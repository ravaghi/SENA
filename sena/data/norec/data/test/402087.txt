TV-anmeldelse:«Cheat» er lekkert filmet, men alt annet fremstår som samlebåndsproduksjon | 
Asbjørn Slettemark 

TV 2s engelske psykothriller «Cheat» er påskekrimmen du kan skli forbi. 

Universitetslektor Leah og ektemannen Adam, også han akademiker, lever i et ekteskap så kaldt og følelsesløst fra begge parter at det er vanskelig å få medfølelse for noen av dem. 
Likevel prøver de hardt å bli gravide, muligens i et klassisk forsøk på å redde det som en gang var. 

Inn fra sidelinjen kommer Rose, en av Leahs studenter. 
Ikke følger hun med på forelesningene, aldri er hun tidsnok, av og til jukser hun på innleveringer, og til slutt sprekker Leah og fillerister henne foran hele klassen. 
Episoden er starten på et dødelig mareritt for ekteparet og fire ganske unødvendige episoder for oss TV-seere. 

Rose har nemlig også noen meget forføreriske sider, og Adam, som er like kåt på smiger og sex som han er usympatisk, lar seg lokke med. 
Samtidig pisker Rose opp negativ stemning mot Leah hos skolens administrasjon etter at eleven ble hengt ut foran medstudentene. 
Psykothrilleren er i full gang. 

Psykopatisk glede 

Cheat er lekkert filmet og ser ut som den kvaliteten vi er vant til fra ITV og BBC. 
Men alt annet med serien fremstår som samlebåndsproduksjon. 

De tre hovedrollefigurene veksler mellom snill og slem som om sort/hvit personlighet var et ideal, og særlig Molly Windsor (som unge Rose) faller fullstendig igjennom. 

Det zoomes inn på ansiktet hennes, som bevrer av psykotisk glede over å lage livet til et helvete for andre. 
Dette er scener så overtydelige at man skulle tro at de var laget for bitte små TV-er som henger i hjørnet på gamle flyplasser. 

Intet ansiktsuttrykk skal kunne overses, ingen musikk skal kunne misforstås, og intet emosjonelt utbrudd skal få passere i bakgrunnen mens man tenker på andre ting. 
Tom Goodman-Hill (Adam) lider også under den samme svake regien. 
Han har ingen skuespillergir mellom rolig dust og hissig dust. 

Årets mest middelmådige psykothriller 

Utover i de fire episodene snirkler historien seg bedre fremover, slik at man i det minste får servert noen overraskelser når Leah, Rose og Adam snakker. 

Til tross for at Rose sier flate, forutsigbare ting som «Everybody’s got a breaking point», mens hun myser mystisk rundt i rommet, blir historien hennes noe mer engasjerende når bakgrunnen for galskapen avdekkes. 

Humorlegenden Adrian Edmondson (The Young Ones, Bottom) er også et kjærkomment skuespillertilskudd som Roses far. 
Men ikke engang hans breiale ankomst kan heve Cheat fra å være den mest middelmådige, uengasjerende psykothrilleren som ber om å få tid på skjermen din i år. 
