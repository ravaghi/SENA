Flukten som aldri tar slutt
En til tider spennende roman, som vil litt for mye på en gang. 

Begynnelsen er forførende og gotisk. 
Det er 1945, og vi befinner oss midt i en snøstorm. 
17 år gamle Sandrine er vinterbrud, og føres ut med båt til en øy hvor bryllupet skal stå. 
Ingen av gjestene kjenner henne eller hennes historie. 
Sandrine er høygravid med et barn hun ikke vil ha, og hun gifter seg med en dobbelt så gammel mann hun ikke kjenner og som ikke er far til barnet. 

"Føler meg merkelig rolig. 
Alt er over nå, mitt gamle liv utslettet". 

Det tenker Sandrine under bryllupet. 
Som om fortiden utviskes idet hun gifter seg med en annen mann fra et annet land. 
De iskalde omgivelsene gir oss derimot hint om hva slags miljø hun nå skal leve i, og om at hemmelighetene kan innhente henne når som helst. 

Hvem som er faren til barnet, vil hun for enhver pris holde hemmelig for overklassefamilien hun giftes inn i. 
Hvis hun avslører det, vil både hun og barnet være i livsfare. 
Barnet fødes, og kalles Vera. 
Men Sandrine klarer ikke å ta seg av barnet, siden jenta ripper opp i vonde minner om hvordan barnet ble unnfanget. 

Og det er dette som er romanens sterkeste side. 
Selv om romanen handler om Sandrine, er det Vera, den lille jenta, vi føler omsorg for. 
For mellom linjene handler denne romanen hele tiden om Vera. 
Hva slags liv ligger forutbestemt for henne, med dette sløret av hemmeligheter, løgner og fortielser i etterkrigstiden? 
Det er hjerteskjærende å lese om en liten jente som ikke er ønsket av sin egen mor, og man lurer på hvilken måte krigen indirekte vil påvirke hennes forhold til hennes egne fremtidige barn. 

Swärd klarer å skrive om dette på en engasjerende måte,slik at man ikke klarer å slutte å lese. 
Men dessverre avsløres Sandrines største hemmelighet litt for tidlig i boka, og luften går litt ut av ballongen. 

Det som er romanens største svakhet, er sviktende troverdighet. 
Det blir etter hvert for mange brister i logikken, for mange brikker som ikke passer sammen. 
Forfatteren sauser sammen litt for mange temaer på en gang: 
Om striden for fri abort i etterkrigstiden. 
Om kvinnens rett over egen kropp. 
Om kjærlighet, jøder og nazister. 
Om arvesynd. 

Jeg forstår hva Swärd ønsker å få fram med romanen, at krigen ødelegger for mennesker i flere generasjoner. 
Men det blir litt for mye av det gode. 
