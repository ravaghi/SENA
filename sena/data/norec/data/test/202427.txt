Samsung Galaxy S7 Edge
Hvis pengene ikke er et problem, får du ikke en bedre Android-telefon akkurat nå. 

Fredag 11. mars lanserer Samsung sine nye S7-modeller i Norge. 
Forhåndssalget er allerede åpnet, og de som forhåndsbestiller får med VR-brillene Gear VR på kjøpet, som ellers koster 1.300 kroner. 

Vi har allerede hatt telefonen en drøy uke og brukt den som primærtelefon; altså fra morgen til kveld hver eneste dag. 

Vil du ha kortversjonen av denne testen er det bare å bestille telefonen om du har vurdert det, for Samsung imponerer stort med sin nye toppmodell, og du kommer derfor til å finne seks prikker på terningen nederst i denne testen. 

Men la oss ta det fra begynnelsen. 

Dette er nytt 

Mens Samsung i forrige runde lanserte to 5,1-tommere (S6 og S6 Edge) og senere en 5,7-tommer i S6 Edge+, har koreanerne valgt å lage to varianter denne våren. 

Samsung Galaxy S7, altså den flate modellen, har fortsatt 5,1 tommers skjerm, mens S7 Edge (testet) har 5,5 tommers skjerm. 
Den nye toppmodellen har altså litt mindre fotavtrykk i forhold til S6 Edge+, og den har også fått en avrundet bakside, som gjør den langt mer komfortabel å holde i våre øyne. 

Sammenligner vi S7 Edge med S6 Edge+, finner vi imidlertid flere forskjeller: 

S7-telefonene støtter igjen minnekort, etter at denne muligheten ble fjernet i S6-telefonene. 
Det gjør også at det kun selges én variant med 32GB internminne; i hvert fall foreløpig. 
S7-telefonene er IP68-sertifiserte, som betyr at de skal tåle nedsenking i vann; en halvtime på én meters dyp. 
Dette gjaldt også for Galaxy S5, men ikke S6-generasjonen. 
Denne gangen trenger du heller ikke å lukke ei luke. 
S7 og S7 Edge har fått et splitter nytt kamera. 
Det bygger mindre ut fra baksiden enn tidligere modeller og har markedets beste lysstyrke med f/1,7 (25% mer lys enn f/1,9 på S6-modellene). 
Oppløsningen er redusert fra 16 til 12 megapiksler og duo pixel-teknologien, der alle piksler brukes til fokusering, gjør at kameraet fokuserer lynraskt.S7 Edge er tykkere enn S6 Edge+ (7,7 vs 6,9mm), men det gjør også at Samsung har fått plass til større batteri – 20 prosent større, fra 3000mAh til 3600mAh. 
Vekten har bare økt med fire gram.Prosessor og grafikkbrikke er oppgradert.IR-porten (som lar deg bruke telefonen som fjernkontroll) er borte. 

Bedre å holde 

Det er altså flere ting som er forandret i den fysiske konstruksjonen. 
Telefonen føles svært god i hånda; ikke bare fordi den er noen millimeter smalere enn forgjengeren, men også fordi Samsung har laget baksiden noe avrundet mot kantene. 

På samme måte som på Note 5; en telefon som aldri dukket opp på det norske markedet. 

At telefonen har blitt tykkere bidrar også til at den er bedre å holde, som var et lite ankepunkt vi hadde mot forgjengeren. 

Mer funksjonalitet på kantskjermen 

Edge-varianten har altså buede skjermkanter på begge sider, og disse har nå fått litt mer funksjonalitet enn hva tilfellet var i fjor. 
Både fra Samsung og også fra tredjeparter. 

«People Edge» fungerer som før, der du kan ha fem favorittkontakter som enkelt kan ringes eller sendes melding til. 
Dersom du legger telefonen med skjermen ned mot bordet, vil kanten også lyse opp i riktig farge dersom en av disse kontaktene ringer. 

«Apps Edge» lar deg legge inntil 10 apper som snarveier fra kantskjermen, og «tasks edge» er mer fokusert på oppgaver, som å sette en alarm, sende en SMS til en gitt person eller legge inn en ny kalenderavtale. 
Du kan selv bytte mellom disse edge-menyene ved å sveipe fingeren inn fra siden flere ganger, og du kan også velge hvilke paneler som skal være tilgjengelige. 

Nå finner vi også blant annet sportsresultater og nyheter levert av Yahoo (f.eks. fra engelsk Premier League), informasjon om databruk, skritteller, været, kalenderhendelser og andre ting som også kan legges til. 

Som før er det også mulig å stryke fingeren frem og tilbake langs skjermkanten for å se nyheter, varslinger, sportsresultater, egendefinerte RSS-feeder, styring av musikk og den slags. 

Ingen USB-C 

Noe overraskende er det at Samsung lanserer et flaggskip i 2016 som ikke har USB-C-port. 
Vi spurte Samsungs representant på mobilmessen i Barcelona, og svaret var todelt: 

For det første er ikke Samsungs hurtigladeteknologi, adaptive charging, kompatibel med USB-C, og for det andre ville ikke de nye telefonene ha fungert med Gear VR-brillene med ny USB-port. 

Dermed må vi altså ta til takke med micro USB også i denne omgangen. 
Fordelen er selvsagt at du sikkert har godt med kabler fra før. 

Og så er telefonene altså vanntette, som også forgjenger S5 var, men denne gangen uten luke på ladeporten. 

Et punkt om minnekortstøtten 

S7 og S7 Edge har altså fått støtte for minnekort, men det kan være verdt å merke seg at Samsung, i likhet med LG, har valgt å fjerne muligheten for å formattere kortet som en utvidelse av den interne lagringsplassen, som nå har blitt mulig i Android 6.0. 

Da vi spurte om hvorfor på Barcelona-messen, fikk vi forklart at det var flere grunner til det. 
For det første er selv de raskeste minnekortene langt tregere enn det interne minnet på telefonen, slik at ytelsen ikke blir den samme om du kjører apper fra minnekortet. 

Dessuten mener Samsung at kundene heller foretrekker å kunne flytte minnekortet til en ny telefon eller koble det til en PC for å overføre filer frem og tilbake; noe som er umulig om man formatterer det som en utvidelse av den interne lagringsplassen. 

Knallskjerm 

Vi har lenge vært svake for Samsungs AMOLED-skjermer, som byr på et særdeles dypt sortnivå og sterke farger. 
Om du synes det blir for mye av det gode, kan disse tones ned, og ekspertene i Displaymate mener at dette er den beste mobilskjermen på markedet; også hva gjelder fargegjengivelse. 
Det fordrer riktignok at du bruker foto-innstillingen i skjermmenyen, som har litt mindre mettede farger enn det som er standard. 

Vi har ikke hatt problemer med å se skjermen i sterkt sollys i Barcelona, der telefonen kan dra på med mye lys om nødvendig, og refleksjoner plager oss heller ikke. 
Dessuten har den, som før, særdeles god innsynsvinkel. 

QHD-oppløsning (2560x1440) på en såpass liten skjerm betyr selvsagt at bildet er knivskarpt, og det er også et par andre fiffigheter denne gangen. 

For det første kan du velge om skjermen alltid skal være på, slik at klokke, dato, batteri, tapte anrop og lignende alltid vises på skjermen. 
Dette skal ifølge Samsung trekke mindre enn ett prosentpoeng med strøm per time. 

En ny funksjon er at du selv kan tilpasse lysstyrken på skjermen selv om den står på auto. 
Dersom du sitter hjemme en kveld og synes autoinnstillingen er litt for beskjeden, kan du justere lysstyrken opp, og så vil telefonen huske at det er slik du foretrekker å ha bildet i den aktuelle belysningen, slik at dette gjøres automatisk neste gang. 
Godt tenkt. 

Rå ytelse 

S7 og S7 Edge har identisk innmat, bortsett fra batterikapasiteten, og nok en gang har Samsung valgt å benytte sin egenproduserte prosessor; Exynos 8 Octa (8890), der de raskeste kjernene er klokket på 2,3GHz. 
Grafikkprosessoren er toppmodellen Mali T880 fra ARM, med tolv kjerner, og telefonene er 4GB arbeidsminne (RAM). 

Og i ytelsestestene ser dette svært bra ut. 
Under ser du noen av de vi har kjørt, der vi sammenligner med iPhone 6s Plus (Apple A9), Google/Huawei Nexus 6P (Snapdragon 810) og forgjengeren, Galaxy S6 Edge+. 

Selv om iPhone 6s er raskere med én kjerne, ser vi at Samsung feier de andre av banen når alle kjernene brukes. 
Geekbench er en ytelsestest som kun tar for seg hastigheten på prosessoren. 

3DMark er, som navnet tilsier, en test av telefonens 3D-ytelse. 
Her klarer Samsung også å kapre førsteplassen, knepent foran de andre, men det skal sies at vi begynner å ane at det er en teoretisk maks score på denne testen siden man i store deler av testen ligger på taket på 60 bilder i sekundet. 

Den langt tyngre Slingshot-testen fra 3DMark gir S7 Edge en score på 2.154, der S6 Edge+ bare kunne skilte med 1.238. 

AnTuTu AnTuTu måler både 2D- og 3D-ytelse, hastighet på RAM, prosessor og så videre – en allround-ytelsestest av telefonen. 

Her ser vi spesielt at S7 og iPhone 6s skiller seg fra resten, men vi forventer at kommende toppmodeller med Snapdragon 820-prosessoren vil legge seg i nærheten. 
Her er poengene: 

Den gode ytelsen merkes også godt i daglig bruk, der S7 Edge responderer kjapt hele veien, enten det dreier seg om surfing på nettsider eller å starte kameraet. 
Kameraet har for øvrig en særdeles høy skuddtakt om du holder fingeren inne. 
Vi klarte for eksempel å klokka 37 bilder på 1,6 sekunder, som tilsier 23 bilder i sekundet. 
I full oppløsning! 

Så hva med batteriet? 

Som nevnt har Samsung økt kapasiteten med 20 prosent over S6 Edge+, og det gir oss en telefon som lett klarer å holde dagen igjennom selv ved relativt tung bruk. 
På en typisk lang dag med et par timers skjermtid og en time med telefonsamtaler, er det rundt 40 prosent igjen av batteriet ved leggetid, med både push-epost, en haug av apper med pushvarsler, «always on»-skjerm og så videre. 

I tillegg finnes det strømsparingsfunksjoner som vi ikke har brukt, men som blant annet kan forhindre apper i å bruke bakgrunnsdata dersom det er mer enn tre dager siden du har brukt dem og den slags. 
Som før finnes også ultra-strømsparing som gjør skjermen sort/hvit og kun byr på telefon og SMS om det virkelig kniper på. 

Nytt denne gangen er også det Samsung har kalt «Game launcher». 
Ved å starte spill via denne, kan du selv velge å bruke mindre strøm ved å redusere oppløsningen og/eller bildeoppfriskningsrate. 
Det er kanskje ikke noe du vil gjøre på presisjonsspill som Hitman: 
Sniper, mens en runde med Candy Crush fint klarer seg med lavere oppløsning og bildefrekvens. 
En litt uhøytidelig test fra vår side, der vi spilte Best Fiends i åtte minutter først på vanlig vis og deretter med strømsparing aktivert, viste at batteriet ble tappet henholdsvis to prosentpoeng og ett prosentpoeng, så det ser ut til å ha noe for seg. 

Flere muligheter er å ta opp video av spillingen, blokkere varsler så de ikke forstyrrer og deaktivere tilbake- og programbytteknappene slik at du ikke kommer nær dem ved et uhell. 

Det skal også sies at Samsungs TouchWiz-grensesnitt bare har blitt mer og mer beskjedent med åra, og at det nå ikke er veldig langt unna basisvarianten av Android. 
I hovedsak litt annerledes ikoner og litt lysere menyer. 

Verdens mest lyssterke mobilkamera 

Dette er en trend vi liker veldig godt. 
I stedet for å kjøre på med enda flere megapiksler har mobilprodusentene begynt å fokusere på mer viktige ting, som lysstyrke og god vidvinkel. 

Samsung har valgt å gå ned på oppløsningen i S7, fra 16 til 12 megapiksler. 
Det bør fortsatt være mer enn tilstrekkelig for de aller fleste og gir godt over 300dpi på et A4-ark. 
En fordel er da at hver pikselsensor er større (1,44µm) som gjør at kameraet presterer bedre spesielt når det er mørkt, med mindre støy i bildet. 

Blendertall på f/1,7 gjør Galaxy S7-telefonene til verdens mest lyssterke mobilkameraer, der Samsung nå har vippet LG G4 (f/1,8) av tronen med et objektiv som slipper inn 12 prosent mer lys. 
Sammenlignet med mer typiske verdier, som f/2,2 for iPhone 6s, snakker vi om en økning på 67 prosent. 
Altså vil man da i større grad kunne velge lavere følsomhet eller kortere lukkertid. 

Entusiaster vil også sette pris på at Samsungs kameraapp nå har fått støtte for å ta bilder i råformat (DNG). 
Bildefilene blir rundt 25MB per stykk og kan kun tas i pro-modus, og da uten å ta bilder i serie. 
DNG-filer kan åpnes i avanserte fotoprogrammer, slik at man selv kan velge hvitbalanse, oppskarping, eksponering og så videre i stedet for at kameraet gjør det selv. 

Så la oss først se på prestasjonen i dårlig lys. 
I et mørkt rom tok vi bilder av en av utskriftene vi bruker når vi tester blekkskrivere, og som utfordrer plukket vi Nexus 6P, som vi anser som en av de absolutt beste telefonene i svakt lys. 
Det er først og fremst fordi Google bruker HDR i mørket, der flere bilder kombineres til ett for å redusere støy, mot litt ekstra prosesseringstid. 

Under ser du Nexus 6P med HDR av, så med HDR på og til slutt Galaxy S7 Edge: 

Som du ser over, presterer S7 Edge særdeles godt i mørket og har bildet med flest detaljer og best fargegjengivelse, spesielt på den røde og turkise fargen. 
Det lyssterke objektivet gjør at S7 kan bruke lavere følsomhet, som selvsagt også er med på å utgjøre forskjellen i støy. 

Og vi blir rett og slett imponerte av resten av kameraet også. 
Auto HDR-funskjonen, som også vises i sanntid når du komponerer bildet (både foran og bak), sørger for å eksponere bildene svært godt i kontrastrike situasjoner, kameraet er lynraskt til å fokusere og kan altså svelge unna over 20 bilder i sekundet om du holder knappen inne. 

Under ser du et knippe av bildene vi har tatt med Galaxy S7 Edge: 

Lyd og mobilnett 

Vi har tilbragt mang en time i telefonen den siste uka og kan rapportere om at vi opplever S7 Edge å ha svært god samtalekvalitet. 
Telefonen har også det som skal til for å støtte 4G-tale, eller VoLTE på populærspråket. 

Som tidligere har Galaxy S7 Edge også en såkalt «Download booster»-funksjon, som lar deg kombinere WiFi og 4G dersom du skal laste ned filer større enn 30MB. 
Det kan for eksempel være kjekt om du sitter på et halvdårlig nett på toget og vil få lastet ned raskere. 
Det har vi selv gjort med hell. 

Konklusjon 

Nok en gang tar vi av oss hatten for Samsungs nye toppmodell. 
Den er forbedret på en rekke punkter siden forgjengerne, og det på punkter som er viktige for mange, som batteritid og kamera. 

Igjen finnes støtte for minnekort, og igjen er toppmodellene vanntette, noe Sony etter hvert begynte å bli alene om. 

Maskinvaren er lynrask, skjermen fantastisk, den støtter trådløs lading, har en god fingeravtrykksensor og ligger enda bedre i hånda enn før. 

Det koster litt ekstra å få i pose og sekk, og det finnes mer fornuftige kjøp om du vil spare de siste par tusenlappene, men er du på jakt etter det beste, er du nødt til å vurdere Galaxy S7 Edge. 

Og som nevnt – forhåndsbestiller du før 10. mars, får du med VR-briller på kjøpet, som også byr på mye moro. 

Samsung Galaxy S7 Edge SM-G935F 32GB 
