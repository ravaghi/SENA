Denne gode elsykkelen har bare ett problem:Prisen 

Koster for mye i forhold til hva du får. 

Folk kjøper stadig dyrere elsykler, og bransjefolk forteller at mange som først kjøpte en sykkel til rundt 10.000 nå er på utkikk etter en til mellom 25.000 og 30.000 kroner. 
Disse har som oftest pedalmonterte motorer (også kalt midtstilte motorer og krankmotorer). 

Vi har tidligere testet sykler med pedalmonterte motorer fra kinesiske Bafang, tyske Bosch og japanske Yamaha. 
Denne gangen tester vi en elsykkel fra svenske EcoRide med Shimano Steps-motor. 

Motor fra delegigant 

Sykkeldelgiganten Shimano er først og fremst kjent for gir og bremser både til tradisjonelle sykler og elsykler. 

Da de i 2010 forsøkte seg med sin første motor til elsykler, hadde de begrenset suksess. 

I dag ser vi stadig flere sykler med Shimanos Steps-motorer. 
Kjente merker som Merida, Scott og Trek leverer nå sine topp spesifiserte el-terrengsykler med Steps E8000. 

På EcoRide Verve, som vi tester her, brukes en litt mer beskjeden variant, E6000. 
Batteriet gir 418Wh (wattimer) og er oppgitt til 11,6 Ah (amperetimer). 

Lavt dreiemoment 

Forskjellen ligger hovedsakelig i dreiemoment. 
E8000 har et dreiemoment på 70 Nm og plasserer seg dermed sammen med Yamaha Pw/PW-X og Bosch CX. 

E6000 har bare 50 Nm. 
Både Bosch sin rimelige Active Line-motoer og krankmotoerer fra kinesiske Bafang ligger på omtrent det samme. 
XXL-kjedens Velo City Energy Boost USX til 15.000 kroner er utstyrt med den siste typen, som rett nok er oppgitt til hele 80 Nm (men som absolutt ikke føles slik). 

EcoRide Verve, som selges av mange uavhengige forhandlere landet rundt, koster derimot nærmere 26.000 kroner. 

Det er par tusen kroner over Sport1-kjedens Diavelo Momentum 200, som gir svært mye for pengene med Yamahas spreke PW-motor som yter 75 Nm kontinuerlig og 80 i toppene. 

Sliter i bakkene 

Hele poenget med en elsykkel er jo at den skal hjelpe deg opp bakkene. 
Jo høyere dreiemoment, desto lettere går det. 

Vi merket godt at motoren slet i de lange, seige bakkene på vår testtur på 6,5 kilometer fra Risløkka i Oslo til Grefsenkollen, med en stigning på 263 meter. 

Turen ble tilbakelagt på 21 minutter. 
Det er tre minutter raskere enn Biltemas Yosemite MTB til 8.000 kroner og sju minutter saktere enn vår rekordholder Winora Yakun Urban til 40.000. 

Diavelo Momentum 200, som vi nylig testet og som prismessig kan sammenlignes med EcoRide Verve, klarte turen på 18 minutter. 
For øvrig samme resultat som med fjorårets testvinner, den bakhjulsmonterte Emotion Evo Cross. 

Lås, bagasje, lys og skjermer 

Bortsett fra den beskjedne motorstyrken er Verve en fin sykkel. 
Geometri og ramme er bra, med en oppreist kjørestilling som både er trafikksikker og skånsom for rygg og nakke. 

Sykkelen er godt utstyrt med integrert for- og baklys, skjermer og bagasjebrett. 

En praktisk Abus-hjullås er montert på bakhjulet. 
Det følger også med en kjettinglås som fester sykkelen til for eksempel et sykkelstativ. 

Du finner til og med en liten pose med verktøy, slik at du selv kan fikse punkteringer og utføre småreparasjoner. 

Kvalitet på bremser og gir 

Bremser og gir er det ikke noe å si på. 
Shimano Alfine hydrauliske skivebremser føles både trygge og kontrollerte, og gir deg den myke, velsmurte bremsefølelsen konkurrenter som Tektro og Magura har så vanskelig for å matche. 

Giret er av Deore-typen, altså nummer fire fra toppen i Shimanos hierarki. 
Det borger for presisjon og slitestyrke. 

Motoren er ikke blant de stilleste vi har prøvd. 
Men det høres nesten bare på den høyeste av de tre motorinnstillingene, og er absolutt til å leve med. 

Steps-motoren har den egenskapen at den går ordentlig i fri, i motsetning til mange andre krankmotorer. 
Siden pedalene ikke drar med seg drivmekanismen rundt, er det lettere å tråkke når motoren er koblet ut. 

I tillegg er vekten på 22,6 kilo litt under gjennomsnittet for elsykler. 
Dermed føles sykkelen både lett og manøvrerbar. 

Koster for mye 

EcoRide Verve ligger helt klart over de billigste elsyklene på markedet både i utstyrsnivå og kvalitet. 

Men her er vi altså ved sykkelens problem: 
Den koster ikke 20.000, men 26.000 kroner. 

I denne prisklassen får du godt utstyrte merkevaresykler både med Bosch CX, Yahama PW og Shimano Steps E8000-motorer. 
Og mange av dem har betydelig større rekkevidde med både 14 og 17 Ah-batterier. 

Dessuten har konkurrenten Diavelo med sin Momentum 200 vist at det går an å lage en sykkel til under 25.000 med bedre motor og samme utstyrsnivå. 

Motoren er i svakeste laget, men alt i alt er EcoRide Verve ingen dårlig elsykkel. 
Den er bare altfor dyr i forhold til like gode eller bedre konkurrenter. 
Og siden vi gir terningkast 4 til produkter som gir oss det vi forventer til den aktuelle prisen, havner vi denne gangen på en treer. 
