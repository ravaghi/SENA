«Godzilla:King of the Monsters»: 
Verdens ende er nær (igjen) 

Filmanmeldelse: 
Menneskehetens siste håp er visst ikke Greta Thunberg allikevel, men en over 100 meter høy, firfislelignende skapning fra havets bunn. 

Når vi først snakker om monsterfilmer, er «Godzilla: 
King of the Monsters» – som er oppfølgeren til «Godzilla» (2014) og utspiller seg i samme univers som «Kong: Skull Island» (2017) – langt i fra den verste i mengden. 
Den er habilt regissert, den har ordentlige skuespillere og den har førsteklasses spesialeffekter. 
Dessuten kunne den neppe ha vært mer episk i skala. 

Fem år etter spetakkelet i forrige film, våkner monsterne på nytt fra sin dvale under jordskorpen. 
De kommer, som eksperten Dr. Emma Russell (Vera Farmiga) forklarer, for å utslette store deler av menneskeheten og slik redde jorden fra en miljøkatastrofe. 
Vårt siste håp er den vennligsinnede gigafirfislen Godzilla. 

Skal man innvende noe mot «Godzilla: 
King of the Monsters», måtte det være at den tar seg selv litt mer høytidelig enn godt er. 
Jeg mener, filmer om enorme, ildsprutende, skyskraperveltende monstre blir vel ikke mer troverdige bare fordi man legger an en alvorlig mine og babler i vei om vitenskap og mytologi? 

Jeg rakk aldri å kjede meg. 
Dét holder i grunnen lenge. 
