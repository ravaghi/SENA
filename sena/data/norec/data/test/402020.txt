Anmeldelse av «Solnedgang i Budapest»:Mystisk og usedvanlig lekkert 

Film nummer to fra regissøren av «Sauls sønn» skildrer et førkrigs-Budapest på hypnotisk vis. 

Det er nesten ikke mulig for regissør Laszlo Nemes å følge opp debutfilmen sin. 
Den het nemlig Sauls sønn, var en rystende konsentrasjonsleir-historie og fikk fullt fortjent Oscar for beste fremmedspråklige film for tre år siden. 

Og selv om Solnedgang i Budapest er full av kvaliteter, tåler den vanskelig sammenligning med hans første film. 
Der var formspråket sikkert og fortellingen nådeløst realistisk. 
Hvis man som kunstner begynner på topp, kan det bli vanskelig å tangere seg selv igjen. 
Bare spør Orson Welles. 

Lite tyder likevel på at Nemes er på vei ned. 
Stilt opp mot Auschwitz får tross alt de fleste andre fortellinger ringere betydning. 

Storhet 

Solnedgang i Budapest er en fengslende film. 
Den har høyt ambisjonsnivå og forsøker seg på en stor og luftig historie. 

Nemes skildrer hendelser i Budapest i 1913, kort tid før første verdenskrig starter og dobbeltmonarkiet faller. 
Mens fortellingen i Sauls sønn var glassklar fra start til slutt, er den her pakket inn i mystikk. 

Irisz Leiter kommer tilbake til en hatteforretning som en gang tilhørte familien hennes. 
Den nye eieren vil først ikke vite av henne, men hun forsvinner ikke og må etter hvert tas på alvor. 
Hva som har skjedd i fortiden, og hvorfor, forblir uklart. 
Et omfattende karaktergalleri kommer og går uten at det er helt enkelt å få alt eller alle til å henge sammen. 

Det er urolige tider, og undergrunnsbevegelser foregriper aggresjonen mot borgerskapet og monarken i Wien og varsler den store oppsplittingen som snart skal komme. 

Hypnotisk 

Til tross for uklarhetene, men også på grunn av dem, er jeg velvillig innstilt fra start til slutt. 
Filmen utstråler selvtillit, storhet og ro. 

På samme måte som i Sauls sønn, og med samme fotograf, er kameraet i bevegelse så godt som hele tiden. 
Det ligger rett bak Irisz, eller foran, men svært ofte tett på. 
Slik blir bakgrunnen, også under store massescener, uklar. 
Det er Irisz vi skal følge med på, ikke Budapest i 1913, selv om byen tilsynelatende er gjenskapt med store ressurser. 

Dette er en hypnotisk fortellerstil og en enormt komplisert måte å lage film på. 
Kameraet sveiper langs store områder hvor folk, dyr og kjøretøyer skal komme og gå. 

Mystikken forsterkes av at Irisz (Juli Jakab, som også hadde en rolle i Sauls sønn) er naken i spillestilen. 
Hun unnlater ofte å svare på spørsmål. 
Ansiktsmimikken er minimal. 
Vi skjønner at hun vet hva hun vil, men vi vet ikke nødvendigvis hva det er. 

Store utendørs scenografier farer forbi, til dels ute av fokus, fordi kameraet kun er opptatt av Irisz. 
Det er et fascinerende formvalg. 
På grensen til arrogant og råflott, men også desto mer tiltrekkende nettopp av den grunn. 

Deilig sted å være 

I to timer og et kvarter sier Nemes at han har en hemmelighet som han helst ikke vil fortelle til noen, og likevel kjeder jeg meg ikke et sekund. 
For filmen er et deilig sted å være. 

Det er litt som å være småfull på nachspiel og ikke skjønne hva som skjer, men likevel ha det bra fordi man sitter tett inntil noen man ikke vil at skal flytte seg. 

Ungarns filmfond har bidratt med 50 millioner, og det får meg til å tenke at det kan ligge politiske føringer her. 
Dagens Ungarn har tydeligvis behov for denne filmen, men årsaken til det forblir like dunkel for meg som fortellingen selv. 
