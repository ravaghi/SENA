Huawei P9 Plus
Større og bedre utgave av en allerede meget god telefon. 

For et par måneder siden gav vi Huawei P9 meget gode skussmål på Dinside. 

Telefonen har et meget godt kamera, en svært god fingeravtrykksleser, god ytelse og flere smarte funksjoner, pakket inn i et tynt og delikat design. 

Dermed endte det opp med en velfortjent femmer på terningen. 

Nå har også storebror P9 Plus kommet på det norske markedet. 
Foruten å være større rent fysisk, er det også flere ting den har å by på. 

Her er de viktigste forskjellene: 

Første Android med trykkfølsom skjerm 

Dersom du stusset litt over «Press touch» i tabellen over, er det altså Huaweis variant av Apples 3D Touch. 

Ja, faktisk var det Huawei som var først ute med å annonsere et produkt med denne funksjonaliteten; da på den asiatiske utgaven av Mate S. 

Det betyr med andre ord at skjermen kan skille mellom ulike grader av trykk, og det fungerer på samme måte som på iPhone. 
Trykker du på et app-ikon og deretter litt ekstra hardt, spretter det opp en liten meny som gir deg flere hurtigvalg. 

Nå er det imidlertid begrenset hvor mange av appene som støtter dette, og vi ser heller ikke at Huawei har brukt det andre steder i operativsystemet utover å kunne vise et forstørret område av et bilde, så nytten er ganske begrenset. 
Det spørs nok også om man får så mye støtte fra tredjeparter før dette eventuelt bakes inn som en standardfunksjon i Android. 

Dobbelt kamera på baksiden 

Som på P9 har også Plus-utgaven de doble kameraene i bakkant, som Huawei har utviklet i samarbeid med Leica. 
Det ene objektivet har en sort/hvit-sensor, og data som fanges opp fra dette objektivet brukes sammen med fargebildet for å forbedre kontraster og redusere støy. 

Et ekstra objektiv gjør også at Huawei-kameraet kan beregne hvor langt unna ulike deler av bildet er, akkurat som to øyne i større grad evner å gjøre det enn om du lukker det ene. 
Dermed kan man med kamera-appen simulere større blenderåpninger, der det som ikke er i fokus blir mer uskarpt. 

I det hele tatt gir kameraappen mange fiffige muligheter på Huaweis nye telefoner. 
Fra før har de også hatt muligheten for vilkårlig lang lukkertid for lysmalings-effekter og den slags. 
I tillegg tilbyr appen full manuell eksponering; også inkludert RAW-søtte. 

Siden kameraet er identisk som på P9, henviser vi deg dit for å lese mer om kameraets funksjoner og eksempelbilder. 
Her får du et par til, med god lysmåling i vanskelig lys og god hvitbalanse innendørs: 

Bakside av børstet aluminium 

Konstruksjonsmessig bærer P9 Plus preg av å være en premium-telefon. 
Skjermen har et såkalt 2,5D-design, der glasset ligger så vidt over resten av chassiset. 
På baksiden har kineserne denne gangen brukt børstet aluminium, med et tynt lag med lakk over. 

Denne løsningen ser ganske elegant ut, men en ulempe er at baksiden er i overkant mottakelig for fingermerker. 

Som på øvrige Huawei-telefoner er fingeravtrykssensoren plassert på baksiden og treffes da ganske naturlig med pekefingeren, enten du bruker høyre eller venstre hånd. 
Vi holder faktisk Huaweis sensor som den beste på markedet – den er rask, presis og krever heller ikke at du trykker inn en knapp fysisk. 
Lett berøring holder. 

I tillegg kan den brukes til mer enn å låse opp telefonen. 
Du kan sveipe ned for å hente frem varslingsfeltet, og også bla i bilder ved å sveipe fra side til side. 
Utløserknapp til frontkameraet fungerer den også som. 

Skjermen, som måler 5,5 tommer, har full HD-oppløsning og fremstår skarp (tilsvarende størrelse og oppløsning som iPhone 6s Plus), selv om det finnes skjermer som har enda flere punkter fordelt på enda mindre flater. 
På Plus-utgaven har Huawei altså gått for AMOLED, som betyr at sortnivået er svært dypt, med god kontrast. 
Også innsynsvinkelen oppleves som meget god. 

Fargene kan være svært mettede om man vil, men standardinnstillingen er relativt edruelig. 
I innstillingene er det også mulig å justere hvitbalansen om du foretrekker et varmere eller kaldere bilde. 
Litt ekstra lysstyrke hadde vært å foretrekke i den sterke sola nå om dagen, så på det punktet er Samsung Galaxy S7 Edge bedre. 

Rik på funksjoner 

Huawei-telefonene kjører sitt eget Android-skall, EMUI, som er ganske annerledes fra standardløsningen som leveres fra Google om du kjøper en Nexus-telefon. 

I menyene finner du også ganske mange muligheter som ikke er vanlig på andre Android-telefoner. 
Vi nevner i fleng: 

Rangering per dag, uke eller måned på hvilke apper som har brukt mobildata.Muligheten til å krympe bildet ved å sveipe til høyre eller venstre på knappene nederst. 
Automatisk aktivering og tilkobling av WiFi når du ankommer et kjent sted.Automatisk bruk av mobilnettet eller et raskere WiFi-nett, selv om signalet kan være svakere.Mulighet til å kakke to ganger med knoken for å ta skjermdump, eller tegne med knoken for andre snarveier.Endre rekkefølgen på navigasjonsknappene nederst – kjekt hvis du kommer fra en Samsung-telefon, for eksempel, som har tilbakeknappen på høyre side.Et rikt utvalg av temaer og overgangseffekter når man blar mellom hjemskjermene. 

Struktureringen av innstillingsmenyen er også litt annerledes enn hva som er vanlig, som betyr at det kan bli litt trøblete å følge guider på nett og den slags. 

Huawei har også ganske rigide muligheter for styring av appenes strømbruk, rettigheter og hvorvidt de får bruke mobildata eller ei. 
Her synes vi standardinnstillingene er ganske aggressive – for eksempel fikk vi ikke varsler fra Slack, som vi bruker til internkommunikasjon i vår redaksjon, fordi telefonen hadde hindret den fra å kjøre i bakgrunnen automatisk. 

God ytelse 

I daglig bruk oppfører telefonen seg eksemplarisk, der alt flyter helt fint, og telefonen er kjapp og responsiv til alt vi bruker den til. 

Den scorer også godt i ytelsestestene; faktisk enda litt bedre enn tallene vi fikk med P9. 
Prosessoren skal være helt lik, men kanskje blir den hjulpet av en ekstra gigabyte med arbeidsminne. 

Vi får bestenotering både på flerkjernetesten av Geekbench (måler prosessorhastighet) og på PCMark (nettsurfing, bildemanipulering og andre hverdagslige ting). 
3D-ytelsen er dog ikke like god som hos noen av de øvrige toppmodellene, så på spill og tyngre ting når den ikke helt opp. 

Hva gjelder batteriet har vi også vært meget godt fornøyde i testperioden. 
Typisk lader vi telefonen etter halvannen dags bruk; da med rundt 2,5 timers skjermtid totalt, samt noen timers Spotify-strømming og GPS-bruk i bakgrunnen med slukket skjerm på vei til og fra jobb. 
Og fortsatt var det 15 prosent igjen. 

Telefonen lader også meget raskt med en medfølgende laderen på 18 watt. 
I løpet av en time går vi fra 0-80 prosent på batteriet. 
Telefonen har for øvrig den nye USB-C-kontakten. 

Ganske god lyd også 

Noe P9 Plus byr på, som ikke P9 har, er en ekstra høyttaler, som gir et over middels godt lydbilde. 
Spesielt når du holder telefonen på tvers, for da brukes også den bittelille høyttaleren (som brukes til samtaler), som diskant, slik at det blir litt mer detaljer i s-lyder og lignende når du spiller musikk. 

Det er selvsagt begrenset hvor god lyd man får fra en mobiltelefon, men den P9 Plus er blant de bedre på markedet, selv om det blir litt skjærende på det aller høyeste volumet. 

Til bruk i bil er lydstyrken i hodetelefonutgangen noe bak de beste, der vi må skru anlegget i bilen en del høyere enn hva tilfellet er for Samsung Galaxy S7 Edge og iPhone 6s Plus. 

Vi opplever også samtalekvaliteten som god på denne Huawei-telefonen, og mottak av WiFi og mobilnett likeså. 

Konklusjon 

Huawei P9 Plus er en av telefonene vi liker aller best akkurat nå. 
Den er en av få Android-telefoner som har 64 GB lagringsplass og støtte for minnekort, den har et meget godt kamera, en flott skjerm og svært god ytelse til hverdagsbruk. 

I tillegg har den det vi mener er markedets beste fingeravtrykksleser, som ikke krever at man trykker inn en fysisk knapp og samtidig er svært kjapp og presis. 
Batteritiden er også meget god, og telefonen lader svært raskt med den medfølgende laderen. 

Vi finner i det hele ikke så mye å trekke for – som før synes vi Huawei er i overkant aggressive med strømstyringen sin, så her må du nok bruke noen minutter på å sette det opp slik du vil ha det. 
Hjemskjermen kunne med fordel ha hatt en app-skuff, eller i det minste latt deg flytte app-ikoner mellom andre slik at de flyttet seg, men det kan du eventuelt løse ved å bytte ut launcheren. 

Vanntett er den heller ikke, men det hindrer oss ikke til å gi en sekser på terningen til ett av de beste kjøpene blant premium-modellene. 
Det har vi kun gitt til Samsungs S7-telefoner hittil i år. 

Huawei P9 Plus 64GB 
