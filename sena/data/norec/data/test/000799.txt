Trials Fusion
Amputert motorsykkelgalskap. 

Når det kommer til sofaspilling, hvor en vennegjeng kan spille på samme skjerm i samme stue, har Trials Evolution fra 2012 vært min ubestridte favoritt. 

Spillserien er en hybrid mellom motorsykkelsporten trial og plattformspill, hvor målet er å komme raskest i mål gjennom en omfattende hinderløype. 

Siden det første konsollspillet i Trials-serien kom i 2009 (basert på en lang rekke PC- og nettleserbaserte spill) har banene, utfordringene og grafikken blitt stadig heftigere. 
Trials Fusion er intet unntak. 

Problemet i denne oppfølgeren er at dette kun gjelder om du spiller alene. 
Trials Fusion, slik det er tilgjengelig i dag, er kun ett skall uten mange av de viktige funksjonene som gjorde forgjengerne til umiddelbare vennespillfavoritter. 

Fremtidsbaner og teknomusikk 

Gitarriffene som åpnet Trials Evolution – og signaliserte en røff og skitten stil, i tråd med trial-sportens utgangspunkt – er erstattet med dundrende teknolåt som vil irritere de aller fleste i løpet av 30 sekunder. 
Vokalisten roper gjentatte ganger «Welcome to the future», noe som også er en god beskrivelse av spillet. 

Science fiction-inspirerte omgivelser, med dynamiske baner som endrer seg mens du kjører, setter et tydelig preg på Trials Fusion. 
Grafikken er polert og pen å se på, og på Playstation 4-konsollen kjører den problemfritt i full HD-oppløsning. 

Xbox 360-versjonen har forståelig nok lavere oppløsning, noe overraskende er det også at Xbox One-konsollen ikke matcher Sony-maskinen. 
Lavere oppløsning til tross, ved flere anledninger hakket grafikken og viste grafiske feil på Xbox One-versjonen. 

Banene som utgjør enkeltspillerdelen av Trials Fusion har en bratt lærekurve og vanskelighetsgrad. 
Spøkelsesspillere, asynkront lastet ned med utgangspunktet i vennelisten din, gjør at hvert eneste brett blir en utfordring mot deg selv og dine venner. 

Ved siden av de grunnleggende elementene, kjent fra de andre spillene i serien, er det også mulig å utføre heftige stunts med høyre spak på spillkontrolleren. 
Egne triksebrett løfter galskapen ett par hakk, men dette åpner også for at smutthull i spillets fysikkmotor kan utnyttes for å fullføre de vanlige banene på umulig kort tid. 

Mangelfull flerspillerdel 

Min hovedinnvending mot Trials Fusion, noe som kommer til å redusere spillets levetid og gjenspillbarhet betraktelig, er flerspillerdelen. 

I skrivende stund er nettfunksjonen som lar deg laste ned brukerskapte brett nærmest ikke fungerende, kun 12 brett er tilpasset flerspiller og du kan ei heller laste ned nye. 

Baneskaperverktøyet er på mange punkter bedre enn forgjengeren, men en viktig funksjon er fraværende. 
Du kan rett og slett ikke bruke verktøyet til å skape flerspillerbaner, en funksjon som var tilgjengelig i Trials Evolution. 
Dermed oppleves spillet som forkortet og forhastet. 

Et spill skal stå på egne bein, det gjør Trials Fusion. 
Men det er også riktig å sammenligne innholdet med hva tidligere spill i serien har levert, her leverer spillet ikke. 

Utvikleren RedLynx har lansert et spill med færre funksjoner, manglende innhold og en amputert flerspillerdel, og da holder det ikke med lovnader om fremtidige oppdateringer og at du må betale ekstra for et sesongpass. 

Del dine favorittbrett fra «Trials»-serien og si din mening i kommentarfeltet. 

«Trials Fusion» er nå ute til Playstation 4, Xbox 360, Xbox One og PC. 
Denne anmeldelsen og terningkastet kan bli endret ved fremtidige oppdateringer. 
Spillet er testet på Playstation 4, PC og Xbox One. 
