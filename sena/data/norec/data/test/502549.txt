Flott portrett av det skranglete 1990-tallet
Skuespiller Jonah Hill gjør en glimrende regissørdebut. 

De siste årene har Jonah Hill vist at han er mer enn bare morsom, med Oscar-nominasjoner og seriøse roller. 

Det har han i aller høyeste grad videreført til regidebuten sin. 
«Mid90» er en stilsikker ”coming-of-age”-film, som på mesterlig vis veksler mellom det brutale og det såre ved å vokse opp. 

Klærne, frisyrene, til og med filmens stil og klipperytme, tar oss umiddelbart tilbake til 90-tallet. 

Sengetøy har Ninja Turtles-motiv, det spilles Nintendo, Nirvana høres i bakgrunnen, og lyden av skateboardhjul på asfalt er konstant. 

Stevie (Sunny Suljic) vokser opp i Los Angeles, med storebroren Ian (Lucas Hedges), som har for vane å banke ham opp, og deres unge mor (Katherine Waterston) som er lite til stede. 

De kuleste Stevie vet om, er skaterne Ray (Na’Kel Smith), FuckShit (Olan Prenatt) og gjengen deres, som han bestemmer seg for å prøve å bli en del av. 

Han tilbringer sommeren med å henge rundt dem, lære seg å skate. 
Etter hvert som han får innpass i gjengen, introduseres han for røyk, alkohol og alt som følger med å bli eldre, og å ha eldre venner. 

Førstegangsregissør Jonah Hill veksler mesterlig mellom det brutale og det såre, hvordan en tenåring må lære å navigere både det vonde og gode i livet. 

Stevie beveger seg gjennom lattervekkende, morsomme situasjoner, til de melankolske. 

Hill og Christopher Blauvelts kamera fanger de små, men betydningsfulle øyeblikkene. 

Som å få sitt første kallenavn, eller klare sin første kickflip. 
Første gang man står opp mot noen som behandler deg dårlig. 

Filmens kanskje fineste scene er en samtale mellom Ray og Stevie. 
Ray deler av sin skarve livsvisdom, får Stevie til å forstå at det ikke bare er han som har ting å slite med. 

Ray vet at skatingen kan være en bra distraksjon, og hva verdien av vennskap er. 

Et tilfeldig møte mellom gjengen og storebror Ian, hinter til at Stevie er i ferd med å få det broren aldri har hatt – ekte venner. 

Vi får se litt av hva denne utviklingen gjør med brødrenes forhold, kan tenke og tolke oss til mye, men savner likevel noe. 

Det samme gjelder Stevies forhold til moren, som spilles godt av Katherine Waterston, i de små glimtene vi får se henne. 

Men viktigheten av relasjonen deres og hvordan den endres, kommer ikke godt nok frem. 

At filmen fungerer så bra som den gjør ellers, skal de unge skuespillerne ha mye ros for. 

De er virkelig gode, dynamikken mellom dem føles ekte, naturlig. 
Vi blir tatt med på en reise hvor både de unge guttene, og vennskapene dem imellom, utvikler seg, vokser. 
