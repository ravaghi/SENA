Bannlyst klassiker gjenoppstår fra dypet
Anmeldelse av Beranek og Todd Terje. 

SINGLE: 
Det er mai og den elektroniske dansemusikken holdes gissel av rødkledde festamatører. 
Men du skjønne milde: inn rir en hvitkledd Todd Terje med en 35 år gammel perle på ryggen. 

Espen Beranek Holms debutsingle og magnum opus, «Dra te Hælvete», ble bannlyst fra krinkens bølger i '81, men vender i dag tilbake som en enda mer klubbete 12-tommer. 

Dette er den første av flere planlagte reutgivelser i regi av Todd Terje, og mjøndølingen åpner denne med en egen fyldigere edit, hvor originalens skrale trommemaskin glaseres med løsere håndklapp og en hakket fuktigere basslinje. 
Prins Thomas og In Flagranti gjør også hver sine justeringer. 

Den egentlige stjerna her er riktig nok Terjes acid remiks, med sin boblende transistorbass og et hælvetes funky clav-brekk. 
Dessuten er sensur-synthen som avløser ordet «hælvete» en fiffig detalj. 

Hva komboen humor og dansbarhet angår, er dette en sing-a-long-steker av et kveldsklimaks, et lite nivå over Dr. Eriks «Det eneste jeg vil er å ha det fett». 

Og i en ideell verden er dette årets russelåt. 
