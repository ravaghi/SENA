Fin, fransk overraskelse
MAIJAZZ: 
Vincent Peirani var et skudd i blinde, og noen ganger treffer de fryktelig godt. 

Vincent Peirani, Spor 5, torsdag kveld. 
Publikum: 
Cirka 170. 
Spilletid: 90 minutter. 

Vincent Peirani er en 39 år gammel fransk akkordion-spiller, vokalist og komponist. 
Han studerte klassisk klarinett på universitetsnivå, men på slutten av 90-tallet konverterte han til jazz, og da var det akkordion som som ble hans instrument. 
Franskmannen har to skandinaviske linker, et samarbeid med Mathias Eick i 2013 og med Lars Danielsson/Ulf Wakenius i 2011. 
Han er, ifølge Maijazz-reklamen, «en av Frankrike's ledene jazzmusikere», men man blir jo fort det i slike sammenhenger. 
«Living Being II (Night Walker)» har gått sine runder, men Peirani var min «gå i blinde»-konsert på årets Maijazz. 

Det viste seg å være et godt skudd i halvblinde. 

Én fikk ikke memoet 

I stolradene på Spor 5 satt jeg og lette i hodet etter en brukbar referanse. 
Det nærmeste jeg kom var Cloroform, som både i form og tidvis i lyd kan minne litt om Peirani og hans band. 
Litt Jaga Jazzist er det også her og der. 
Se for deg at alle i bandet er enige om at de er et ganske streit rockeband, med noen litt odde og skrudde ballader, men at én av dem ikke fikk det memoet. 
Her er det litt sånn. 
Tre-fire mann spiller instrumenta rock med en litt alternativ besetning, mens én mann ligger på toppen og spiller fritt. 
Det gir et buldrende, tungt og tøft bakteppe og en fin snert i front. 
Saksofonist Emile Parisien tar ofte jobben med å være frispiller, men også Peirani sjøl og Tony Paeleman tar sine soloøkter. 

Peirani fører selvsagt an, og på de roligere låtene er det han som skinner. 
Ikke nødvendigvis som en tekniker, men som en som finner fine harmonier. 
Han går ikke av veien for litt malurt i begeret, men på jabnå er dette melodiøst, fire flate, inviterende og imøtekommende musikk. 
Det er velspilte, gode komposisjoner med stor bredde. 
En kort, fiffig sirkusmelodi, noe som har klezmer-vibber, jazz og altså rock. 
De byr på en publikumsflørt når «Stairway To Heaven» parafraseres i «Kashmir To Heaven», noe som selvsagt faller i veldig god jord hos publikum. 
Den aller beste låten på en gjennomført god konsert var en lek med et Henry Purcell-stykke, «What Power Art Thou». 

Heftig og begeistrende 

Barokk-komponistens verk behandles på omtrent samme måte som Led Zeppelin og blir en stor lydbølge som bare vokser og vokser og vokser. 
En dundrende, insisterende komp, Peirani i midten som det barokke elementet og frittgående saksofon på toppen. 
Heftig og begeistrende. 

Bandet forelsker seg noen ganger i egen droning og oppbygging av låtene. 
De tar seg rett og slett litt vel god tid et par steder. 
De to ekstranumrene hadde også et hint av antiklimaks over seg, men det var først og fremst fordi slutten av hovedsettet var fryktelig god. 
Vincent Peirani er ikke utprega sjidringe på trekkspæl, for å si det på jærsk. 
Bandet er samspilt og godt og de byr på masse variasjon. 
Tony Paeleman maner fram fantastisk lyd på sin Fender Rhodes, både rein Rhodes, livesamples og med effekter. 
Kvelden byr på mange og gode individualister, men det er som band og oppbygget lydbølge de imponerer mest. 

En slitt, gammel vits går sånn: 
Hva er definisjonen på en gentleman? 
En som kan spille trekkspill - men lar være. 
Vel, hvis Vincent Peirani kan være så gentleman-aktig å fortsette å spille, og komme tilbake til Stavanger, er anbefalingen herved gitt: 
Gå på konsert. 
