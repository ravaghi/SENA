«Leaving Neverland»:Mann eller monster? 

I grusomme og eksplisitte detaljer beskriver James Safechuck og Wade Robson hvordan Michael Jackson misbrukte dem seksuelt i flere år da de var barn. 

På den ene siden forteller Safechuck og Robson om Jackson som verdens snilleste mann som oppfylte alle deres ønsker og drømmer, men på den andre siden var han en manipulerende forfører. 
Et monster i forkledning som kastet dem til side når han ikke trengte dem lenger. 

Wade Robson er i dag en Emmy-vinnende koreograf som har høy status i bransjen, og han har mer å tape enn å vinne på å stille opp i denne dokumentaren, og det gjør også historien mer troverdig. 
NRK viser TV-versjonen av filmen som er på 90 x 90 minutter, ikke fire timer som versjonen som ble vist på Sundance-festivalen. 
Jeg vet ikke hva som er klippet bort, men det føles ikke som det mangler noe. 
De 180 minuttene inneholder detaljerte beskrivelser av utallige overgrepshendelser med Robson og Safechuck (som ble kjent som gutten i Pepsi-reklamen), private bilder og videoklipp. 

Da anklager om seksuelle overgrep først begynte å dukke opp i 1993, var det mange som nektet å tro at popstjernen kunne være skyldig i å ha forgrepet seg mot unge gutter. 
Saken gikk heller ikke til retten, men ble løst ved forlik. 
I 2005 ble Michael Jackson frikjent av en jury på 12 punkter som omhandlet seksuelle overgrep og frihetsberøvelse. 
Filmen viser de gamle videoklippene og går gjennom de gamle sakene, men filmen stiller alt i et nytt lys. 

Både Safechuck og Robson nektet lenge på at Michael Jackson noen gang hadde rørt dem, noe kritikerne av denne omstridte dokumentaren legger vekt på. 
Hvorfor sa de ikke noe når Jackson var i live til å forsvare seg? 
Hvorfor vente til nå? 

Teksten fortsetter under bildet 

Filmen forklarer imidlertid på en svært overbevisende måte prosessen det har tatt å komme til der de er i dag, og hvorfor de har nektet så lenge. 
Og noe av det som er det viktigste med denne filmen, for dette er mye større enn at en kjent mann muligens har forgrepet seg på barn, er at den illustrerer på en veldig god måte hvordan overgripere opererer. 

Hvordan de såkalt «groomer» sine ofre, og hvor ofte små barn ikke forstår at det de gjør er galt. 
De færreste tilfellene av den typen overgrep er smertefulle voldtekter, eller direkte fysisk tvang. 
Men det betyr ikke at det gjør mindre vondt, eller er mindre skadelig for barna. 

Se filmen og bedøm selv, men se den. 
