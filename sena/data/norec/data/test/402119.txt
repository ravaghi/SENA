Samspilt revygjeng er morsomst hver for seg
Hønefossrevyen har åpnet showsommeren, Hønefossen er sluppet fri, og nå kan solen godt komme også. 

Siden det er 20-årsjubileum i år, gjør de fem gjengangerne på scenen entré (etter innledende blødme-innslag) som seniorer i støvfrakk, grå parykk og hatt. 
Men det er ikke noe alderstegent ved deres humor. 
Den sitter kanskje ikke like godt som i fjor, men kommer til å gjøre det neste år – det er tradisjon at annethvert år er revyen knallbra, og annethvert ikke fullt så knall. 

Nå skal det også noe til å følge opp fjorårets supersuksess. 

I år er det merkbart at enkeltnumre, forfattet av den enkelte aktør, er de beste. 
På toppen troner to: 
Jonas Rønnings munnspiller Sugmund (sic) Groven. 
Han spiller på innpust og utpust, stikker hele spillet inn i munnen forteller groviser mellom numrene. 
Likeledes Marie Risans Olaug Bollestad som prøver å forklare politikere hvordan de skal skrive reiseregninger. 
(Har du reist? 
Var du hjemme mens du var borte?) 

Begge disse står til 6 på terningen. 
Risans Lindmo-parodi er også særdeles godt observert. 

Healing-turné 

Her er også årets første sjaman – det blir garantert flere. 
Jonas har perfeksjonert sin konge, som denne gang stiller på healingturné med bongotromme og Bendik, en samisk hjelper (Morten Grøtnes) med Lilly Bendriss-dukke på kofteslaget. 

Bendik driver ut demoner med mongolsk strupesang og synger absolutt alt annet også, som Solskjærs Boccelli-arie for å reise Man U-kjerringa. 

Disse, og flere andre innslag er oppfinnsomt tenkt, men kommer ikke helt i mål. 
De forblir stunts som ikke tilfører noe, men trekker helhetsbildet ned. 

Peer Synth 

Morten Grøtnes er herlig som Jens Stoltenbergs NATO-sjef på, skal vi si, engelsk, men sangkonkurransen mellom Trump og Kim er ikke godt nok tekstlig ivaretatt. 

Det historiske spelet Peer Synth lider samme skjebne, selv om det er tilløp hele veien. 
Eivind Lien som Aune Sand som Peer, Marie Risans Felleskjøp-grønnkledde bonde som Mor Åse og Anitra, Morten Grøtnes som polsk snekker uten elementær norsk, Anne Sem-Jacobsen en prektig asiatisk au pair som Solveig (vintel og vålull – fædig om et kvatel). 

Sem-Jacobsen er også presist fortvilet som Disney-TV-ødelagt småbarnsmor i turkis prinsessekjole («La det gå»), og i storslag som Aurora med armer som lever sitt eget liv. 

Dyktig band 

Når et revyorkester ler brokk på seg, som i Groven-innslaget, er det godt tegn på at nummeret inneholder daglige overraskelser. 
Og mens vi snakker om orkester: den totale tilstedeværelsen til Jørn Dahl og hans fire medmusikanter, den oppmerksomme støtten og diskrete understrekningen av poenger, viser hvilken egen kunst det er å være teatermusiker. 

Andre sommershow det er verdt å få med seg: 

29. mai-6. juli: 
Urbane totninger, Kapp på Toten 

Gustav Nilsen, Paul Håvard Østbye m.fl. har 10-årsjubileum for sine Urbane totninger, telt-suksessen med nærmere 40.000 besøkende i fjor. 
En miks av revy, musikk, stand-up, parodier og musikal, og antagelig dukker det i år opp en sjaman også. 
Iallfall dukker det opp et nytt restaurantkonsept under mesterkokk Gustav Nilsens vinger. 

6. juni: 
Fagott til filmen, Chat Noir i Oslo 

Oslo fagottkor er etter noen års pause tilbake på Chat Noir i juni, og der tar de skrittet fra Klingenberggata, via Hollywood Boulevard til filmduken. 
I et helt nytt show deler fagottene sine fineste musikalske filmminner og sine egne litt skeivere visjoner av ikoniske øyeblikk på lerretet. 
Er film best i teater? 

27. juni-7. juli: 
Karius og Baktus, Oseberg i Tønsberg 

Det må være lov å håpe på en annerledes Karius og Baktus når Egners to tanntroll skal spilles av Mari Maurstad og Sturla Berg-Johansen, med Tor Erik Gunstrøm som forteller og det hele i Tom Sterris regi. 
De lover en makeløs tanngard! 

5. juli-12. juli: 
Sommershow med «Bettan» og Tom Mathisen, Hjertnes kino- og teaterscene i Sandefjord 

Elisabeth «Bettan» Andreassen og Tom Mathisen fant tonen i «Hver gang vi møtes» på TV2, og fortsetter det lykkelige samarbeidet på scenen. 
Programmet består dels av det beste fra tv-programmet og dels av nytt stoff, sammen og hver for seg. 
Mathisen er en av landets morsomste komikere, så her blir det både glede og vemod. 

3. juli-3 august: 
Queentastic: 
På kanten nr. 10 i Kragerø 

Geyr Lillejord, Dean Erik Andersen og Jon Anders Sandve holder utkrøpent og festlig dragshow for 10. gang, med Berit Bislett i spissen. 
