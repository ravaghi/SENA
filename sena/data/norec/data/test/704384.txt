Americana fra Indiana
Todd Carter lyttet til psykedelisk rock, men endte med noe annet. 

Han kommer fra forstaden Carmel, like nord for Indianapolis i Indiana. 
Visstnok et egnet sted for å lytte til Syd Barrett og The Dukes of the Stratosphere, før han gikk videre til The Smiths og så til Hüsker Dü. 
Det kunne gitt ulike utslag på denne platen, hadde det ikke vært for at han fant fram til Townes Van Zandt og Merle Haggard først. 
Dermed ble det americana med både såre ballader og røffe kanter. 

Under aliaset The Looking har han fått med seg både Andy Hess (Gov’t Mule, Black Crowes), Diego Voglino (Marshall Crenshaw), Steve Elliott (Shooter Jennings) og Sasha Dobson (Norah Jones), et bemerkelsesverdig sterkt kobbel. 

Som låtskriver har han ting til felles med 70-tallets Jackson Browne, og han leverer et album med solid innhold. 
Det gjenstår ennå å finpusse profilen, men grunnarbeidet er gjort. 

Beste spor: 
"The well", "Where did you go", "Summer of '76", "Burning doves". 
