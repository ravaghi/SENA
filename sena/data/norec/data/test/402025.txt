Mötley Crüe-filmen:Moro og problematisk om verdens drøyeste band | 
Anmeldt av Asbjørn Slettemark 

Filmen om Mötley Crüe er akkurat så sjanglete som bandets karriere. 

I 2001 lanserte musikkjournalisten Neil Strauss boken The Dirt: Confessions of the Worlds Most Notorious Rock Band. 
Omslaget var prydet av en Jack Daniels-flaske med logoen til Mötley Crüe, en rockekvartett som da var mest kjent i den brede offentligheten for at trommisen hadde filmet båt- og bilsex med kjæresten Pamela Anderson og mistet videobåndene til internettet. 

Nå er de notoriske tilståelsene blitt film. 

Den gangen Ozzy Osbourne sniffet maur og drakk urin 

Boken fortalte om Tommy Lee, Vince Neil, Nikki Sixx og Mick Mars, fire bandvenner som festet så hardt på Sunset Strip i L.A. at Guns ’N Roses fremsto som korgutter. 

Det var orgier, heroin, knusing av biler og hotellrom, sniffing av maur og drikking av urin. 
Og selv om de to sistnevnte aktivitetene ble utført av turnékollega Ozzy Osbourne, plasserte historiene Mötley Crüe inn i rockens pøbel-Hall of Fame. 

Innimellom historiene om total hedonisme snakket Mötley Crüe også litt om musikk, selv om de med et skuldertrekk innrømmet at de aldri skrev noen klassikeralbum. 
Blant annet omtalte de selv storselgeren Theatre of Pain fra 1985 som to gode sanger med masse dritt mellom. 
Et dusin uslåelige, strippeklubbvennlige rockeklassikere til tross, det er ikke musikk Mötley Crüe er mest kjent for. 

Var Mötley Crüe på audition til «Caligula»? 
Det ser slik ut 

Når The Dirt etter snart 15 års planlegging omsider er blitt film, er det hyggelig overraskende å melde at den ikke er blitt nedturen en eviglang produksjon ofte fører til. 

For å tilfredsstille fans av Mötley Crües ubegrensede omgang med kokain og kvinner åpner filmen in medias fellatus, og det sniffes og støtes som om gjengen er på audition til Caligula. 
Bandet introduseres med lystig voiceover og bilderfrys, og minner like mye om pastisjen Rock Star eller satiren This is Spinal Tap som en biografisk rockefilm. 

Snart spoles det frem og tilbake, og vi får en barndomsscene med Nikki Sixx som kunne vært tatt ut av Twisted Sisters tyggegummiopprør i musikkvideoen til «I Wanna Rock». 
Bortsett fra at scenen ender med at Nikki skjærer seg til blods og får moren arrestert, for Mötley Crüe går jo alltid litt lengre enn nødvendig. 

Når gjengen så samles i stuen til Nikki Sixx i Los Angeles for å spille sin første låt sammen, fredagskveldsanthemet «Live Wire», er The Dirt en morsom og underholdende film om rock, frihet, drømmer og vennskap. 
Moroa varer omtrent til du blir minnet på at denne gjengen også banket opp damer og drepte folk. 

19 dager i fengsel for å ha fyllekjørt kompisen ihjel 

I motsetning til Straight Outta Compton, filmen om rapgruppen N.W.A., legger ikke Mötley Crüe sine verste sider igjen i manusrommet. 
Vi får en scene der Tommy Lee slår ned kjæresten på turnébussen, og den skjebnesvangre kvelden da Vince Neil drepte Hanoi Rocks-trommis Razzle i et øyeblikk av fatal fyllekjøring får god plass. 

Scenene, som begge ubehagelig kommer med bredside inn fra sidelinjen, fremstår likevel inkludert fordi bandet – som alle fire er medprodusenter av filmen – vet at de ikke har noe valg. 
Tommy Lees voldelige sider settes så til side resten av filmen, og han portretteres av rapperen Machine Gun Kelly som en jovial, kåt guttehvalp som egentlig bare trenger litt god gammeldags kjærlighet i livet. 

Det er problematisk at Tommy Lees vedvarende historie med vold mot kvinner portretteres som en ulykkelig engangshendelse. 
For Vince Neils del dveles det ikke ett sekund over at han endte opp med 19 – nitten – dager i fengsel for å ha fyllekjørt i hjel en kompis og skadet to andre livstruende. 

Overdoser og dødsfall leder til en bittersøt, men triumferende avslutning 

Derfra og ut blir The Dirt mer som en presentasjon av enkeltscener enn et sammenhengende narrativ. 
Akkurat som vennskap og bandet knuses i biter, faller filmen sammen. 
Nikki Sixx’ heroinproblemer er utførlig dokumentert på plate og i bok, og alt fra søt heroinrus via dødelig overdose til avhengighetens påvirkning på omgivelsene får god plass i filmen. 

Diverse kjente festscener fra rockemytologien brettes ut som Tenacious D-sketsjer, og her og der får vi til og med noen liveklipp av bandet på scenen. 
Dramaturgisk fungerer det klart best med det tragiske dødsfallet et av bandmedlemmene opplever i nær familie, og det leder rørende opp til en avslutning som på bittersøtt vis forsøker å være like triumferende som den nydelige avslutningsscenen i Swedish House Mafia-dokumentaren «Take One». 

Når frem til rulleteksten uten å dø 

The Dirt klarer å formidle den ukontrollerbare festen Mötley Crüe sørget for før nachspielet ble for mørkt og vondt for alle involverte. 
Når det skjer, sjangler filmen fremover som en upålitelig, subjektiv og snøvlete fortelling fra – som boktittelen insisterte på – verdens mest notoriske band. 

Og som bandet selv, klarer The Dirt på mirakuløst vis å nå frem til rulleteksten uten å dø. 
