Tam lyd
Clint Digital CAD15 

Clint CAD15 er en typisk DAB-adapter, ved at kontrollpanelet og hovedenheten er samme komponent. 
Denne plasseres på dashbordet med dobbeltsidig tape. 
Antennen klistres på frontruten med en flik som skal festes til vindusstolpen for jording. 
Strøm får enheten fra sigarettenneruttaket. 
Fordelen med alt integrert er at alt tar strøm fra bilen, og man slipper strømsparefunksjoner som at skjermen slukkes. 
Dette gir god oversikt over radiostasjon, sang som spilles, og eventuelle trafikkmeldinger. 

CAD15 har fire store direkteknapper for favorittstasjoner. 
Hver kan lagre fire stasjoner, som tar totalen opp til 16. 
Det er fint, men samtidig gjør det at man først må trykke en favorittknapp, og deretter bekrefte hvilken av dens fire stasjoner man vil høre. 
Et ekstra tastetrykk, som bør unngås i trafikken. 

Ellers er Clint-adapteren lett å bruke, og vi liker at man kan utføre håndfrie telefonsamtaler og strømme musikk fra mobilen med Bluetooth. 

Dessverre er lyden blodfattig. 
Sendt over FM kan det støye, og med AUX-kabel er lyden altfor lav og tam til at det blir noen høydare. 
