Acer Aspire V3-372
Fin lettvekter med gode spesifikasjoner og ytelser. 

Den siste tiden har vi testet flere bærbare PC-er i premium-segmentet, men de store volumselgerne koster langt mindre. 
Dagens testprodukt har en langt enklere finish enn for eksempel HP Spectre X360 og Dell XPS 13, men koster til gjengjeld omtrent halvparten så mye. 

Mye for pengene 

Ser man bort fra en enklere innpakning, står den knapt tilbake når det gjelder spesifikasjoner. 
Acer Aspire V3-372 er nemlig meget oppdatert på nær sagt alle plan. 

Her er en kjapp oversikt over de viktigste tekniske egenskapene: 

Skjerm: 
13,3 tommer matt IPS-skjerm, 1920 x 1080 pikslerProsessor: 
Intel Core i5-6200U (2,3 GHz) 
RAM: 6 GB (4 + 2 GB. 
Maks er 16 GB)Grafikkort: 
Intel HD 520Lagring: 256 GB SSD (M.2)Optisk drev: 
NeiSkjermutganger: 
HDMI 1.4USB-porter: 2 x USB 2.0, 1 x USB 3.0 + 1 x USB 3.1 (USB-C)Webkamera: 
JaKortleser: 
Alle typer full-størrelse SD-kortTrådløst nett: 802.11abgn+ac (Qualcomm Atheros QCA61x4)Kablet nett: 10/100 MbitAnnet: 
Støtte for trådløs MU-MIMO-teknologiOS: Windows 10 HomeStørrelse: 32,8 x 22,8 x 1,9 cmVekt: 
1,6 kgPris: 
Fra 7.295,- (jf Prisjakt 5.2.2016) 

Her er det mye positivt å merke seg, ikke minst at PC-en støtter inntil 16 GB RAM, støtter USB 3.1 gjennom den nye USB-C-porten, samt har støtte for trådløs MU-MIMO-teknologi som kan gi inntil tre ganger bedre trådløshastighet (hvis ruteren din ögså støtter MU-MIMO, riktignok). 

At en såpass tynn og lett PC har støtte for kablet ethernet, er heller ingen selvfølge - men vi skulle gjerne sett at den støttet høyere hastigheter enn 100 Mbit. 

Ikke premium-innpakning 

PC-en er hvit, og med unntak av aluminiumslokket er resten av PC-en av plast. 
Svake tversgående striper er preget i lokket, og med mindre du er møkkete på fingrene, vises nesten ikke fingeravtykk. 

Den er litt tykkere og tyngre, men har ellers mange likhetstrekk med langt dyrere Asus Zenbook UX305. 
Byggekvaliteten er nok ikke like god, men Aceren er tross alt langt rimeligere. 
Vi skynder oss å legge til at konstruksjonen absolutt virker tillitvekkende nok. 

Gode opplevelser 

Skjermen har full HD-oppløsning, og basert på et IPS-panel fra LG Display. 
Den er gjennomsnittlig lyssterk, og den matte overflaten sørger for lite refleksjoner. 
At skjermen kan betraktes fra spiss vinkel uten at farger blekner og kontraster avtar, er også meget positivt - og ingen selvfølge for PC-er i denne prisklassen. 

Tastaturet er fellesnordisk og meget behagelig å bruke. 
Tastene avgir nesten ikke noen lyd i det hele tatt, noe vi ser på som positivt. 
Plasseringen av taster er akkurat som vi ønsker det; helt i tråd med qwerty-standarden. 

Under tastaturet sitter en multiberøringsfølsom pekeplate. 
Den støtter såkalte «gestures», og du skroller for eksempel silkemykt gjennom lange nettsider og dokumenter med to fingre, og kan zoome inn og ut med knipebevegelser. 
Her har vi absolutt ikke noe å sette fingeren på ;) 

På undersiden sitter det et par høyttalere i fronten, som byr på overraskende fyldig lyd. 
God diskant, mellomtone og også noe som minner om bass. 
De fungerer helt greit til bakgrunnsmusikk og til nett-TV. 

Stort sett meget støysvak 

Merk også at det er to ganske store luftinntak på undersiden, og den varme luften blåses ut i bakkant. 
Det fine er at det kan gå lang tid mellom hver gang de to viftene spinner opp, og de er dessuten meget støysvake. 

Ikke én gang under testen har vi tenkt over viftene i det hele tatt, og det er et godt tegn, selv ikke den krevende sikkerhetspakken fra McAfee klarte å ødelegge det inntrykket. 

Ytelstester 

Ytelsesmessig ligger den omtrent der du kan forvente for en kompakt PC til i overkant av 7.000 kroner. 
Det betyr at den ekspederer alle «normale» PC-oppgaver kjapt og greit, inkludert fleroppgavekjøring, og den fikser også 4K-video på ekstern skjerm (riktig nok med kun 30Hz oppfriskning over HDMI. 
USB 3.1 kan muligens åpne for raskere oppfriskning, men dette har vi ikke fått verifisert). 

Den integrerte Intel-grafikken har blitt vesentlig raskere med Skylake-generasjonen, og du kan faktisk spille litt eldre 3D-spill med OK flyt hvis du samtidig går ned på skjermoppløsning. 
Misforstå oss rett, dette er ingen gaming-PC. 

I diagrammene under har vi sammenlignet prosessorytelsen mot et knippe andre prosessorer på PC-er i samme prisklasse. 
Vi har benyttet Passmark Performance Test: 

Og grafikkytelse (3D): 

PC-en er utstyrt med en 256 GB SSD, som er tilstrekkelig for de fleste av oss, i hvert fall hvis du har lagt MP3- og videosamlingen din på nettet. 
Lesehastighet på inntil 500 MB pr sekund er absolutt godkjent, men skrivehastighet på 170 MB pr sekund er godt under det vi hadde forventet. 
Det er fortsatt 75% raskere enn en tradisjonell harddisk, men vi ser ofte skrivehastigheter som er både to og tre ganger raskere. 

Til slutt har vi gjort målinger på batteriytelse. 
Helt uten belastning holdt det fulladede 4-cellers batteriet i nøyaktig åtte timer før maskinen slo seg av. 
Med kontinuerlig videoavspilling gjennom Windows Media Player, var det slutt etter 388 minutter, nesten seks og en halv time. 
Du kan derfor regne med mellom sju og åtte timers driftstid med variert bruk. 
Det er ikke eksepsjonelt, men absolutt godkjent. 

Konklusjon 

Acer V3-372 kommer i flere konfigurasjoner, den vi har testet gir deg mye PC for pengene. 
De få ankepunktene vi har funnet, er ikke nok til å fravriste den en klar femmer på terningen, samt vårt anbefalt-stempel. 

Merk imidlertid at dette er en mellomklassemodell som ikke helt kan måle seg med byggekvaliteten i premium-klassen, men for de fleste bør kompromissene absolutt være til å leve godt med. 

Se våre plusser og minuser i boksen under, og les også spesielt testen av klassekameraten Lenovo U31-70 før du bestemmer deg. 

Acer Aspire V3-372 (NX.G7AED.009) 
