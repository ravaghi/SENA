Åndelig tåkeprat
Arendalsforfatteren B. MiRee Abrahamsen er best når hun skriver om andre ting enn hun egentlig har tenkt. 

Det er dårlige tider for åndelighet i den moderne, vestlige verden, preget som den er av teknologiens hastighet og kortvarige gleder. 
Én løsning på problemet er å dra – som B. 
MiRee Abrahamsen gjør i sin nye reisebok – til Sibir, nærmere bestemt Tyva, der sjamanenes kraft er sterk som aldri før. 

Arendalsforfatteren har tidligere skrevet en roman fra Sibir, men hennes nye bok er en reiseskildring. 
Hun setter seg fore å oppsøke sibirske sjamaner, for å lære mer om deres virke, men også for å se om de kan hjelpe med hennes egne eksistensielle spørsmål. 

Abrahamsen har imidlertid et problem: 
Hun virker ikke særlig god til å få folk i tale. 
Hun har åpenbart lest seg opp på østlig sjamanisme, men i møte med virkelige sjamaner, stiller hun få og dårlige spørsmål. 

Boka er best når Abrahamsen saboterer sitt eget prosjekt og glemmer sjamanene, og heller fokuserer på de vanlige menneskene hun treffer. 
Boka har kun én virkelig minneverdig scene: 
Hun er på besøk hos en fremmed familie, som langt utpå kvelden går i gang med å slakte en sau til hennes ære. 
Den effektive og møysommelige slakteprosessen skildres detaljert, i en blanding av skrekk og fascinasjon. 
Alt av innvoller, tarmer og kjøtt går i samme gryte, og herremåltidet inntas ved midnattstider, til gjestens forbauselse og forskrekkelse. 
Her balanserer Abrahamsen på imponerende vis mellom beundring for og eksotisering av det enkle livet på den sibirske landsbygda. 

Når Abrahamsen til slutt finner ro, er det ikke gjennom et renselsesrituale eller en dypsindig samtale hun har betalt for, men gjennom en helt vanlig samtale med en sjaman som egentlig bare viser seg å være et helt vanlig menneske. 

Abrahamsen later til å ha et dypt ønske om å vise at hun opplevde noe meningsfullt på denne reisen til Sibir. 
Dessverre klarer hun ikke helt å formidle det, og igjen står en litt retningsløs fortelling om en naiv norsk turist som til tross for gode språklige evner og teoretisk kunnskap ikke oppnår så mye innsikt i den sibirske kulturen. 
