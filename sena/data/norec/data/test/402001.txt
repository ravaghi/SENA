«Happy ending» er en dansk sjarmbombe
Morsom komedie om livet som ikke alltid blir som planlagt. 

Hvor fantastisk deilig er det ikke å se en film med mennesker som ser ut som deg og meg! 

I motsetning til mange av dagens høyglansede filmer og serier med skuespillere som er så fulle av Botox og så stramme i ansiktet etter foryngende operasjoner at de knapt har noe mimikk igjen, er det en ren fornøyelse å se skuespillere med alle sine rynker intakt. 
Å bli eldre er ingen skam, og rynker er et bilde på et levd liv. 

Lykkelige sammen? 

Hella Joofs film føyer seg inn i en trend hvor godt voksne mennesker finner ut at de er lei ekteskapet. 
Til barnas fortvilelse vil de skilles, som i Helga Flatlands 
En moderne familie. 

I Happy Ending har Helle og Peter vært gift i nesten 50 år. 
På veien hjem fra Peters pensjonistfest filosoferer Helle om at nå kan de endelig ta seg tid til å se verden sammen. 
Peter har andre planer. 
Han har investert sparepengene i en vingård i Østerrike. 

Peter forlater en kone i sjokk. 
Helle kan ikke fatte hva som skjer. 
De var da lykkelige, var de ikke? 
Var alle årene bortkastet? 
Kan man fortsatt ha drømmer om å oppleve noe nytt når man nærmer seg 70? 

Det som følger er en fornøyelig og morsom komedie om livets opp- og nedturer. 

Ikke dyp, men sjarmerende 

En kan alltids kritisere Happy Ending for ikke å gå dypt nok ned i problemstillingen. 
Det er sant at filmen beveger seg trygt i komedieland, men jeg lover at det den mangler i problematisering tar den igjen på sjarm. 
Dialogen og drivet i fortellingen, skrevet av Mette Heeno, sitter som et skudd. 

Det er spesielt hovedrolleinnehaverne Birthe Neumann og Kurt Ravn som bærer filmen. 
De har komisk timing, og ikke minst har de mimikk og menneskelighet som gjør at rollefigurene fremstår som ekte mennesker. 
De får god hjelp av noen fabelaktige biroller, blant andre Marianne Høgsbro i rollen som den bohemske venninnen Linda. 

Ingen av skuespillerne er redd for å blottstille seg foran kamera – uten kameralinse med softfokus. 
Det er så befriende å se at det alene er verd billettprisen. 
