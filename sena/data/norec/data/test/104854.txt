LGs første metalltelefon skiller seg kraftig ut
Hva sier du til dobbelt kamera, utskiftbare moduler og kraftig ytelse? 

Det har gått en drøy måned siden LG lanserte sin nye toppmodell under Mobile World Congress i Barcelona. 
Nå har vi fått den rare telefonen inn til test. 
Den kan skilte med plass for utskiftbare moduler, og et dobbelt kamera på baksiden. 
I tillegg har den nokså uvanlig design, med et skjermglass som bøyer seg ut mot baksiden øverst på telefonen. 

LGs nye toppmodell heter G5, og er produsentens første forsøk på en telefon kledt i metall fra topp til tå. 
Og det er et svært godt forsøk. 

Telefonen føles slitesterk og god, med en meget bra skjerm på forsiden, og en presis fingeravtrykksleser på baksiden. 
Denne gangen er volumtastene flyttet til venstre langside av telefonen. 

Selv om den nye USB type C-pluggen har vært med oss en stund allerede, er dette en av de første Android-toppmodellene som kommer på markedet med løsningen. 
Tidligere har det i hovedsak handlet om de to Nexus-telefonene. 
Dette er en langt bedre kabel, men den er foreløpig ikke like enkel å få tak i som de vanlige Micro USB-variantene. 

Lynende rask og med støtte for moduler 

LG G5 er lynende rask, og på linje med de raskeste telefonene vi har testet så langt. 
Dermed burde den holde langt og lenge før den oppleves som treg. 
Dette er forresten den første LG-telefonen på en stund som er helt i toppsjiktet på ytelse idet den kommer ut. 
Det er ikke så verst, men samtidig er det ikke alltid man får utnyttet ytelsen så godt inntil apper blir enda mer krevende. 

I denne testen har vi ikke brukt telefonen med de ulike modulene som hører til, men testet den som telefon. 
Foruten kameragrepet som følger med om du forhåndsbestiller telefonen, er det som vanlig telefon vi mistenker at folk flest vil kjøpe denne saken. 

En av årsakene til det er at den skrur seg av om du tar av «bunnpluggen». 
Dermed er det såpass tidkrevende å bytte moduler at du sannsynligvis ikke vil ønske å gjøre det ofte. 
Dessuten virker det foreløpig å være litt begrenset nytte i disse modulene. 
For eksempel kan du betale rundt 1900 kroner for en ekstra lydmodul til telefonen, men den har jo meget god lyd i utgangspunktet. 
Dermed er vi redd tilbehørene som alt er lansert vil bli for de få. 

Men hva gjør det når telefonen i seg selv er så god som den er. 
Prislappen på rundt 6500 kroner er blant de laveste på en nylansert toppmodell i det siste, og forskjellene opp til heftigere telefoner er ikke så veldig store. 

Spennende kameraløsning 

En av de viktigste er imidlertid at kamerafronten fortsatt ledes av Samsungs Galaxy S7. G5 tar meget gode bilder, men den kommer til kort når det blir mørkt. 

Den har derimot en artig kombinasjon av vanlig, høyoppløst kamera og et vidvinkelkamera med lavere oppløsning. 
Dessverre er ikke kvaliteten på vidvinkelkameraet like god, men i godt lys er det ikke så lett å merke forskjellen i kvalitet på de to. 

Dermed kan man ta veldig artige bilder som likner litt på de man får fra de mer ekstreme «fisheye»-objektivene for speilrefleks. 
Kvaliteten blir naturligvis en annen, men det er mye forlangt å sammenlikne en telefon direkte med systemkamera.At LG dessuten har meget gode strømstyringsfunksjoner og god batteritid er en viktig fordel. 
De har også inkludert smarte funksjoner, som i stor grad føles nyttige. 
Den er greit utstyrt med nytteverktøy, og lyd i samtale er helt ålreit. 
Det medfølgende skjermtastaturet er også fint å bruke, og dermed har LG dekket de grunnleggende tingene ganske godt. 

Alternativene 

Så hvilke telefoner er alternativene til G5? 
Det åpenbare er nok erkekonkurrenten Samsungs Galaxy S7. 
Den er vanntett og den har bedre kamera enn LG kan stille opp med. 
Men forskjellen i bildekvalitet er ikke fryktelig stor, og du må opp noen hundrelapper for å få samsungs toppmodell. 
Den er heller ikke modulær, så hvis du har et heftig sett hodetelefoner du vil bruke på farten er G5 og HiFi Plus-modulen sannsynligvis for deg. 
Vi har foreløpig ikke fått testet sistnevnte annet enn noen minutter under lanseringen. 

Mate 8 fra Huawei har også et meget bra kamera, og er helt utmerket å bruke. 
Spesielt er batteritiden svært hyggelig på denne modellen, men hvis du har små hender bør du styre unna. 
Den har nemlig en enorm seks tommer stor skjerm. 

Vil du ha en enkel Android-telefon i mer fornuftig størrelse? 
I så fall kan Sonys Xperia Z5 Compact være aktuell. 
Den er vanntett og har et utmerket kamera, men kanskje har både den og LGs telefon for mye krimskrams i menyene? 
LGs egen Nexus 5X kjører Googles rene Android, får oppdateringene med det samme de kommer og har en håndterlig størrelse. 

Ellers er også LG V10 en spennende telefon, som på mange måter virker som en prøveklut for mye av funksjonaliteten selskapet har puttet inn i G5. 
