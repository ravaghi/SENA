Restaurantanmeldelsen:Topp pizza på Grefsenkollen 

Grefsenkollen er mer enn musikkfestival og gourmetmat: 
Nå kan du også få pizzaer med Marka-tema. 

– «Trollvannsfiske», «Markarita», «Jordnær» og «Sopptur». 
Her har noen lekt seg med menyen, sier Bordvenninnen. 
Vi har tatt med oss spisekart ut på terrassen, der man har utsyn over hele Oslo og langt utover fjorden. 

– Finnes det et bedre sted med oversikt over hele byen? spør Spisevennen. 

I dag har vi med oss en venn utenbysfra, som også beundrer utsikten. 

– 
Det eneste som er dumt med dette stedet, er at det kun går buss opp hit søndager, sier Spisevennen, som er både guide og sjåfør denne ettermiddagen. 

– Visste dere forresten at Grefsenkollen åpnet for 90 år siden? 
Den var opprinnelig en sportsstue bygget av Ringnes bryggeri. 

Bestill i kjelleren 

Sist vi var her oppe, var det for å spise en femretters meny i gourmetavdelingen. 
Det har skjedd mye siden den gang: 
Hovedrestauranten har også begynt å servere lunsj, og uteserveringen tilbyr pizza som man må bestille i kjellerbaren OverOslo, oppkalt etter musikkfestivalen som er blitt et fast innslag på forsommeren. 

Inne i baren er det ikke like koselig som ute, men stedet har et rustikk preg med runde trebord og robuste stoler. 

– Bildene på veggen er av gruppene som har spilt her, sier Spisevennen, som forteller at han har kjørt opp hit for å hente pizza noen helger. 

Vi betaler for mat og drikke og får utlevert en brikke med bestillingsnummeret. 

Sent, men god på bunnen 

– 
Det tar sin tid, sier Bordvenninnen. 
Vi har tømt glassene og, Spisevennen og jeg gjør oss klar til å hente mer å drikke. 
De foran i køen spør om alt som står på menyen og bakverket på disken, så det blir en del venting på oss. 
Men vi får knapt satt fra oss glassene på utebordet før fire pizzaer kommer. 

– Flott, nå er vi sultne, sier Bordvenninnen. 

Fjerdemann til bords er både vegetarianer og har matallergier, så hun har fått «Jordnær» med glutenfri bunn. 
Oppå er det soltørkede tomater, artisjokk, sopp, oliven og kapers ved siden av mozzarellaen. 

– 
Denne bunnen er veldig god! sier hun. 
– Jeg lurer på om de har brukt maismel i den. 

Norske smaker 

Bordvenninnen har bestilt fem oster, som består av tre typer norsk ost ved siden av mozzarella og parmesan. 
Det er Fønix og Pan fra Stavanger, og Snøfrisk. 
Resultatet er meget vellykket, og vi tigger mer enn en bit hver. 
Til gjengjeld får hun smake av Spisevennens Sterk Elg, som består av elgsalami og jalapeño, og min Reinsdyr, en hvit pizza toppet med tyttebær og timian. 

– Disse kan nesten måle seg med dem vi har spist på Lofthus Samvirkelag nede på Sandaker og Teatro i Spikersuppa, sier Bordvenninnen. 

Skjærgårdspils på byens tak 

Maten er spist opp, glassene er nesten tomme, men solen står ennå høyt på himmelen, så vi ser hva vi kan avslutte måltidet med. 

– Hadde jeg ikke kjørt, ville jeg prøvd noen av drinkene de har, sier Spisevennen, som nøyer seg med kaffe. 
Bordvenninnen og vår gjest tar henholdsvis iskrem og sjokolademousse, mens jeg avslutter med et glass Færder skjærgårdspils før vi setter kurs ned mot sentrum. 

Dyrt, men deilig 

En halvliter til nesten hundrelappen er stivt, og pizzaene, som er i porsjonsstørrelse, koster i underkant av 200 kroner. 

– 
Det er ganske dyrt, men her oppe betaler man for utsikten, vil jeg tro, sier Bordvenninnen i bilen på vei nedover. 

– 
Men maten er god, og uteserveringen i seg selv står til seks, mener Spisevennen. 
Oslo-turisten er enig. 

– Stedet er en attraksjon, og hadde det ikke vært for dere, ville jeg antagelig reist opp til Holmenkollen isteden, slik de fleste turister gjør. 

Andre steder verd en omvei 

Hvaskjer: 
Steakhouse ved Soria Moria på Torshov 

Lofthus samvirkelag: 
Ligger på Sandaker og er kåret til byens beste pizza flere ganger 

Cru: 
Vinbar med kortreist norsk mat 

Hos Thea: 
Franske tilstander på Skillebekk 

Publiko: 
Nordisk i toppklasse bortenfor Bogstadveien 

Kolonialen: 
Gourmetmat rett ved Bislett stadion 
