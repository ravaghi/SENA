Hvor ble det av den fæle, grove og drøye humoren?
«Rutete Ninja» er morsom, men ikke like på kanten som «Terkel i knipe». 

Da «Terkel i knipe» kom på DVD i Norge i 2005, var jeg ti år gammel, og mamma trodde hun hadde kjøpt en trivelig familiefilm vi kunne kose oss med til lørdagsgodtet. 

Gjett om jeg følte meg kul da jeg mandagen etter kom på skolen og lanserte de nye skjellsordene «pikkantilope», «firkantræv» og det som verre var. 
Filmen var ganske drøy. 

«Rutete Ninja» begynner i samme stil, med drapet på en thailandsk barnearbeider (kanskje Quang, som miljøaktivist/morder Gunnar sang til Terkels klasse om?). 

Derfra og ut når det likevel ikke like fæle, grove og drøye høyder som forgjengeren. 

Syvendeklassingen Asgeir er forelsket i den uoppnåelige Jessica, har en håpløs stefar og fæl stebror – og blir mobbet av skolens bølle. 

Ting endrer seg da Asgeir får en ninja-dukke i rutete drakt i bursdagsgave av onkel Stewart, for det viser seg at dukken er blitt levende og besatt av hevnlyst. 

Det er altså ikke en fortsettelse på Terkels historie, men en utvidelse av universet. 
Vi får et morsomt glimt av Terkels familie og noen gjensyn og referanser til andre karakterer. 

Som sist er alle stemmene i filmen, utenom Jessicas, gjort av én person. 
Herman Flesvig har i den norske versjonen tatt over for Aksel Hennie, og gjør det – ikke overraskende – veldig godt. 

Flesvig benytter seg av noen stemmer som minner om hans egne Instagram-karakterer, og får inn et par artige nikk til Hennies rolletolkninger. 

Låtene er denne gangen mer en del av et organisk lydspor enn de musikalaktige numrene underveis i «Terkel i knipe». 

Det er kult, men resulterer i at musikken ikke er like minneverdig. 
Jeg tror ikke jeg husker noe mer av sangene enn at en av dem handlet om pesto, av alle ting. 

På vei ut av kinosalen var det fremdeles «Stikk av ditt svin» som surret og gikk i hodet mitt. 

Filmen er proppfull av den danske komikeren Anders Matthesens på kanten-humor, og det virker som om Flesvig har fått frie tøyler til å dikte opp nye banneord som fungerer på norsk. 

Likevel er filmen mye snillere enn det forgjengeren var, både i språk og uttrykk. 

«Rutete Ninja» er heller ikke politisk korrekt eller fri for vold, men oppleves som mye mer harmløs – kanskje på grunn av moralen som blir noe overtydelig mot slutten. 

Det kommer nok også av at animasjonsstilen i denne filmen er renere og penere enn forgjengeren. 

De stygge karakterene er liksom ikke like stygge. 
Ikke engang Onkel Stewart er like ekkel her, selv når han klasker en kvinne på baken og roper «metoo». 

Jeg lo og koste meg hele veien, men savnet å føle på at noe er for drøyt, for nær å tråkke over streken, slik «Terkel i knipe» gjorde så godt. 
