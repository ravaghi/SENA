Ekte kjærlighet har et navn:Joni Mitchell 

Nattjazz-hyllesten var vakker, elegant og svært vellykket. 

Det er ingen liten oppgave når unge jazzmusikere og vokalister skal gi seg i kast med å tolke ikonet Joni Mitchells mangslungne musikalske karriere. 
Men på Nattjazz torsdag kveld lykkes de fire vokalistene og de syv musikerne til de grader. 

I stor grad bygger konserten på en tilsvarende fremførelse i Operaen i Oslo i fjor høst under åpningen av Oslo Jazzfestival. 
Men kveldens Nattjazzutgave var likevel ingen blåkopi. 

Og når konseptet settes opp på nytt på Kongsberg Jazzfestival til sommeren, har det sikkert tatt noen steg videre. 

Det var på ingen måte noen «greatest hits-samling» publikum fikk servert, men likevel nok av de kjente, kjære til at salen var mer enn fornøyd. 

Det kan nemlig ikke ha vært lett for orkesterleder og pianist Anja Lauvdal å skulle begrense seg. 
Joni Mitchells karriere strekker seg over 40 år og dekker alt fra visesang på 1960-tallet til samarbeid med kjente jazzmusikere på 1980 og 1990-tallet. 

Hun fylte 75 i fjor og har de seinere årene foretrukket malerpenselen fremfor gitar og piano. 
Men som konserten viste, står det nok av yngre musikere klare til å overta arven etter henne. 

Det begynner med en lavmælt instrumentalutgave av «A Case Of You» fra albumet «Blue» fra 1971 inkludert nydelige trompetsoli av Torstein Lavik Larsen. 

Deretter overtar Susanna Wallumrød, som vokalist med «This Flight Tonight» fra samme plate. 

Riktig viltert blir det når Rohey Taalah tolker «The Dry Cleaner from Des Moines» fra samarbeidet Mitchell gjorde med Charles Mingus. 

Her nærmer det seg nesten frijazz til tider. 
I sterk kontrast til den svært så pene og pyntelige instrumentalutgaven av «All I Want», også hentet fra Blue-albumet, som vi har fått like før. 

Røkeriet er smekkfullt denne kvelden og det godt voksne publikumet er så lydhøre at det er en virkelig fryd. 

For de fleste er nok musikken til Joni Mitchell et ikke uvesentlig lydspor til ungdom og voksenliv. 
Både forelskelse og kjærlighetssorg. 

«Both Sides Now» har fått norsk tekst, og Frida Ånnevik har salen i sin hule hånd fra første tone. 
Sondre Lerches utgave av «Night Ride Home» fremført med bare gitar fungerer overraskende bra. 

Nesten enda bedre er den mer ukjente «My Secret Place» der han synger duett med Rohey Taalah. 
To stemmer som står perfekt til hverandre. 

Imponerende er også Sondres versjon av «The Sire of Sorrow» fra «Turbulent Indigo» (1994) med et arrangement som kunne vært gjort av de beste studiomusikerne i L.A. midt på 70-tallet. 

Avslutningen med «Shadows and Light» fra «Hissing of the Summer Lawns» kan knapt gjøres bedre med perfekt og samspilt koring fra alle de fire vokalistene på laget. 
Elegant komplettert med en lyssetting bestående av – selvfølgelig lys og skygge. 

Flere minutters taktfast applaus fra et overbegeistret publikum var på alle måter vel fortjent. 
