Låtanmeldelse:Justin Timberlake 
- «Can't Stop The Feeling!» 

Har Justin Timberlake lagd sommerens store øreorm? 

«Can't Stop The Feeling!» 

Den originale Justin er tilbake. 
Og hans etternavn er ikke Bieber. 

For samme hvor mye Justin Bieber har nærmet seg nettopp Justin Timberlake i uttrykk, er det fremdeles et stykke frem til sistnevnte. 
Her overgår han seg selv i foredlet feelgood. 

Dette lettbeinte og umiddelbare sommerdropset er som skapt for varme, late dager i sola. 
Sangens solskinn og «happy go lucky»-følelse understrekes allerede med utropstegnet i tittelen, og det skal sies; en mer umiddelbar danseperle har ikke engang Justin Timberlake selv vært i nærheten av tidligere. 

JT har aldri lagt skjul på at han er fan av MJ. 
Og det er mye deilig, disco-influert retro-Michael Jackson i denne låta, tenk da «Off The Wall»-perioden (1979) før pop-kongen selv begynte å blekne. 
Det er mye «Don't Stop 'Til You Get Enough» i «Can't Stop The Feeling!». 

Og den appellerer minst like mye til føttene og denne brå viljen til å bryte ut i spontan dans som Jacksons klassiker allerede har gjort i over 35 år. 

Men det er flere retro-spor her, fra Prince til Gloria Estefan og hennes Miami Sound Machine. 
Helt uimotståelig blir «Can't Stop The Feeling» det siste drøye minuttet når basslinja blir enda mer markant (er det bare jeg som tenker på Queens «Another One Bites The Dust»?) og gospelkoret loser sangen trygt i mål - eller inn i himmelen, om du vil. 

Låten er for øvrig lagd til den kommende DreamWorks-filmen «Trolls», der Justin Timberlake selv har en av stemmene, i likhet med prominente kolleger som Gwen Stefani, Zooey Deschanel, Russell Brand, Anna Kendrick og den svenske duoen Icona Pop. 

Svensker, ja. 
Timberlake har skrevet og produsert denne låten selv, sammen med Max Martin og Shellback. 
Det svenske radarparet avslører nok en gang bedre teft enn de fleste til å stikke fingeren i været og forstå hvilken musikalsk vind som til enhver tid blåser i retning toppen av hitlistene. 

«Can't Stop The Feeling» er nemlig et retro-mesterstykke i klasse med Pharrells «Happy» og Bruno Mars' / Mark Ronsons «Uptown Funk» som har dominert både hitlister og dansegulv de siste årene. 

Dit er Justin Timberlake nok en gang på vei. 
Du også, om du hører denne tilstrekkelig mange ganger. 
