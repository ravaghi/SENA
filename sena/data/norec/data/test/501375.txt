Jonas V har funnet roen
Når Jonas V rapper, lytter man. 

Passende nok er «Roen», tittelen på Jonas Vs siste utgivelse, et av de mest passende ordene for å beskrive hans karriere. 
At Jonas V har roen, er en underdrivelse. 
Hele hans stil er basert på et prinsipp hvor han liksom aldri hever stemmen unødvendig. 
Tempoet er alltid skrudd ned, og han observerer Bergen og verden med nøktern distanse. 

Det at han ikke hever stemmen unødig, gjør at man hører etter når han først gjør det. 

Jonas V ble tidlig tatt under vingene til NMG/G-Huset, som en protesjé i tiden da A-Laget regjerte bergensrappen. 
Jonas V fremsto som en alvorlig ung mann sammenlignet med «Laget». 
Musikken, som nesten alltid er produsert i samarbeid med en annen NMG-kjensgjerning, Hkon, er blytung, seig og med klare referanser til vestkystens og 90-tallets gangsterrap. 

Jonas V er mer enn «Sonar ut, flippar ut», som han er best kjent for. 
Det har låter som «Kunst» og «Bank Chicago» bevist. 

Der hans tidligere låter kretser rundt en, ja, indre uro, virker låter som «Lyset» på «Roen» som bestemte meditasjoner, øyeblikk fulle av klarhet. 
Det er en følelse av å ha funnet både en retning musikalsk, men også en stadig sterkere evne til å uttrykke seg selv – å artikulere sitt «indre». 
«Lyset er for evig dimmet, du ser igjennom meg som skyene i måneskinnet,» sier han, og det finnes ikke cheesy. 

Den bergenske kultrapperen Fl3x dukker opp på «Galaxen Pt. 
2», et av platens mest lettsindige øyeblikk. 
Han drar med seg subtile dancehallelementer, som han har en tendens til å gjøre. 

«Helt Etter Planen» er kanskje låten som klarest demonstrer en overgang, at det er en slags «coming-of-age»-dette her. 
«I kaoset blir ting oversiktlig», er måten han beskriver det på, og viser at med alderen og erfaringen evner man å trekke seg ut av situasjonen og se den utenfra. 
Det er nettopp sånn tekstene på «Roen» oppfattes, som observasjoner og historier fortalt fra utsiden av boblen de foregår i. 

Musikalsk sett er «Roen» kanskje ikke akkurat noen nyvinning eller grensesprengende fengende, men den vitner om en artist i vekst og det innebærer suksesser såvel som voksesmerter. 

Jonas V er fortsatt en av de beste rapperne i byen, med ord som ringer høyt og klokkeklart. 
Som han sier det selv på «Aldri ner»: 
«Eg e dop.» 
