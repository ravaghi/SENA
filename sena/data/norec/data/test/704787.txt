Sjarmerende fjonball på jakt etter gull
Dette er et av de fineste nettbrett— og smarttelefonspillene jeg har sett til dags dato. 

Og selv om selve spillmekanikken ikke er spesielt grensesprengende, er dette et stort skritt i riktig retning når det gjelder grafikk-kvalitet på disse plattformene. 

Spillets hovedperson, eller rettere sagt hovedball, er en grønn, fjonete liten skapning med østeuropeisk aksent. 
Leo, som han heter, var åpenbart steinrik fram til like før spillets start, men nå har noen stjålet formuen hans. 
Flere nære slektninger er blant Leos hovedmistenkte, dermed legger han ut på eventyr for å avsløre den skyldige, samt å plukke sammen gullpengene sine på veien. 

Mange konsollspill blir vanskelige å håndtere når de konverteres til nettbrett. 
Derfor er det desto morsommere å spille spill som dette, som er utviklet nettopp for at man skal benytte touchskjermen, og ikke en tradisjonell kontroller. 

Spillet er temmelig enkelt å sette seg inn i. 
Man beveger fjonballen Leo mot høyre eller venstre ved å stryke venstre tommel over skjermen. 
Med høyre tommel utfører man hopp, i tillegg til at man "blåser opp" vår grønne venn, slik at han blir tilnærmet vektløs. 
En nyttig egenskap når man skal forsere ulike feller som ellers kjapt ville tatt livet av den lille rakkeren. 

I tillegg til å manøvrere Leo gjennom stadig mindre gjestmilde miljøer, må vi løse små og store gåter for å rydde ulike hindringer av veien. 
Det er stort sett riktig fornøyelig, men ikke sjelden ganske frustrerende også, for vanskelighetsgraden stiger kjapt og ubønnhørlig, og det finnes ingen snarveier. 

Ettersom det bare er 19 brett før bonusmateriell, vil nok de mest erfarne spillerne runde dette spillet ganske raskt. 
Men for bare 35 kroner får du likevel mye spill for pengene. 
