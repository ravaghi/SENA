Anmeldelse:Askepott og Herheim er sant 

Operaens nye Askepott-forestilling i Stefan Herheims regi er helt strålende. 

La Cenerentola (Askepott) 

Den Norske Opera og Ballett 

Musikk: 
Gioachino Rossini 

Libretto: 
Jacopo Ferretti 

Regi: 
Stefan Herheim 

Scenografi: 
Daniel Unger og Stefan Herheim 

Med: 
Anna Goryachova, mezzosopran, Taylor Stayton, tenor, Eli Kristin Hanssveen, sopran, Desiree Baraula, mezzosopran, Aleksander Nohr, baryton m.fl. Den Norske Operas kor og orkester, dir. 
Antonino Fogliani 

Undertegnede har tatt hatten av for Herheims oppsetninger før, og gjør det igjen. 
Premieren på La Cenerentola (Askepott) lørdag kveld ble en fest. 
Scenisk fikk vi se en offensiv Askepott-figur med trøkk i, og ikke minst har hun , mezzosopranen Anna Goryachova, en fantastisk stor, varm og bærende stemme i den lille kroppen sin. 
Hun er dermed en opplevelse i seg selv, men selvfølgelig er det langt fra hun alene som drar denne forestillingen opp til det den er. 
Helheten er Stefan Herheims verk. 

Historien om Askepott har blitt til mange operaer opp gjennom historien. 
Rossinis opera fra 1817 heter direkte oversatt fra italiensk: 
«Askepott eller godhetens triumf» 
Men i denne sammenhengen er det ikke snakk om godhet gjennom budskap og moral, men ifølge Rossini godheten i musikken selv. 
Den skal nytes. 
Og det fikk vi rikelig anledning til i Bjørvika lørdag. 
Vakre arier i stor stil. 
Flotte sangere. 
Men noe av det som hever denne oppsetningen mange hakk over mange andre nye oppsetninger av klassiske operaer , er nettopp den symbiosen som oppstår mellom musikken og det sceniske. 
Jovisst er det mye humor, det er til tider utstyrtelig morsomt, men allikevel klarer vi å bevare følelsen av det eventyrlige og dermed det genuine og inderlige. 
Herheim havner aldri i den ironiserende grøfta som mange andre samtidige regissører ofte gjør, og det er blant annet dét som gjør forestillingen strålende. 

Anmeldelsen fortsetter under bildet. 

Hun som seinere blir Askepott er en regelrett vaskedame fra start. 
I en slags rammefortelling opptrer hun med vasketralle og sånn kjole som stuepikene bruker, og Renato Girolami er i rolle som komponisten Rossini. 
Men etter hvert blir de til Askepott og faren Don Magnifico, og så er intrigene i gang. 
Og historien utspiller seg med forkledninger og vice versa, prinsen dukker opp forkedd som kammertjener, noe som selvfølgelig gjør at det er kammertjeneren Askepott forelsker seg i. 
Gjennom dette viser hun seg som en selvbevisst dame som ikke lar seg pille på nesa. 
Og enden er god. 

Og musikken? 
Som sagt, Anna Goryachova som Askepott er like fantastisk musikalsk som scenisk. 
I det hele tatt er solistene flotte, Eli Kristin Hanssveen som stesøsteren Clorinda gjør også en utmerket figur. 
Men først og fremst er det helhetsuttrykket som sitter. 
Scenebildet er vakkert med til dels klisjebefengte eventyringredienser, sterke farger, klassiske troner, slott og prinsedrakter. 
Men så kommer himmelens sendebud direkte i en sky, det kommer en tivoli-karusellaktig hest og vi humrer og ler. 
Det balanserer hele tiden utsøkt mellom humor og inderlig iscenesettelse av musikken. 
Resultatet er utsøkt. 
Dra til Operaen, den som kan. 
