En hyllest til vestlandsbonden
Restaurant 1877 løfter frem den norske bonden, og tar deg med på en kulinarisk ferd gjennom norsk mathistorie. 

Tina Marie Dingsøyr Vik er soussjef på Restaurant 1877. 
Hun kommer bærende på en keramikkmugge fylt med kraft i den ene hånden, og to skåler med sjøkreps, avokadokrem og grillet isbergsalat i den andre. 

Dette er vårmenyens første rett. 
Bak ordet «skalldyr» på menyen, minner friske smaker om at det spirer og gror ute på åkrene, og at det straks er tid for å plukke med seg en flaske riesling og grille fersk sjømat på et svaberg. 

Menyen på enten tre eller fem retter er kontrastfylt. 
Maten er urnorsk, men moderne, nyskapende og tradisjonell. 
Den balanserer mellom ujålete hverdagsmat som hvit fisk med løk, og gastronomiske høydepunkter som desserten dekket med gjennomsiktig bringebærnougatine. 

Kontrasten mellom det uformelle og det eksklusive går igjen på fatene, i serveringen og i lokalene til restauranten, og er en av hovedgrunnene til at det er behagelig å være gjest på 1877. 
Det historiske restaurantlokalet i Kjøttbasaren, med mursteinsvegger, smijernslykter og originalt gulv, er innredet i tradisjonell stil med antikvitetsmøbler og gammelt porselen. 
Her er det trivelig å sitte. 

På vei inn møtes vi med et gjestfritt håndtrykk, før servitøren overrekker et forseglet brev som presenterer kveldens program. 
Etter skalldyr vil det bli fisk, og etter fisk venter kjøtt, før måltidet rundes av med ost og dessert. 
Flere detaljer enn det får vi ikke. 
Ikke før kokkene legger siste hånd på rettene ved bordet. 

Men før vi kommer så langt, skal apetitten vekkes. 
Servitøren har med seg en saltstein med rå kveite, soya, syltet sennepsfrø og koriandermajones. 
Noen minutter senere er han tilbake igjen, denne gangen med med sprøtt svinesvor, dampede teppeskjell, kråkebollemajones og karse. 

Smakene er så markante og rene at du kan kjenne hvor hver og en av dem treffer på tungen. 
Dette er en god smaksopplevelse på oversette råvarer, som viser at kjøkkenet tenker nytt. 

Stolthet og kunnskap er stikkord for serveringen, og alle viner, juicer, råvarer og retter serveres med en fortelling. 
Om vinbonden som har kalt opp dessertvinen etter konen. 
Om fiskeren som har levert langen. 
Og om Hilde og Lars på Voss som driver med griser, og som hver dag jobber for at vi skal kunne spise så godt som vi gjør i kveld. 

Gjennom å rette søkelyset mot jordbruket formidler kokkene og servitørene norsk matkultur med et engasjement som tilhører det sjeldne. 
Historiene kan bli lange og leveres ikke alltid like naturlig, men her oser det av matglede. 

Kveldens kjøttrett er kyllingballotine, en kjøttrull fylt med farse og ramsløk. 
Kjøttstykkene serveres side om side med et fritert kyllinghjerte, i en nuggetslignende sak, sammen med sprøstekt kyllingskinn, kongeøsterssopp, ertepuré og sjysaus. 

Det er en hovedrett med mange like komponenter. 
Retten er salt og tung med lite variasjon. 
Dette er menyens svakeste ledd. 

På vei mot baren, svinger servitøren seg rundt og plukker opp en tøyserviett fra gulvet. 
Han kaster den som en basketball over til baren, der kollegaen tar imot den og slenger den til vask. 
Gjesten får en ny serviett diskret plassert ved siden av armen, uten at han legger merke til det. 

Servicen er presis og nøyaktig, men også leken. 
Det er en kombinasjon som gjør at du vil føle deg ivaretatt samtidig som du slapper av. 

Å gjøre dravle sexy er ingen lett lek. 
Den kokte melken er både skilt og karamellisert. 

– 
Det ser ikke veldig appetittlig ut, sier servitøren leende om den brune massen. 
Men retten på bordet er både vakker og velsmakende. 

Puffet byggryn gir retten kornaktig balanse og knas, mens solbærgelé legger til farge og syrlighet. 
Toppen er drysset med revet brunost. 
Festmaten er fullkommen med lefse på siden. 

Til kveldens siste rett drister sommelieren seg. 
Jeg får følelsen av at vi er like spente begge to, idet han heller Nordnes-cola i glasset som følge til tjukkmelks-panacotta. 
Det er ikke helt skivebom, men mer morsomt enn godt. 

1877 serverer tradisjonsmat med identitet på en leken måte som gjør at det smaker eksotisk og nytt. 
Her er både du og bonden i gode hender. 

Restaurantene vurderes individuelt og på bakgrunn av helhetsopplevelsen av service, mat, konsept, pris og atmosfære innenfor sin egen sjanger. 
Antall hjerter indikerer hvor vellykket opplevelsen var. 
En særdeles negativ opplevelse vil indikeres av ett hjerte. 
Seks hjerter viser derimot til en usedvanlig positiv opplevelse over all forventning. 
