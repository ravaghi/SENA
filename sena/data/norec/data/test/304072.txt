Er du glad i americana, hopper du ikke over denne
Solid oppfølger fra norgesaktuelle Andrew Combs (30). 

ALBUM: 
Av og til dukker det opp nye artister som klarer å sette et stempel umiddelbart. 
Robert Ellis (28) fra Houston var en sånn oppdagelse før og under South By Southwest-festivalen i Austin i mars 2014, og i år gjorde Andrew Combs (30) fra Dallas samme sterke inntrykk. 

Texas, altså! 
Og - fredag 12. mai spiller han på Café Mono i Oslo, som eneste stopp i Norge i denne omgang. 

Mer armslag 

Det glimrende albumet «All These Dreams» (2015), Combs' tredje, har gått uvanlige mange runder i spilleren, men nå har det fått avløsning av «Canyons Of My Mind». 

Nashville-produsentene Skylar Wilson og Jordan Lehning har bygd videre på forgjengeren, men har også gitt Combs mer armslag og et enda fyldigere lydbilde, med spennende kombinasjoner og delikate strykearrangementer. 

De to produsentene har tidligere jobbet med folk som Justin Townes Earle, Kacey Musgraves, Rodney Crowell og nevnte Robert Ellis - som produsenter, arrangører og/eller musikere. 

Orbison m.fl. 

Sjøl ønsket Combs å lage et album som er «en cocktail av Roy Orbison, Glen Campbell og Harry Nilsson». 

Han kunne også nevnt artister som Iain Matthews, Don McLean og Jason Isbell - sånn for å plassere ham i det riktige landskapet. 

Combs går ut ganske så heftig i utypiske «Heart of Wonder», som kan minne om britiske Tom McRae. 
Men det er fra spor nummer tre og ut, med trekløveret «Dirty Rain», «Hazel» og «Rose Coloured Blues» i front - og med strykere, falsettsang og en myk og behagelig stemme - han cruiser inn. 
Den ene perlen avløser den andre. 
Det er elleve av dem! 

Nashville 

Combs er fra Dallas, Texas, men har i likhet med up-and-coming-artister som Aaron Lee-Tasjan og mer etablerte artister som Jason Isbell og Jack White bosatt seg i Nashville, Tennessee. 
Til og med Ed Sheeran har kjørt flyttelasset dit. 
Dave Cobb, som har produsert Isbell og Sturgill Simpson, holder også til der. 

Det er i Nashville det skjer nå. 
