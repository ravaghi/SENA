Den lille høyttaleren som kan flyte
Og parer seg enkelt med en til om man vil spre lyden. 

Logitech-eide Ultimate Ears har lenge vært en sterk aktør i markedet for Bluetooth-høyttalere. 
Sommeren 2014 kåret vi selskapets Boom-høyttaler til best i test, og da kalenderen såvidt hadde bikket over til 2015 fikk storebror Megaboom en sekser på terningen. 

Like begeistret var vi ikke for tredjemann, UE Roll; en svært plasseringsvennlig, diskos-lignende høyttaler, hvis lyd ikke stod helt i stil med prisen. 
Siden den gang har den fått en arvtaker og en vesentlig lavere pris enn da vi først testet den. 

I dag er turen kommet til UE-seriens siste tilskudd; UE Wonderboom. 
Den ser ut som ei lita tønne og koster tett oppunder tusenlappen i butikkene ved lansering. 

Se, jeg flyter! 

I likhet med Megaboom og 2. utgave av Boom-høyttaleren er Wonderboom vanntett. 
Den har en IPX7-sertifisering og kan senkes inntil én meter ned i vann i opptil en halvtime. 

Skjønt, der blir den ikke værende om du slipper den. 
En egenskap ved Wonderboom-høyttaleren er nemlig at den kan flyte. 

Med andre ord kan den faktisk ligge i bassenget og spille musikk, selv om vår erfaring er at dette fungerer noe begrenset, der lyden blir litt av og på når den dupper under og over vannet og forbindelsen fort blir ustabil. 

Hvordan den flyter ser du i videosnutten over, så dette er altså først og fremst kjekt med tanke på uhell. 

Wonderboom har dessuten en robust konstruksjon som skal tåle fall fra halvannen meter; en egenskap vi også så på Megaboom-høyttaleren. 

Enkel dobling 

Skulle du finne på å kjøpe to av dem, eller at både du og en venn har hver deres, kan Wonderboom-høyttalerne enkelt pares. 

Det gjør du ved å holde knappen på toppen inne på begge høyttalere i et sekund, og i løpet av noen sekunder til, er høyttalerne i synk og spiller da det samme (ikke i stereo). 
Vi har lånt to høyttalere til denne testen og kan skrive under på at det fungerer like enkelt som avertert. 

Volumet blir det samme på begge høyttalere og kan styres via pluss/minus-knappene fra den ene eller den andre. 
Det samme gjelder å hoppe til neste sang, som kan gjøre ved å trykke to ganger på UE-logoen, eller pause musikken ved å trykke én gang. 

Og ganske imponerende – oppgitt rekkevidde er 30 meter, men vår erfaring er at den strekker seg enda lenger. 
Vi klarte over femti meter (riktignok med fri luftlinje) før det ble litt lugging i lydavspillingen! 

Verdt å merke seg, dog, er at Wonderboom-høyttalerne ikke er kompatible med UE-seriens PartyUp-funksjon, der veldig mange høyttalere kan pares slik at de spiller det samme. 
Selskapets egen rekord ble en Guinness-notering for «flest Bluetooth-høyttalere som spiller fra den samme kilden», der 208 høyttalere sørget for festen. 

360-gradersdesign 

Som på øvrige høyttalere i Boom-serien, har også Wonderboom et 360-gradersdesign der lyden praktisk talt blir den samme rundt hele høyttaleren; i hvert fall mer lik lyd enn høyttalere som har en for- og bakside. 

På innsiden sitter det to 40 mm aktive elementer, samt to passive radiatorer på 46x65mm. 
Høyttaleren selv er cirka 10 cm høy, drøye 9 cm i diameter og veier relativt voksne 425 gram. 
Akkurat litt for stort til å ha i jakkelomma, med andre ord. 

Som du ser på bildene har Wonderboom en liten stropp på toppen, som gjør at du kan henge den opp på en spiker eller feste den til ryggsekken når du er ute på tur. 
Batteritiden er 10 timer ved normalt volum, og det tar snaue tre timer å lade den. 

Det gjør du ved å åpne et lite lokk som skjuler en micro USB-port. 
Kabel følger med, men ikke strømadapter, og vi savner en mer tydelig indikasjon på gjenstående batteri – ved å trykke pluss og minus samtidig spiller den en en av tre lyder som en indikasjon på mye, middels eller lite batteri. 
Det var ikke lett å forstå uten en medfølgende manual, men vi fant det ut ved å høre på lydklipp på support-nettsiden. 

Ulikt øvrige Boom-høyttalere mangler den AUX-inngang og fungerer da kun via Bluetooth. 
Den har heller ikke innebygd mikrofon og kan derfor ikke fungere som handsfree til mobiltelefonen eller til stemmestyring. 
En app er også mangelvare, som på tidligere modeller lot deg stille equalizer, slå på høyttaleren direkte fra telefonen, bruke alarmfunksjoner og den slags. 

Så, hvordan låter det? 

En ting som stadig imponerer oss på Bluetooth-høyttalere er at mange av dem, på tross av beskjeden størrelse, evner å gi godt trykk i lyden, og Wonderboom er intet unntak. 

Her er det et lydbilde med litt punch i, med vekt på bass og lavere mellomtoner, som derfor egner seg til rock, pop, rap og lignende. 
Den har ikke nok å by på i de øvre mellomtone og oppover til at vi kan kalle lyden for «pen», så er du mer opptatt av å lytte til musikk er nok ikke Wonderboom førstevalget. 

Volummessig har Wonderboom mye å by på, og kan fint drive et vorspiel i ei stue på egenhånd. 
Men på maks volum blir det ikke så pent å høre på, med tydelig forvrengning og grøtete lyd, så et par-tre knepp ned fra maks er absolutt å foretrekke. 

Med tanke på lydkvalitet synes vi med andre ord ikke at Wonderboom utmerker seg spesielt hverken i positiv eller negativ retning sammenlignet med produkter i samme prisklasse. 

Konklusjon 

UE Wonderboom er en liten plugg av en Bluetooth-høyttaler som tåler det meste – fall fra halvannen meter og senking i vann, i tillegg til at den faktisk flyter opp igjen om man skulle være uheldig. 

Har du en kompis med samme høyttaler, er det lett som en plett å pare dem slik at de spiller det samme, og den lille stroppen gjør at du kan henge den opp, knyte den fast i ryggsekken eller lignende. 
Rekkevidden er også svært god. 

Lydmessig har Wonderboom nok å by på i de lavere frekvensene, og den evner å spille høyt når du skal ha fest, selv om lyden blir forvrengt på de aller høyeste nivåene. 
Spesielt detaljert og rent låter det ikke; ei heller på moderat volum. 

Dette er definitivt en høyttaler myntet på en aktiv hverdag, og dersom du verdsetter robusthet og vanntetting, bør denne høyttaleren absolutt vurderes. 
Har du bare tenkt til å ha den på verandaen eller på hytta og er mer opptatt av at det skal låte pent, gjør du bedre valg enn dette, men alt i alt lander vi til slutt på en hårfin femmer på terningen. 

Ultimate Ears UE Wonderboom 
