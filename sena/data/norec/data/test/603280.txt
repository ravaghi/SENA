Hardingfeler - en fryd for øyet
At hardingfela er en fryd for øret vil noen dra i tvil, og det er verst for dem. 
At felene er en fryd for øyet, bør ingen være i tvil om. 

Folkemusikken og jazzen har noen fellestrekk. 
Improvisasjon og arv er viktig i begge sjangere. 
Bruken av ordet legende og legendarisk har de også felles. 
Jazz-legender og legendariske spelemenn er der mange av, også en del «levende legender». 
Når Gunnar Stubseid lager bok om «Legendariske hardingfeler» er det en like naturlig språkbruk som at flygelet til Jan Erik Kongshaug i Rainbow Studio er legendarisk. 

Hardingfele-boka er ei praktbok og kan godt fungere fint på kaffebordet, altså som ei Coffee Table Book. 
Samtidig er den langt på vei et referanseverk. 
Den omhandler 50 hardingfeler over et tidsspenn på 200 år, fra 1750 til 1950. 
Sånn sett ei bok for spesielt interesserte, men estetisk sett noe mye mer. 
Det er ei utrolig vakker bok om en har sans for kunsthåndverk av det finere slag. 
For disse felene er nemlig også kunsthåndverk. 

Det er nok å se på omslagsbildet, gripebrettet vakkert pyntet med innfelt perlemor og bein i svart ibenholt. 
Boka er rikt illustrert og viser fremragende eksempler på treskjæring og detaljer av de vakreste forsiringer. 
På felehalsen er både kvinnehoder og drakehoder, uten at en skal trekke for mange sammenligninger mellom disse. 

Hvert instrument er forsynt med opplysninger om eiere gjennom historien, anekdoter og fortellinger som forklarer nettopp det legendariske ved instrumentet. 
Her er også bilder av legendariske situasjoner, som for eksempel der Alfred Maurstad (1896-1967), skuespilleren og spelemannen som var far til Toralv Maurstad og Mari Maurstad, sitter tett sammen med Sofia Loren som beundrer hans hardingfelespill, trolig på ei fele laga av Gunnar M. A. Røstad i 1922. 

På et annet bilde er PhD-stipendiat ved UiA og Kristiansand-bosatte Annbjørg Lien avbildet med Olaf G. Helland-fela fra 1898. 

Mange av felene befinner seg i dag i Setesdal takket være Hallvard Bjørgum. 
Det tjener både han og Gunnar Stubseid til ære at de prøver å vekke interessen for og kunnskapen om disse legendariske instrumentene. 
