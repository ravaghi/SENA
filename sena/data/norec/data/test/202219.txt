Test:Mini Cabrio på norske veier 

Og vi lar oss imponere. 

Siden BMW kjøpte Rover Group i 1994, dumpet navnet og begynte å utvikle Mini for fullt som et alternativ til BMW, har salget skutt i været. 

Siden den tid har Mini utviklet seg til å bli en populær bil, og i 2004 kom Mini Kabriolet tilbake. 

Med tiden har Mini begynt å komme i flere størrelser og fasonger, som for eksempel Mini Clubman, Hatch, Countryman, Works og nå nylig Cabrio som vi har kjørt. 

Sist vi testet den var det i sommerlige omgivelser i Los Angeles, nå har vi testet den igjen, men under norske sommerlige forhold. 

Holder på stilen 

Du skal være rimelig distré om du ikke plukker opp at det er en Mini som passerer deg. 
Spesielt vår testbil er lett å få øye på. 
«Caribbean Aqua» heter fargen som kler vår testbil, og den kler den usedvanlig godt. 

I tillegg har den selvsagt alt av inventar som Mini er kjent for, med det ikoniske sirkelformede infotainment-systemet, et dashbord med trill runde måleinstrumenter og store runde lykter som stirrer på deg når du går forbi bilen. 

Sitter godt på veien 

På veien oppleves bilen både trygg og god å kjøre, og vi får ikke følelsen av å være noe mindre enn andre biler på veien. 
Vi sitter godt, og gokart-følelsen er mer til stede enn noen gang. 

Som følge av at det er en kabriolet vi sitter i, er karosseriet stivet opp enda mer enn hva det er i øvrige modeller. 

I krappe svinger holder bilen bra. 
Vi opplever ikke at den stepper, men forserer svingene med glans. 
Med et annet fjær- og demperoppsett føles bilen noe annerledes ut enn resten av søskenflokken. 

Liten, men rask 

Testbilen vi kjører i Norge er noe svakere enn bilen vi hadde under lanseringen. 
Da kjørte vi Cooper S med 195 hester. 
Nå har vi derimot 136 hestekrefter å leke med, og akkurat det gjør at vi savner litt mer bromming. 
Det jo mer lyd og luft en ønsker i kabriolet. 

Men er det racerbil du ønsker deg, er det allikevel ikke denne du kommer til å kjøpe. 

Den er gøyal å kjøre, men regn med å måtte piske den opp i turtall for å oppnå tilstrekkelig ytelse. 

Det er også der oppe det er mest gøy, men det fører også til at du må være på hugget for å overbevise passasjerer om go-kart følelsen som Mini er blitt kjent for å gi. 

Vi kjører bensinversjonen med manuell girkasse, noe vi tror kommer til å bli blant bestselgerene. 
I en liten bil, er det også gøy å kunne være litt ekstra aktiv, men du får også bilen med automatkasse. 

Cabrio har et oppgitt utslipp på 118 gram per kilometer, og et forbruk på 5,1 per 100 kilometer. 

Mengder med ekstrautstyr 

Som vanlig når du kjøper bil hos BMW og Mini må du regne med å åpne lommeboka for ekstrautstyret. 

Versjonen vi har er en nærmest fullspekket bil, hvilket gjør den over 100.000 kroner dyrere enn grunnprisen, og veldig mye av utstyret må du nesten ha om du har et ønske om få noe særlig igjen for bilen seinere. 

Testbilen har utstyrspakken med navnet Pepper, hvilket innebærer kjørecomputer, regnsensorer, lyspakke (så du kan justere stemningen i bilen) og klimaautomatikk, blant annet. 

Du har flere alternativer hva gjelder interiør, som er blitt enda mer luksuriøst enn før. 
Fire forskjellige ratt, mengder med seter, dashbord og dører kan velges i flere farger og alt kan kombineres som du selv ønsker. 

Ingen familiebil 

Alt i alt er Mini Cabrio en artig bil å kjøre. 
Det er lite støy som trenger igjennom når du kjører med kalesjen på og er du interessert kan du ha det mye moro i svingene. 

Inne i bilen sitter du kanskje noe lavt, men som en voksen kar på 189 centimeter setter jeg pris på at hodet ikke stikker opp som et periskop når en kjører gjennom byen. 

Det byr dog på problemer om en ønsker å ha noen i baksetet. 
Veltebøylen er trolig fjernet for godt, og om du skulle ønske å ta salto, vil to stenger sprette opp bak på millisekunder. 

Det er uhyre liten plass bak, og det var ikke mulig å plassere to av barnesetene vi hadde tilgjengelig ved siden av hverandre, eller noen passasjer bak undertegnede, om ønsket var å sitte noen lunde komfortabelt. 
Det er dog noe vi kjenner igjen fra de fleste andre modellene også. 

Uansett er det neppe for å frakte hele familien du kjøper denne bilen, og du får mye kabriolet for pengene. 
Skal du til stranda, en tur gjennom byen eller langs landeveien er det en prima bil. 

Mini har gjort gode og nye valg hva gjelder materialer, hvilket gir den et enda mer sporty look, du får flere motoralternativer og en bil som er morsom å kjøre både med og uten kalesjen på. 
