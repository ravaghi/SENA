Testet:Range Rover Evoque Cabriolet 

Konseptet er artig og stilig, men hvor mye er du villig til å betale for å se fet ut? 

Vi har tidligere trillet terning for Range Rover Evoque, den gang med tak. 
Nå har vi testet kabrioleten på norsk jord, men faller dieselbilen i smak hos folket? 

Det var ikke rent få hoder som snudde seg etter oss da vi kjørte over Majorstua og videre til Frogner med kabrioleten. 

For selv om Oslos gater stadig får oppleve både gamle, nye og merkelige hjemme-modifiserte biler, er ikke en SUV-kabriolet noe en ser daglig. 

Range Rover er riktig nok ikke først ute med en SUV-Kabriolet. 
Nissan Murano Cross-Cab hadde en kort levetid mellom 2010 og 2012, men det ble ikke solgt noen i Norge, så vidt vi vet. 

Trang SUV 

Selv om Evoquen har en total lengde på 4,37 meter og føles enormt stor, er det ikke store plassen å oppdrive i kupeen. 

Jeg er 189 centimeter lang, og når jeg sitter behagelig i førersetet er det ikke plass til annet en barneseter i baksetene. 
Skal det være beinplass til dem bak, sitter jeg limt opp i rattet. 

Det samme gjelder på passasjersiden, men der funker det selvsagt litt bedre da en som passasjer ikke har et ratt foran seg. 

Med sin høyde på 1,609 meter er det en høy bil, som er behagelig å stige inn og ut av, og med en bredde på 2,085 meter skulle en tro at det var rom for plass. 
Det får oss til å undre litt over hvor plassen er blitt av. 

Mye av plassen går vekk med oppholdsrommet til taket, men som en vanlig Evoque er også kabrioleten dårlig på plassløsninger. 

Gode kjøreegenskaper 

På veiene viser kabrioleten seg som en veldig god kjøremaskin. 
Kabrioleter har med årenes utvikling mistet veltebøylen som hjalp til med å stive opp karosseriet og vridsningsstabiliteten betydelig. 

Nå har dog rammene blitt kraftigere, og selv med en vekt på 1.967 kilo føles bilen god på veien. 
Den er forøvrig 280 kilo tyngre enn broren med tak. 

I landlige omgivelser, som på motorveien, er kjørekomforten god. 
Vi kjører 2-literen med diesel og 150 hestekrefter, det holder for bilens bruk. 

Du sitter dypt nok i bilen til at det å kjøre med håret i det fri er deilig - selv om gradestokken ikke er på sitt høyeste. 
Og selv med taket nede er varmeapparatet en god venn i nøden. 

Likevel, vi bor i Norge. 
Det å måtte kjøre med taket oppe fra tid til annen, er dessverre ikke til å unngå. 
Selv om bilen starter på 766.900 kroner, leveres den ikke med godt vær. 

Velutstyrt og med kjent motorisering 

Kabrioleten kommer med de samme motoralternativene vi kjenner fra før. 
Toliters Ingenium diesel på 150- eller 180 hestekrefter, eller en turboladet toliters Si4-bensinmotor på 240 hestekrefter. 

Vårt førstevalg er bensinmotoren, men den har en innstegspris på drøye 150.000 kroner mer. 
Prislappen blir med andre ord begrensningen. 

Kalesjen som sikrer deg fra vind, kulde, snø og regn er laget av polyakryl i fem lag for å kunne gi god isolasjon. 

Her er har ingeniørene gjort en kjempejobb, og vi opplever at det nærmest er så lydløst som en helt vanlig Evoque. 
Det er imponerende. 

Kjører du ut av tunnelen i styrtregnet redder den deg på 21 sekunder, skulle solen titte frem igjen kan du sole deg etter 18 sekunder. 

I tillegg er Evoque utstyrt med skjulte veltebøyler som skal skyte i været på under et tiendels sekund i tilfelle bilen er i ferd med å tippe rundt. 

De kan være kjekke å ha om du beveger deg utover de 45-graders stigningene den skal kunne takle. 

Konklusjon 

Kabrioletversjonen av Range Rover Ecoque er absolutt ingen familiebil, og vil trolig ikke selge voldsomt i Norge. 
Antagelig er det større interesse i de sørligere strøk. 

Har du penger til overs er det definitivt en kul bil å ha, men ikke regn med å kunne ta med hele kompisgjengen til hytta i Hemsedal, med mindre dere skal leie alt utstyr der oppe. 

Du får dog garantert mengder med blikk, og bilen er veldig god å kjøre både på landevei og motorvei. 
I tillegg har du mulighet til å velge det aller meste av ekstrautstyr som er på markedet. 

Den er utstyrt med tidsriktig multimedialøsning kalt InControl Touch Pro med en helt ny 10,2-tommers høyoppløselig skjerm. 

Denne skal være raskere og bedre en hva den ordinære Evoque har vært utstyrt med til nå, og bilen utstyres med 3G-basert hotspot trådløst nett. 
