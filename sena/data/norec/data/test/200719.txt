TEST:Mercedes-Benz GLC Coupé 

Nå matcher Mercedes omsider BMW med to SUV-kupéer i modellrekken. 
Vi har testet tre versjoner av nye Mercedes-Benz GLC Coupé. 

For et år siden kjørte vi Mercedes-Benz GLC, og den har hittil vært å få kun i klassisk SUV-utførelse - deriblant som ladbar hybrid, GLC 350 e. 

Nå har vi fått kjøre kupé-utgaven. 
Det er en variant Mercedes presenterer som hakket mer dynamisk og som en kombinasjon av sportskupé og SUV. 

Det betyr at BMW får nok en konkurrent. 
De har siden 2014 hatt to varianter av sin mellomklasse-SUV på markedet: 
Suksessen X3 og, siden 2014, den kupé-aktige varianten X4. 

Særlig i det såkalte premium-markedet er det viktig for produsentene å ha produkter i så mange nisjer som mulig. 
Slik dekker de en større del av markedet - også potensielle kunder som ønsker noe litt mer spesielt designmessig. 

Slik var Mercedes i sin tid ute med en slags krysning av kupé og sedan, med den første Mercedes-Benz CLS. 

Blanding av sjangere 

BMW fikk revansj i 2007 da de lanserte krysningen av SUV og kupé med den store og tunge X6. i opp 
Hos BMW heter denne typen bil en SAV, som står for Sports Activity Vehicle. 
Mercedes for sin del kaller sin det ikke helt velklingende SUC (ja!) - Sports Utility Coupe. 

Idéen er selvsagt - som med X4 - at bilen skal kombinere SUV-ens egenskaper når det gjelder fremkommelighet med sporty kupéers dynamiske fremtoning. 
Mercedes håper kundene vil oppfatte bilen som «atletisk, sporty og sensuell» - det får bli opp til hver enkelts smak å bedømme om de har lykkes med det. 

GLC Coupé er allerede nå tilgjengelig for salg i Norge. 
Prisene starter på 635.000 kroner. 

Ved salgsstart vil GLC Coupé være tilgjengelig med tre motoralternativer. 
De 4-sylindrede dieselversjonene GLC 220 d og GLC 250 d, samt bensinversjonen GLC 250. 
Alle tre leveres med 4Matic firehjulsdrift og 9-trinnsautomaten 9G-Tronic som standard. 

De andre motorene (se lenger ned), vil bli tilgjengelige utover i 2016 og 2017. 

Når vi får se den i virkeligheten, bekreftes vårt forhåndsinntrykk fra bildene: 
Bilen ser etter vår mening bedre ut enn konseptmodellen de viste i april i fjor. 

Formgivningen er definert ut fra de kriteriene vi har nevnt allerede, og bilen har designelementer både fra standard-SUV-en GLC og C-klasse Coupé. 
Mercedes har etter vår mening lykkes rimelig godt i å få dem til å harmonere. 
Den spesielle hekk-designen dukket første gang opp på S-klasse Coupé. 

Starter forsiktig 

GLC Coupé lanseres med de tre motoriseringene vi har vist ovenfor, men vil få et utvalg av til sammen åtte ulike motoriseringer - fire diesel- og fire bensinvarianter. 
Dette inkluderer coupé-versjonen av den ladbare 350 e (som vi fikk prøvekjøre), og den heftigste - som dessverre ikke var tilgjengelig for test: 
Mercedes-AMG GLC 43. 
Den har den 6-sylindrede biturbomotoren på 367 hestekrefter som vi helt nylig kjørte i Mercedes-Benz C-klasse cabriolet. 

I GLC Coupé skal den klare 0-100 km/t på under fem sekunder. 

Litt røff diesel 

Vi kjørte mer moderate versjoner. 
Mest tid tilbragte vi i versjonen 250 d, som er tilgjengelig fra start i Norge. 
Den har den velkjente 4-sylindrede 2,1-liters dieselmotoren med 204 hestekrefter og et anselig dreiemoment på 500 newtonmeter. 

Det finnes mer kultiverte dieselmaskiner på markedet i dag, men bilen er godt avdempet og den litt røffe gangen merkes lite i praksis, bortsett fra ved fullt pådrag fra lave hastigheter. 
Trekkraften er uansett god nok til denne bilen og den har upåklagelige forbikjøringsegenskaper. 

Bensin og ladbar hybrid 

Dag to av testen prøvde vi bensinutgaven GLC 300, som har både et mer harmonisk lydbilde og mykere gange, men mangler noe av dieselversjonens rå muskelkraft i midtregisteret. 

Av de versjonene vi kjørte er det hybriden med lademulighet, GLC 350 e, som gir den mest dynamiske kjøreopplevelsen av de vi fikk prøve, til tross for sine 200 kilo mer på vekten. 
Drivlinjen er den samme som i GLC 350 e i «ikke-kupé-versjon», som vi kjørte i fjor. 
Denne vil også sannsynligvis bli den rimeligste varianten her til lands når den kommer til neste år, og dermed klart den mest attraktive. 

Greit med standardutstyr 

Bilen er fra innstegsversjonen av utstyrt med et relativt omfattende standardutstyr. 

Dette inkluderer blant annet 18-tommers lettmetallfelger, elektrisk bakluke, Audio 20 CD multimedia-system, DAB+, ryggekamera, nøkkelfri start og seter trukket i Mercedes-varianten av kunstskinn, som kalles Artico. 

Også inkludert som standard er assistansesystemer som radarbasert kollisjonsvarsling med nødbrems, sidevindassistent, tretthetsvarsler og ESP med såkalt dynamisk svinghjelp (Dynamic Cornering Assist). 

GLC Coupé leveres også med sportsunderstell som standard, inkludert «Dynamic Select» med fem kjøreprogrammer: Eco, Comfort, Sport, Sport + og Individual. 
Det er rimelig selvforklarende - men Individual betyr at man kan kombinere oppsett fra ulike programmer. 
For eksempel: 
Sportslig styring og understell-oppsett for dynamisk kjøring, men økonomisk innstilling på gass og girkasse. 
Eller andre kombinasjoner. 

Sportsunderstell med stålfjæring og justerbar demping er tilgjengelig som ekstrautstyr. 

Alternativt tilbys også det adaptive luftfjæringssystemet Air Body Control. 
Det er en elektronisk kontrollert, kontinuerlig justerbar luftfjæring og testbilene vi fikk prøve var utstyrt med dette. 

Den gir flere muligheter til å velge et individuelt tilpasset nivå av komfort og «sportslige» kjøreegenskaper. 
Sportslig setter vi i anførselstegn, for selv om bilen har gode dynamiske egenskaper i forhold til masse og høyde, er bilen selvfølgelig ingen match for en lav sportskupé. 
(for ikke å snakke om en Mercedes-AMG C-klasse cabriolet som vi nylig rattet på samme type nord-italienske veier). 

4x4 og 9-trinns girkasse standard 

I GLC Coupé, som i GLC, kombineres 4Matic firehjulsdrift med den ganske ferske 9-trinns kasse, 9G-tronic. 
Dette med unntak av den ladbare hybriden 350 e. 

Blant annet gjøres nå dette ved at transferkassen, som splitter fra to- til firehjulsdrift, ikke lenger er en integrert del av hovedkassen, slik situasjonen er på 7-trinnskassen. 

Med løsningen hvor transferkassen sitter på utsiden, er det også mulig å dedikere krefter til en forhåndsdefinert aksel, i en såkalt pre-lock. 
Splitten av krefter fordeles nå i forholdet 45/55 mellom for- og bakaksel gjennom en differensial med planetløsning. 

Mercedes-Benz forklarer oss at dette gir resultat i besparelse på både vekt, innvendig friksjon, og gir mulighet for bedre vektdistribusjon ved å kunne plassere komponentene der de trengs best i forhold til vektfordelingen. 

Halv-sporty 

Vi opplevde selv at kjøreegenskapene svarte til beskrivelsen vi ble gitt. 
Like dynamiske som BMW X4 er de ikke - særlig mangler styrefølelse. 
Porsche Macan ligger ennå hakket over på kjøredynamikk. 
Men kombinasjonen kjørekomfort og kjøreegenskaper er forbilledlig på GLC Coupé som på GLC - men en anelse mer prioritering av de dynamiske egenskaper. 

Med innstillingen Sport, som vi brukte mest, krenger det lite samtidig som det går unna i svingene om man vil, mens komfortnivået er slik man forventer i en Mercedes-Benz. 
I Sport + spisses egenskapene en del og motorens ressurser utnyttes enda hakket bedre, men motorens turtall ligger høyere og det kan bli litt slitsomt i lengden bortsett fra når man kjører virkelig aktivt. 

Dette er uansett ikke noen sportsbil. 
Til det er den for høytragende, bred og relativt uoversiktlig utad fra førerplass. 

Snart i Norge 

Til Norge kommer de første bilene i august/september, og da med de tre ovenfor nevnte motoralternativene i første omgang. 
AMG-versjon, den større bensinversjonen og - mest viktig for norske kjøpere - den ladbare hybriden 350 e, kommer i de påfølgende månedene. 

LES OGSÅ: 

Reiseomkostningene til denne reportasjen er dekket av importøren. 
Les mer her 
