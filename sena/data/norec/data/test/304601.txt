Selena Gomez er allsang-lederen fra helvete på Kygos nye singel
Valiumsmjuk trope-pluck – skreddersydd for radio, Joe & The Juice og Hennes & Mauritz. 

LÅT: 
Knappe døgnet etter at The Weeknd sendte sine ikke spesielt kamuflerte diss-linjer («I think your girl, think your girl fell in love with me / she say my fuck and my tongue game a remedy») i retning Justin Bieber, er det i dag den Oslo Spektrum-aktuelle stjernens ny flamme sin tur til å tukle med ekskjærestens følelser. 

«Somewhere along the lines / We stopped seeing eye to eye / You were staying out all night / And I had enough», synger pop-prinsessen Selena Gomez utilslørt på Kygos nye singel «It Ain’t Me». 

Låta starter fint nok i et John Mayer/Cody Simpson-spor med klimprende el-gitar, før nordmannens velkjente synth-toner trekker låta inn i det trauste og generiske landskapet han for lengst har valgt å gjøre til sitt musikalske hjem. 

Et lydbilde anmeldere aldri kommer til å like, men som treffer blink hos Kygos internasjonale og stadig større publikum - fra «musikkjenneren» Vin Diesel til prosecco-fulle vestkantjenter. 

Med «It Ain’t Me» har sistnevnte målgruppe også fått et ny anthem å ventilere frustrasjonen over kjipe gutter til. 
Gomez - som vanligvis drar låter i land med sin imponerende vokal - tar rollen som allsang-lederen fra helvete, og det er bare å glede seg til neste fest hvor refrengets høyeste toner («Who's waking up to drive you home when you're drunk and all alone?!!») skal hyles ut i alkoholisert kor. 

Kommersielt sett er nok Kygos nye singel derimot en sikker vinner med sin lite utfordrende blanding av melankolsk pop-country og sukkersøt EDM, som til slutt smelter ut i bergenserens valiumsmjuke trope-pluck – skreddersydd for radio, Joe & The Juice og Hennes & Mauritz. 
