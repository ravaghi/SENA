Holder det gående i et døgn
Kan spille musikk i et døgn og lades bare på tre timer. 

En Bluetooth-høyttaler er definitivt en fin gave til de fleste. 

Disse har blitt stadig mer populære de siste åra – de veier noen hundre gram og er kjekke å ha med seg på tur, enten det er for å spille musikk i teltet, på hotellrommet eller bare på verandaen en sen sommerkveld. 

Bang&Olufsen; lanserer i dag sitt foreløpig siste skudd på stammen, BeoPlay A1, og vi har hatt enheten til test de siste par ukene. 

24 timer med musikk 

B&O; byr denne gangen på en Bluetooth-høyttaler med oppgitt batteritid på 24 timer, forutsatt at man spiller på et noenlunde fornuftig lydnivå. 

Det er blant de aller beste, og det som kanskje er ekstra attraktivt, er at enheten lades med USB-C og når 0-100 prosent på bare tre timer. 
1:8-forhold på lading/musikkspilling er svært godt. 

CD-størrelse 

Som du ser på bildene har Bang&Olufsen; her gått for et sylinderformet design. 
Fotavtrykket er sammenlignbart med en CD-plate; ikke veldig ulikt Logitech UE Roll som vi testet i fjor. 
Dog bygger Beoplay A1 mer i høyden og vektnåla vår stopper på 576 gram, altså bortimot det dobbelte av Logitech-høyttaleren. 

Mens toppen er i aluminium, har B&O; valgt et matt plastmateriale (polymer) i bunnen, som skal gjøre høyttaleren mer motstandsdyktig mot litt røffere behandling på tur. 
A1 er også sprut- og støvsikker, men ikke vanntett, slik Logitech-høyttaleren er. 

En lærstropp henger ut slik at du lett kan bære den med, eller henge den opp på en spiker på veggen. 
På innsiden er høyttalerne konstuert i et 360-gradersdesign slik at alle rundt bordet hører noenlunde samme lyd. 

Kan brukes som hands-free 

Plastkanten nederst rommer også flere knapper. 
I tillegg til av og på-bryter og volumknapper, finner du en knapp for Bluetooth-paring, en mikrofonknapp (til å besvare samtaler) og en egen knapp som automatisk parer høyttaleren med en sist brukte enheten og starter musikkavspillingen fra den. 
Det fungerte da vi testet med en Macbook. 

Vi har også prøvd hands free-funksjonen på en mobilsamtale, og motparten hørtes klart og tydelig og klagde ikke i andre enden av samtalen heller. 

Detaljert og god lyd 

Når vi så sender Bluetooth-musikk til høyttaleren låter det meget rent og pent. 
Det er selvsagt begrenset hvor mye bass man får i en såpass kompakt høyttaler, men B&O; har ingenting å skamme seg over – den går riktignok ikke så dypt, men låter tight og fin, og selv på høyt volum er det lite forvrengning og ulyder fra konstruksjonen, noe vi ofte opplever på andre høyttalere. 

En god mellomtone og diskant gjør at det blir veldig detaljert og åpent, og lyden har god dynamikk. 
Kontrasten mellom den lavmælte bassklimpringen og Maria Menas sarte stemme i Kiss-coverlåta «I was made for loving you» låter autentisk; langt bedre enn den gjør på den nevnte UE Roll-høyttaleren, både hva gjelder detaljrikdom i stemmen, men også i bassen. 

Ikke all musikk passer like godt – det blir i overkant mye av de høye frekvensene om man drar på med en dansegulvlåt a la David Guettas «Titanium», som da låter noe skarpt, så dette er i større grad en lytte-høyttaler enn en festhøyttaler. 
Men – volummessig vil du neppe savne noe på en høyttaler i denne størrelsen. 

Kan pares i stereo 

Via den tilhørende iPhone-appen kan du pare Beoplay A1 med en annen Beoplay-høyttaler og dermed få dem til å spille i stereo. 
I tillegg kan man bruke en slags visuell equalizer for å tilpasse lydbildet. 

En tilsvarende Android-app skal være rett rundt hjørnet og lanseres denne våren. 

Denne funksjonen har vi ikke fått anledning til å teste siden vi bare fikk tilsendt ett produkt til test. 

Konklusjon 

Det er liten tvil om at Bang&Olufsen; her tilbyr mye god lyd i en liten boks. 
Beoplay A1 er lett å ta med seg og lett å plassere – enten på et bord, eller hengende fra en krok. 

Med 24 timers battertid er det få Bluetooth-høyttalere som er mer utholdende, og det etter bare tre timers lading. 
Vi var også godt fornøyde med samtalekvaliteten da vi brukte høyttaleren som hands-free løsning. 

Den trives best med middels til høyt volum, og er ikke den mest dansegulvvennlige høyttaleren vi har testet, men for deg som setter pris på god lydkvalitet og i tillegg er villig til å betale det lille ekstra for designet du ser på bildene, er Beoplay A1 definitivt å anbefale. 

(Men har du budsjett til det, ville vi også ha tatt en titt på KEF Muo.) 
