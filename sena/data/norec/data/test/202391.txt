TEST:Volvo XC90 T8 

Endelig har vi fått testet Volvo XC90 som ladbar hybrid, og dommen er klar. 

En av fjorårets virkelig store suksess-historier innen bilbransjen handlet om Volvo XC90. 

Allerede før lanseringen hadde den norske importøren solgt 167 biler av den såkalte «First Edition», og det stoppet ikke der. 
Å selge nær 2000 biler av samme modell til rundt én million kroner skulle man ikke tro var mulig i Norge i løpet av et år, men jo da. 

Den mest interessante modellen er likevel den ladbare hybriden T8, en bil mange har ventet lenge på, inkludert pressen. 
Til nå har 860 kunder bestilt denne, og et sted rundt 200 kunder har allerede fått bilen levert. 

Vi har naturligvis testet de mer ordinære XC90 tidligere, og som de første i landet har vi nå endelig fått testet den ladbare versjonen. 

Stasbil 

Da vi testet den ordinære XC90 endte dette med terningkast 6 som resultat. 
Bilen ble også stemt frem av dere lesere som den beste kandidaten til tittelen Årets Bil 2016. 
Fagjuryen var i ettertid enig med leserne, og ga bilen til slutt seieren i den gjeve konkurransen. 

Som bil hadde vi på forhånd ingen grunn til å tro at denne ladbare hybriden ville sette tidligere hyllest i et dårligere lys, men noen realitetserkjennelser rundt forbruket var vi likevel forberedt på. 
Spørsmålene er naturligvis: 

- Hvor lang er den elektriske rekkevidden i praksis? 

- Hvor lavt forbruk er det mulig å oppnå etter at den elektriske rekkevidden er brukt, og bilen jobber som en ren hybrid? 

Nå vet vi svaret. 

Motorisering 

En XC90 har til sammen tre motorer. 
Dette er først og fremst den ordinære forbrenningsmotoren, pluss to elmotorer. 

Forbrenningsmotoren er en firesylindret 2-liter som alene yter 318 hestekrefter, takket være både en turbo og en kompressor. 
Effekten er hentet ut fra et dreiemoment på 400 newtonmeter. 

På bakakslingen sitter det en elmotor som leverer 60 kW, tilsvarende 82 hestekrefter, og har et dreiemoment på 240 newtonmeter. 

I tillegg sitter det også en elmotor mellom motor og girkasse, i stedet for svinghjulet som her er fjernet. 
Denne motoren, en ISG-løsning (Integratet Starter Generator), erstatter også starteren og dynamoen. 
Dennes hovedoppgave er å generere strøm, i tillegg til å dra forbrenningsmotoren rundt når den skal startes raskt. 

Foruten dette kan denne elmotoren også by på ekstra 150 
Nm dreiemoment og maksimalt 34 kW (46 hestekrefter), ved behov. 

Første gang vi kjørte en slik ISG-løsning fra Volvo var faktisk i S80 i 2001. 
Den gang var løsningen et prøveprosjekt, som ble skrinlagt på grunn av kostnadene. 
Nå har Volvo tørket støvet av løsningen. 

Samlet har Volvo XC90 T8 med dette 408 hestekrefter og 640 newtonmeter til rådighet, men hva koster det å drifte? 

Resultatet 

For å slippe katta ut av sekken med en gang: 

Med mild kjøring kom vi 24 kilometer på ren elektrisk drift. 
Da var batteriet naturligvis fulladet ved start. 

I hybriddrift, etter at batteriet var tomt, oppnådde vi et forbruk på 0,948 liter bensin per mil, med svært lett høyrefot, ingen bagasje og kun én person i bilen. 

Volvo oppgir en elektrisk rekkevidde på 40 kilometer, og med kjøresyklusen NEDC (New European Driving Cycle) oppgis forbruket å være 0,21 liter per mil. 

Testmetodene i NEDC-testen er derimot under sterk kritikk, og er utarbeidet før ladbare hybrider kom på markedet. 
Testmetoden gir urealistisk lavt forbruk for denne typer biler, og EU-kommisjonen har derfor bestemt å innføre første fase av en ny testprosedyre, WLTP, fra 2017. 
Andre fase skal innføres fra 2019. 

Det er også verdt å merke seg at biler i denne klassen i snitt kjøres 25.000 kilometer i året i de første av bilens leveår. 
Det er med andre ord snakk om langt mer enn bare kjøring til barnehagen og jobben. 

Forøvrig er det greit å vite at batteriet ikke kan hurtiglades, og med 16 Ampére kurs tar det 2,5 timer å lade det 9,2 kWh store batteriet fra tomt til fullt. 

Flere muligheter 

Den ladbare XC90 har flere interessante muligheter for å gjøre kjøringen så økonomisk som mulig. 
Når du velger gir har du de vanlige posisjonene som R for revers og D for Drive, men i tillegg har den også en B for Brake. 
Ved aktivt å bruke denne kan du legge til hardere regenerering, som dermed lader batteriene mer enn det som gjøres ved vanlig kjøring i Drive. 

Dersom du syns den bremser for mye, så er det bare å gi litt mer gass. 
Da bremser den mindre. 
Med litt trening er det lett å lære seg å porsjonere regenereringen til det optimale, og forbruket synker merkbart, sammenlignet med å kjøre i Drive. 

Det betinger at man er dedikert og aktivt interessert i å gjøre denne jobben for å få ned forbruket. 

Bør du kjøpe hybrid eller ladbar hybrid? 

Realitetene slår til 

Volvo XC90 T8 er en bil på i overkant av 2,3 tonn. 
Noe av denne vekten skyldes batterier og annet utstyr teknologien fører med seg. 
Dette er vekt den må dra på uavhengig av om batteriet er fullt eller tomt. 

Det er derfor slett ikke dårlig å kunne kjøre på nær 0,95 liter per mil. 

Nå skal det legges til at vi kun har kjørt bilen med tanke på å holde forbruket nede, men klimaanlegg har stått på, det samme med radio og kjørelys. 
Vi har med andre ord ikke benyttet drastiske og ulogiske metoder for å komme enda lavere, og vi har overholdt de oppgitte fartsgrensene. 

Om T8 sine andre fordeler og ulemper kan det legges til at dette er den eneste bilen i klassen som kan by på syv seter. 
Dette lar seg gjøre ved at batteriet er plassert i tunnelen, der mellomakselen normalt sitter. 
I tillegg frigjøres plass ved at bilen kun har en 50 liters bensintank, noe som er mindre enn dens femseters konkurrenter. 

Rent kjøremessig betyr den ekstra vekten naturligvis noe, men vekten er godt og riktig plassert, når den først må være med, og gir således minimale utslag. 
Bilen føles fortsatt kvikk og spontan. 
Det er ikke en selvfølge på alle dens konkurrenter, som noen av dem har alt plassert som ballast helt bakerst. 

Konklusjon 

Det er med andre ord fint lite å sette fingeren på ved XC90 T8. 
Den er klassens klart friskeste pust, den byr på en kraftpakke av de sjeldne for den som ønsker det, og den kan gjøre en glitrende jobb som familiebil, ettersom plassen i bagasjerommet er så godt som urørt. 

Så var det forbruket da, for heller ikke Volvo kan oppheve de fysiske lover. 
Å tro at man kan boltre seg med over 400 hestekrefter, og samtidig ha et forbruk på 0,21 liter på mila er som å tro på julenissen, i denne konfigurasjonen. 
Som sagt gir NEDC-testen fullstendig urealistiske resultater. 
Derfor bør du heller ikke kjøpe en XC90 T8 i den tro at 0,21 liter per mil er oppnåelig over tid. 
Det håpet ryker allerede på første langtur, og i dette tilfellet betyr langtur alt over fem mil. 
Er du derimot villig til å akseptere et forbruk på oppunder literen, så har du fått deg en fantastisk fin bil med mye utstyr, og bonusen ligger i en hyggelig avgiftslette. 

Den ladbare T8 fikk ved nyttår en ytterligere avgiftslette på nær 100.000 kroner, men Volvo tok et jafs på nærmere 67.000 kroner tilbake i form av valutajustering. 
Resultatet ble derfor at bilen ble kun 33.000 kroner billigere enn i 2015, men det er jo penger det også. 
En Volvo XC90 T8 vil dermed koste deg fra et sted rundt en million kroner og oppover, avhengig av utstyrsversjon og ekstrautstyr. 
Det er mye penger, men det er også mye bil. 
God tur. 
