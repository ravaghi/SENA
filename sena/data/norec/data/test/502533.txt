Trollet som sprakk
Troll-bilen skulle bli eit norsk industrieventyr på 1950-talet. 
Men amatørar og byråkratar var ein dårleg miks. 

Troll-bilen var eit kortvarig eventyr i norsk industrihistorie. 
Frå 1956 til 1958 vart det gjort forsøk på å laga ein norsk bil i Lunde i Telemark, men produksjon i større skala kom aldri i gang. 
Initiativtakaren Per Kohl-Larsen måtte til slutt motvillig konstatera at prosjektet ikkje var levedyktig. 

Mange har late seg fascinera av dette forsøket på å plassera Norge i den industrielle elitedivisjonen. 
Eigen bilproduksjon var sjølve adelsmerket på ein avansert industrinasjon på 1950-talet. 
Og når svenskane kunne klara det med Volvo og Saab, kvifor ikkje også Norge? 

I boka «Drømmen om Troll» fortel Paal Kvamme historia om kvifor det gjekk som det gjekk. 
Norge var enno ikkje klart for bilisme. 
Staten prioriterte med hard, byråkratisk hand ressursane til gjenoppbygging. 
Troll var avhengig av import av motorar og andre delar, først og fremst frå Tyskland. 
Det kravde importlisens, og staten skulle også fastsetja kor mange bilar som kunne seljast. 
Bilsalet vart ikkje fritt i Norge før i 1960. 

Dessutan var Troll ingen kvalitetsbil. 
«En grufull, liten greie med gressklippermotor,» sa ein av dei seinare eigarane. 
Ein annan kjøpar fekk rett og slett ikkje plass i den tronge bilen. 
Troll var eigentleg eit lappeteppe av ulike delar, og det mest innovative elementet, karosseriet av glasfiber, var ingen fordel når bilen skulle produserast i større skala. 
Prisen vart for høg. 
Troll var eit prosjekt drive fram av amatørar – rett nok med imponerande stå-på-vilje – men like fullt amatørar. 

Paal Kvamme er ein god historieforteljar og ein grundig granskar. 
Bilnerdane får sitt. 
Dei tekniske detaljane er med. 
Alle dei fem Troll-bilane som eksisterer, er gjort greie for i detalj. 
Men boka har også mykje å by på for dei som er meir interesserte i menneske enn i bilar. 

I tyske arkiv har Kvamme funne ut at Per Kohl-Larsen hadde ei meir brokete og tvilsam fortid enn han seinare ville vera ved. 
Han hadde tysk far og norsk mor, var medlem av nazipartiet og soldat i krigen på tysk side fram til han i 1943 vart tatt til fange av britane i ørkenen i Nord-Afrika. 
Også dei seinare tyske samarbeidspartnarane til Kohl-Larsen hadde nazibakgrunn. 

Om dette var ein del av årsaka til vrangviljen Troll-prosjektet møtte i det norske byråkratiet, gir ikkje Kvamme svar på. 
Mest sannsynleg heldt departementsfunksjonærane seg strengt til dei retningslinene dei hadde fått. 
At sjølvaste Einar Gerhardsen skal ha sett med positive auge på prosjektet, forplanta seg ikkje vidare nedover i statsadministrasjonen. 
Kvamme gir her eit tidsbilete av det planøkonomiske Norge på 1950-talet som godt kunne ha vore meir utdjupa. 

Forfattaren har tydelegvis vore innom mange kjelder, men oversynet er heller knapt. 
I ei slik bok, med potensial til å bli eit oppslagsverk, er det også eit minus at han ikkje har med ei liste over det som tidlegare er skrive om Troll-bilen og andre forsøk på norsk bilproduksjon. 
Kvamme var for eksempel sjølv medforfattar av boka «Trollmenn og oskeladdar – Norges kuriøse bilproduksjon» som kom på Samlaget i 1999, men den er ikkje nemnd. 

Forlaget har også vore overraskande smålåte i utforminga. 
Boka har mjuke permar, lita skrift og smått format som ikkje yter det rike og historisk interessante biletmaterialet rettferd. 

Paal Kvamme var tidlegare journalist i BT. 
Tom Hetland er bokanmelder i Stavanger Aftenblad 
