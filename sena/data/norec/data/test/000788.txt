Trolls vs. Vikings
Et godt – og noe uoriginalt – «tower defence»-spill. 

Norske Megapop sitt Trolls vs. Vikings har mange likhetstrekk med Popcap sitt Plants vs. Zombies. 
Da tenker jeg ikke bare på navnene til selve spillene eller selskapene. 
Også spillopplevelsen, det grafiske brukergrensesnittet og den visuelle stilen, ligger nært opp til strategispillet fra 2009. 

Men først når du ser forbi de åpenbare likhetene kommer Trolls vs. Vikings sin egenart til syne. 

Konseptet er grunnleggende og enkelt; vikinger invaderer spillebrettet fra høyre til venstre og du må stoppe dem. 
Ved å samle ressurser kan du låse opp og bygge forsvarsverk på det rutenettformede brettet ved hjelp av troll. 
Noen har sprettert, andre går i nærkamp, mens noen kun brukes til å samle ressurser. 
I motsetning til Plants vs. Zombies er ikke trollene nødvendigvis rotfestet på plass. 

Noen troll kan bevege seg på brettet. 
Først når du som spiller tar aktivt kontroll over denne muligheten er det mulig å overvinne spillets høyere vanskelighetsgrader. 

Mye å holde styr på 

På en liten skjerm kan dette bli voldsomt utfordrende. 
I tillegg til å aktivt flytte troll rundt på brettet må du samle inn ressurser ved å klikke på gull og edelstener. 
Mange oppgaver, mange fingre og mye kaos. 
Trolls vs. Vikings er best på nettbrett! 

Med strategisk dybde og flere veier til seier over vikingene, er Trolls vs. Vikings et godt «tower defence»-spill med tilstrekkelig egenart. 

Det oppleves som unødvendig å bli tvunget gjennom introduksjonsbrettene i starten av Trolls vs. Vikings. 
Med grundige forklaringer introduserer spillet nye typer troll og forsvar – og spillet oppleves som godt tilpasset helt ferske spillere – men for dem som har vært borti lignende spill vil oppleve starten som noe treg. 
Akkurat dette legger ingen varig demper på resten av opplevelsen. 

Kanskje det er min interesse for norrøn mytologi som er årsaken – pulsen gikk i taket første gang Tor og Odin kommer trampende mot de små trollene jeg desperat forsøkte å holde i live på spillebrettet. 

Spillet er gratis å laste ned og lar deg kjøpe ulike ressurser ved hjelp av mikrotransaksjoner. 
En flerspillerfunksjon var tilgjengelig da anmeldelsen ble skrevet. 
Denne omtalen er basert på enkeltspillerdelen av «Trolls vs. Vikings». 
