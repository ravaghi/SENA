Screamride
Enkeltelementene bedre enn helheten. 

Å bygge berg-og-dal-baner, å kjøre dem i full fart, og krasje dem mens bygninger raser omkring – det er Screamride. 
Byggespill er sjeldne saker på konsollmarkedet, en sjanger som i all hovedsak har vært forbeholdt PC-spillere. 
Verktøyene er gode, men underholdningspotensialet i Screamride er alvorlig underærnert. 

I reneste bilspillånd består den første av spillets tre kjerneutfordringer å dundre gjennom en berg-og-dal-bane i full fart. 
På veien kan du samle ekstra drivstoff, mens du med spaken på kontrolleren lener de utvalgte testpersonene fra side til side for at vognen de sitter i ikke skal ramle av de høytflyvende skinnene. 

Denne delen av spillet blir aldri spesielt spennende eller utfordrende. 
Nærsagt alle brettene kan fullføres med klampen i bånn, selv om det er nødvendig med gjentatte forsøk for å få alle medaljene på hvert brett. 

Det beste fra 2014: 
Her er våre favorittspill 

Kast en ball og riv et hus 

Den andre kjerneutfordringen består i å kaste baller, med testpersoner inni, over lange avstander i jakten på å gjøre mest skade. 
Bygninger spretter opp og ramler ned ved den minste berøring, mens den som spiller kan endre fart og retning på ballene som fyker over brettet. 
Denne delen av spillet står for seg selv, og selv om den deler verden og område med berg-og-dal-bane-delen av spillet henger det hele litt dårlig sammen. 

Den tredje utfordringen, og kanskje viktigste delen av Screamride, er å bygge egne berg-og-dal-baner. 
Verktøyet er kraftig og godt tilpasset håndkontrollerne som brukes på Xbox One og Xbox 360. 
Stor frihet i utformingen, mulighet for samtidig testing av byggverket, og visuelle markører som indikerer hvor det er problemer, gjør det hele til en lek. 

Screamride forsøker å gjenskape gleden over å bygge opp elleville berg-og-dal-baner som Rollercoaster Tycoon gjorde så godt på starten av 2000-tallet. 
Spillet introduserer også flere måter å leke med byggverkene, men alt føles tomt og uten lidenskap. 

Det er kanskje fåfengt å sammenligne med Rollercoaster Tycoon-spillene, men spillet er omtalt av utgiverne som en spirituell oppfølger til den berømte spillserien. 
Faktum er at Screamride mangler personlighet og sjarm, og ved å plassere spillets utfordringer og verktøy i en laboratoriesetting, får aldri ødeleggelsen du setter i stand en kraftfull effekt. 

Gode enkeltideer – svak helhet 

I andre byggespill, som SimCity og Theme Park, handler det om å bygge opp noe som er ditt eget og så se det vokse til en stor suksess. 
Dette elementet mangler Screamride, som i stedet forsøker å kompensere ved å lasse på med oppnåelser («achievements», journ.anm.) og nye byggeklosser. 

Uten eierskap til verdenen spillet finner sted i blir utfordringene og oppgavene raskt repeterende. 
Når også spillets stemme messer med robotaktig monoton tone gjennom alle de innledende rundende, og utover i spillet, vokser irritasjonen raskt. 

På papiret er Screamride et bra konsept med mange enkeltstående gode ideer, men når alt kommer sammen i ett og samme spill blir manglene tydelige og spillopplevelsen mindre morsom enn utgangspunktet skulle tilsi 
