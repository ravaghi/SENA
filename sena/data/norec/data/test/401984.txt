Nesbrurevyen 2019:Billige poenger om dyre vaner 

Nesbrurevyen kunne kommet langt med å lese over sitt eget manus. 

I Krakket er det mye som kunne blitt morsommere med noen enkle grep. 
Men slik gikk det ikke. 

Stikk mot de rike er kveldens hovedtema. 
Skolen ligger i Asker, en av kommunene med høyest gjennomsnittsinntekt i landet. 
Her stemte 47,7 prosent av innbyggerne Høyre ved forrige kommunevalg. 
Revyen peker tidlig på stempelet som følger med slik statistikk, og etablerer flere klassiske kaksekarakterer som stemmer Høyre, har au pairer og pusser skoene med tusenlapper. 

Det kan gjøres mye morsomt ut av kaksestempelet som følger med slik statistikk. 
Det dukker også opp mye annet som kunne vært morsomt: 
Både #metoo, krenkehysteri, kjønnsnormer og ordspill er med. 
Problemet er at det sjelden henger godt nok sammen. 

Anker-Hansens tredje sønn 

Det blir tydelig i historien om familien Anker-Hansen, basert på den folkekjære familien fra Hotel Cæsar. 
De går gjennom kvelden som en rød tråd, brutt opp av andre sketsjer og fine dansenummer. 

Familien blir etablert med sleik, blazere, pelskåpe og champagnesabel. 
De har invitert på en parmiddag som krydres med litt forsiktig #metoo-humor. 
Dette blir til et musikalnummer som parodierer Madonnas «Material Girl». 
Så finner vi ut at en av Anker-Hansens tre sønner, Didrik, har vært låst inne i en kjeller hele livet fordi han ble født med et sosialistgen. 
Familien fikk visst ikke lov til å ta abort heller. 
Slik nevnes en av høstens store debatter uten at det blir gjort særlig mye ut av poenget. 

Sketsjen ender med at Didrik får nok av livet i kjelleren og rømmer. 
Det blir starten på et eventyr der han verves av kommunister, planlegger terror og har et forvirrende møte med sin egen og andres seksualitet. 

Om det virker vanskelig å følge med på, er det fordi det er det. 
Noe blir absurd-morsomt, men ellers henger ikke historien på greip. 

Det skal ikke så mye til 

Ingen forventer at en skole uten egne linjer for sal og scene skal levere på høyde med de aller beste, som Fossrevyen og Nissenrevyen. 
Alt trenger heller ikke å være perfekt eller klokkerent for å lage en god revy. 

Men Nesbrurevyen hadde hatt mye nytte av at noen utenfra leste gjennom manuset. 
Da ville kanskje ikke et fly på vei mot Førde plutselig vært på vei mot Sogndal uten at det er et eget poeng i sketsjen. 
Kanskje ville ikke karakteren som trakasserer flyvertinner vært med likevel. 
Og da ville det kanskje vært morsommere. 

To litt for lange akter 

Ofte kan sjarmen alene være nok til å skape gylne øyeblikk på en scene. 
Viljen og iveren etter å gjøre noe kreativt sammen kan lyse gjennom øynene til de involverte. 
Og når det er skikkelig gøy å stå på scenen, smitter det over på publikum også. 

Men dette skjer for sjelden i løpet av to litt for lange akter på Nesbrurevyen. 
Manglende energi og entusiasme gjør at det ikke ser ut som om elevene synes det er spesielt gøy å sette opp revy. 
