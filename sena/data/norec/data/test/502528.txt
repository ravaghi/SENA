Denne divaen fortjener en film
Dokumentaren om sopranen Maria Callas er et must for alle operaelskere. 

Som tittelen indikerer, er dette en film der Maria Callas snakker om seg selv. 

Det er med andre ord et portrett uten annen motstand enn den Callas selv beretter at hun møtte – rundt seg og i seg selv, i rollen som en av 1900-tallets største og mest feirede operasangere. 

Men den er så intim som en dokumentar kan bli, når den settes sammen av restaurert arkivmateriale og lydopptak. 

Og den er på mange måter en gavepakke for operaelskere, historisk og fordi den byr på opptak der Callas synger noen av verdens vakreste arier. 

For å bli litt personlig: 
Jeg vokste på sett og vis opp med Maria Callas. 

Min operafrelste far hadde henne på platespilleren. 
I hans verden var det bare henne og Jussi Bjørling som var verdt å lytte til. 

Men det tok tid før jeg forsto og delte fascinasjonen for den formidable, klangfulle stemmen. 

Med sin karakteristiske eyeliner og elegante klær, var hun for meg mer et ikon på 1960-tallet og tidlig 70-tall. 

Hun var pirrende å lese om i lys av affæren med den greske skipsrederen Aristoteles Onassis, og som symbol på en glamorøs jet set-tilværelse. 

Å se filmen var derfor innimellom litt som å sitte og bla i gamle ukeblader, der datidens stjerner dukker opp, uberørt av tidens tann. 

Det alene gjør filmen til en fascinerende tidsloop, og – for dem som ikke levde da – et fascinerende tidsbilde. 

«Maria By Callas» viser at tilværelsen nok ikke var like glamorøs som ukebladene ga inntrykk av. 

Callas fremstiller seg selv som nærmest et offer for eget talent. 
Moren presset henne så tidlig inn i en musikalsk utdanning at hun bare var 15 år da hun debuterte i Magscagnis «Cavalleria Rusticana». 

Selv ville hun helst ha familie og barn. 
Noen feminist var hun ikke, hun anså det å føde og oppdra barn som kvinnens viktigste oppgave. 
Og hun mente familieliv var uforenlig med karrieren. 

Men hun hadde nå en gang denne fantastiske stemmen, og hun må ha elsket å stå på scenen; et av hennes særtrekk er en enorm innlevelse i de ulike operarollene. 

Men, som filmen også viser: 
Det kostet, og førte til skandaleombruste avlysninger fordi stemmen sviktet. 

Callas hadde muligens divafakter så det holdt. 
De underkommuniseres i så fall i dokumentaren. 

Den tegner bildet av en varm og vakker kvinne, men viser også at det nok lå en stor ensomhet der. 
Dels som følge av berømmelsen, dels et resultat av at Onassis, hennes store kjærlighet, giftet seg med Jaqueline Kennedy. 

Selv om Callas og Onassis gjenopptok forholdet, trass i ekteskapet hans. 

Trass i Callas’ storhet, var karrieren relativt kort. 
Hun trakk seg fra scenen i 1965, men spilte tittelrollen i den store italienske regissøren Pier Paolo Pasolinis filmatisering av «Medea» i 1969. 

Hun hadde en større turne i 1973–74. 
Hun var bare 53 år da hun døde av hjerteinfarkt i 1977. 

«Maria By Callas» henvender seg først og fremst til operainteresserte og operakjennere. 
Og kjenner man litt til opera, kjenner man godt til Callas. 

Men skulle det finnes noen som ikke har «La Divina» helt inne, er denne dokumentaren et godt sted å begynne. 
