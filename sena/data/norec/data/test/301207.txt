Denne kjederøykende kanadieren er så helsikes likandes fordi han ikke gidder å late som han prøver
Musikk for bekymringsløse tider. 

ALBUM: 
Følge opp den bejublede gjennombruddsplata? 
Pføy! 
Mac DeMarco tar den på strak arm. 

Det ligger i den kjederøykende kanadierens natur å ikke la seg stresse – attpåtil bli selvbevisst – av slike bagateller. 
Dette er studioalbum nummer tre, men virker like lite interessert i å imponere som den første. 

Å håpe på noen banebrytende vendinger fra 27-åringen er tåpelig. 
Dette er en type som bruker kjælenavnet «honey» oftere enn en pensjonert gentleman og sverger til en slags slentrende americana som strengt tatt døde med The Byrds. 

Det er også nettopp hva som gjør Mac DeMarco og hans univers så helsikes likandes. 
«This Old Dog» heter skiva, og det er treffende: 
Dette er musikk for hundedagene, når man er for heteslått til å gidde å bekymre seg. 

Alt er bra, men noen virkelige karameller må til om man skal gjøre seg fortjent til femmeren. 
«Still Beating» er den beste av låtene Mac DeMarco gjør best, mens den døsige diskoen «On the Level» og Halloween-lydsporet «Moonlight on the River» er de store, strålende overraskelsene. 

Litt klokere må man jo nødvendigvis bli med alderen. 
