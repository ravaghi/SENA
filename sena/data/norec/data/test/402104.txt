Filmanmeldelse:«Pokémon: 
Detective Pikachu» er sjarmerende og ganske underholdende 

Bedre enn fryktet. 

Du trenger ikke være stor Pokémon-fan eller ha god kjennskap til Pokémon-universet for å bli underholdt av den nye filmen. 

Jeg er ingen Pokémon-ekspert, men ble sjarmert. 
Du får nok enda mer ut av filmen dersom du er Nintendo-spiller. 
Jeg kjente igjen mange av figurene selv uten detaljkunnskap, men jeg utelukker ikke at jeg har gått glipp av noen referanser. 

Et verdensomspennende fenomen 

I 1995 skapte japanske Satoshi Tajiri og Ken Sugimori en av tidenes største mediafranchiser, Pokémon. 
Nintendos spillverden innehas av fargerike fantasifigurer spillerne kan fange og trene opp til å konkurrere mot hverandre. 

For tre år siden ble det skapt nok en farsott da mobilspillet Pokémon Go tok av, og «hele» oslo vandret rundt på jakt etter sjeldne pokemons. 

Drømmescenario 

Det er ingen stor overraskelse at det er populære Pikachu som har hovedrollen. 
Karakteren er en av de mest populære førstegenerasjonsfigurene. 

Filmen åpner med det som må være et drømmescenario for fansen. 
To gutter er på pokémon-jakt langt ute på en åker. 
Det går sånn midt på treet, men scenen er en elegant introduksjon til fenomenet for dem som ikke kjenner det så godt. 

Kaffetørst Pikachu 

Pikachu dukker opp i en snakkende og svært kaffetørst utgave. 
Ryan Reynolds har stemmen, og vi kan takke hans komiske timing for at filmen er blitt så artig og sjarmerende. 

For dette kunne blitt fryktelig anmassende og slitsomt, men filmen greier balansegangen mellom actionfylt tullball og roligere sekvenser. 
Det er dynamikken mellom Tim, spilt av sjarmerende Justice Smith, og Pikachu som er det bærende elementet. 

En snakkende Pikachu er selvsagt morsom fordi Reynolds har de beste kommentarene. 
Tonen i humoren er som barneversjonen av Deadpool. 
Fortsatt skarp og vittig, men ikke fullt så kynisk. 

Disneyfisert 

Man kan kritisere filmen for å ha en rotete historie, men den spiller ikke hovedrollen. 
Det gjør derimot de fargerike detaljene og pokémonene. 
De stjeler showet. 

Ryme City, byen hvor mennesker og pokémoner lever side om side, ser ut som en «disneyfisert» versjon av Blade Runners dystopiske neonunivers. 
Det er så asiatisk som det blir i filmen. 
For man skal ikke underslå at den vasker universet amerikansk. 
Med unntak av Ken Watanabe er det ikke mye igjen av det asiatiske uttrykket fra spillene. 
Dette er noe som kan fremmedgjøre fans. 

Blandingen av vanlig spillefilm og dataeffekter er også godt laget, men det spørs om den hypermoderne looken tilfredsstiller de som ønsker 90-tallsnostalgi. 

Filmen er nok skapt for å trekke nye barn inn i Pokémon-universet. 
Det er kynisk, men den kommer til å lykkes. 
For hvem kan motstå noe så nusselig som Pikachu? 
Ikke jeg i alle fall. 
