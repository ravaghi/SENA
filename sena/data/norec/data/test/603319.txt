Gikk metoo for langt?
Et prinsipielt oppgjør med metoo-anklager drukner i selvmedlidenhet. 

Gikk metoo-bevegelsen for langt? 
Ble omkostningene for store, og de offentlige gapestokkene for brutale? 
I Norge er spørsmålene relevant når vi diskuterer for eksempel Trond Giske. 
I Sverige ser situasjonen annerledes ut. 

Fredrik Virtanen var journalist, spaltist og rikskjendis da han i 2017 havnet på avisforsidene, uthengt som voldtektsmann. 
En bloggerkjendis kom med anklagen, som allerede var blitt henlagt av politiet for flere år siden, og flere hang seg på. 
Metoo hadde vind i seilene, og noen måtte ofres i rettferdighetens navn. 
I hvert fall er det sånn Virtanen selv framstiller situasjonen, i boka som utgis i Norge fordi ingen i hjemlandet vil ta i ham. 

Og Virtanen har utvilsomt rett i noe. 
Presseetisk var prosessen mot ham en skandale. 
Med fullt navn og bilde ble han helt uten hverken etterforskning eller dom erklært voldtektsmann i landets aviser og kommentarfelt. 
Drapstrusler og selvmordstanker fulgte. 

Boka er rotete, og skrevet fullstendig i affekt. 
Virtanen prøver bare halvveis å sobert og nøyaktig forklare sin side av saken. 
I stedet føler han en hel masse, han er bitter, såret, knust. 
Det gjør det meste av boka ulidelig selvmedlidende og vanskelig å komme gjennom, men det viser også hva det har kostet ham, og det er jo hele poenget. 

Det største problemet med boka er likevel at den ved å plassere Fredrik Virtanen i alle begivenheters sentrum glemmer de virkelige metoo-ofrene. 
Deres fravær i denne boka er bemerkelsesverdig. 

Jeg skulle ønske Virtanen løftet blikket og ga oss en litt kjøligere analyse av hva som gjorde at metoo-avsløringene ble så brutale og overveldende, at drivkraften i bevegelsen vel så mye handlet om klikkjournalistikkens behov for saftige avsløringer som ofrenes behov for rettferdighet. 
Men i Fredrik Virtanens univers er Fredrik Virtanens smerte altoverskyggende. 
Det er kanskje forståelig, men det gjør ikke boka noe bedre. 
