Mørkt om halvgamle menn og unge kvinner
De som tror at politikere først og fremst er opptatt av egen karriere, får bekreftet sine fordommer i denne boken. 

#metoo er på mange måter blitt Internetts gave til kvinnen. 
Det hele begynte med en liten tweet som ledet til en global folkebevegelse som tok oppgjør med maktmisbruk. 

«Svart vann» av Joyce Carol Oates ble utgitt på amerikansk i 1992, og omtales som en #metoo-assosiert roman på vaskeseddelen. 
Hva boken har med #metoo å gjøre er ikke åpenbart, siden maktmisbruk ikke er noe hovedtema, i hvert fall ikke på overflaten. 

Alle bøker som handler om ung kvinne og eldre mann risikerer å bli knyttet til #metoo, ser det ut som. 

I likhet med den pågående historien om halvgamle, dansende trønderpolitikere, handler også «Svart vann» om en eldre politiker og en ung kvinne. 

Boken begynner med at en amerikansk senator og en ung kvinne kjører utfor veien, og bilen havner i vannet. 

Perspektivet ligger hos kvinnen, den 26-årige Kelly Kelleher. 
Romanens nåtidsplan utspiller seg i bilen, der Kelly sitter fast. 
Mens bilen langsomt fylles med vann, brytes fortellingen opp med en rekke tilbakeblikk. 
Til sammen blir leseren kjent med forhistorien til de to i bilen. 

«Svart vann» regnes som en av Joyce Carol Oates´ beste romaner, og dette er en usedvanlig stram og velkomponert fortelling, som flyter sømløst frem og tilbake i tid. 

Den lettere distanserte og usentimentale fortellerstemmen skaper en fin balanse til dramatikken som utspiller seg i bilen. 

Elementer, ord og hendelser er mettet med betydningslag som tematiserer forholdet mellom skjebnetro og tilfeldigheter. 

Tilsynelatende er det tilfeldig at de havner på en sidevei. 
For eksempel sier Kelly gjentatte ganger til senatoren før ulykken: 
«Vi har visst rotet oss bort». 

Men Kelly har lest horoskopet til sitt stjernetegn Skorpionen, hvor ingenting er tilfeldig, heller ikke det å rote seg bort. 

«Svart vann» rommer mange tvetydigheter uten at boken blir påtrengende symbolsk. 
Snarere skaper det en fyldig undertekst i en ellers lettlest og tilgjengelig roman. 

Flørten mellom senatoren og unge og politisk engasjerte Kelly er drevet av gjensidig begjær, det er verken tvang eller åpenbar maktmisbruk med i bildet. 
De hadde nylig møtt hverandre og var på vei til senatorens hotellrom da bilen kjørte ut. 

Senatoren er en typisk middelaldrende mann med høy status. 
Etter hvert fremstår han som en representant for de politikertypene hvor kløften mellom liv og lære er ironisk stor. 

I tilbakeblikkene blir vi kjent med Kelly, som på mange måter inkarnerer en typisk amerikansk jente. 
Romanen ironiserer lett over de frihetsidealer Kelly er sosialisert inn i, og har en samfunnskritisk dimensjon. 

Boken har også en feministisk side. 
Det kommer frem at Kelly ser på senatoren som en autoritær farsfigur, slike hun er oppdratt til å føye seg etter, og ikke motsi. 

Hun tør ikke heve sin røst og be ham snu, en taushet som får store konsekvenser. 

«Svart vann» er en mørk og flertydig roman som handler om langt mer enn eldre menns begjær etter unge kvinner. 

Den handler like mye om å gå inn i forutbestemte roller som skaper trange handlingsrom. 
