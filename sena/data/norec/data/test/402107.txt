Halvhjertet Lenny Kravitz i Spektrum
Fant kun formen på hitlåtene. 

Lenny Kravitz har kommet med en jevn strøm av mer og mindre bemerkelsesverdige album siden han debuterte med Let Love Rule som 25-åring i 1989. 
Når han nå verdensturnerer med sitt ellevte album i rekken, fjorårets Raise Vibration, er det med lignende formaninger – at verden i større grad bør styres med kjærlighet. 

Hybriden av soul, funk og pop som gjorde ham til rockestjerne på 90-tallet, virket å være produsert i den lange, kalde skyggen av blant andre Jimi Hendrix, Prince og Led Zeppelin. 
Og jo, hvem som helst blir hjelpeløs i skyggen av storheter, så Kravitz skal ha dét: den arenavennlige bredbente funk-rocken hans forblir hans og hans alene. 
Det har egentlig vært umulig plassere han i noen kategori som helst. 

Byr på publikumsfrieri 

Som 55-åring virker Kravitz nærmest identisk med Kravitz fra tiden da MTV fremdeles var stedet der de fleste oppdaget ny musikk. 
Han åpner med «We can get it all together», bredbent med gitaren, arrogante kast med håret, jeans med slang og de sedvanlige rockestjerneposeringene. 
De to musikerne nærmest ham ser nesten ut til å være fløyet inn fra 70-tallet, komplett med henholdsvis lilla velur og flagrende kafkan. 

Når han umiddelbart starter den dagdrømmende «Fly away», er publikum der med ham. 
Han haster seg så gjennom en mindre engasjerende «Dig in» før «Bring it on» strekkes ut med støyende gitarsekvenser. 

The Guess Who’s «American Woman» har strengt tatt alltid passet rett inn i den karismatiske scenepersonaen han tross alt har. 
Og her tar han seg god tid til litt publikumsfrieri, begge ender av scenen får spasmiske dansebevegelser og lavholdt gitar på nært hold. 

Han fremfører den også videre i en reggaeversjon, mens scenen lyses opp av jamaicanske farger og tre blåsere akkompagnerer lånte strofer fra Bob Marley’s «Get up, stand up». 

Med flere kunstpauser 

Kravitz vet å spille på statusen som sexsymbol. 
«We are here to love with each other» bedyrer han fra scenen. 
«So we are going to take our time». 
Kunstpause. 
Javel, ja. 

Falsettvokalen er stødig på «Fields of joy», men mellom hitlåtene utarter konserten seg som én av de man lett passerer på en festival. 
Det er aldri et godt tegn når publikum tar seg tid til et par runder i baren. 
Når han heller ikke finner helt grooven på «It ain’t over till it’s over» er det velkomment med et nydelig instrumentalt parti med de tre blåserne, inkludert en imponerende saksofonsolo. 

Det er nesten mer interessant når han sveiper innom andre musikalske uttrykk, for eksempel fremføres «Can’t get you off my mind» som en countrylåt – med elektrisk gitar. 
Og så var det hyggelig med en hommage til Michael Jackson under «Low». 

Når han i for stor grad lar andre ta seg av syngingen av «I belong to you», fikk vi heller ikke dét som et etterlengtet høydepunkt. 
