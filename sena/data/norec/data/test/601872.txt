Bakgrunnsmusikk på egen konsert
Hellbillies har det som trengs - folkelige låter, allsang og gitarsoloer. 
Men til tross for dette klarte de ikke å være en del av festen på Hunsfest. 

VENNESLA: 
27 år har gått siden Hellbillies starter opp, og på den tiden har de blitt en av Norges mest folkekjære band. 
Elleve studioalbum hvor flere har solgt til gull eller platina, og tre spellemannspriser har de i bagasjen. 

Konserten starter med tittelsporet til deres siste album «Søvnlaus» - en noe mer rocka plate enn hva vi har hørt fra dem tidligere. 
Det er fullt av folk på plass på Hunsfest i finværet, men overraskende glissent foran scenen. 
Låter som «Mørkemann» og «20 år på vegen» klarer ikke å lokke frem flesteparten av folka som befinner seg bak lydteltet. 

Bandet spiller godt og den nye bassisten Egil Stemkens har funnet seg til rette som en del av et samspilt komp med trommeslager Bjørn Gunnar Sando. 
Den mest livlige på scenen er Lars Håvard Haugen som leverer utallige soloer med stor innlevelse. 
Til balladen «Eg Æ På gang» tar han til og med frem dobbelhals-gitaren. 
Ellers har ikke Hellbillies noe spesielt spennende å by på i kveld. 
Med unntak av noen små kommentarer fra frontvokalist Aslag Haugen er det lite invitasjon til samspill med publikum. 

Folket våkner derfor ikke opp før introen til bryllups-favoritten «Den Finaste Eg Veit» hvor flere løper bort til scenen og synger av full hals. 
«Ei Krasafaren Steinbu» er kveldens avslutnings-låt før ekstranummer og er naturlig nok også kveldens høydepunkt. 

Det var ikke et enkelt publikum Hellbillies hadde med å gjøre denne kvelden, men man skulle tro at et så rutinert band er vant med dette og vet hvordan man kan lage feststemning helt fra staren av en konsert. 
Dessverre ble de mer som bakgrunnsmusikk denne kvelden. 
