Spidergawd er Norges beste rockeband om dagen
Stirrer deg i øynene og riffer deg i senk. 

ALBUM: 
Trondheimskollektivet 
Spidergawd dukket opp for fem korte år siden og har på den tiden rukket å gi ut like mange album og etablert seg som et av landets aller beste rockeband både på scene og plate. 

Hvordan kommer man dit? 
Det er egentlig ganske enkelt: 
Faglig tyngde og en enorm kjærlighet for nettopp, faget. 
Det er noe med lidenskapen her, fokuset på detaljer, det organiske i både lydbildet og hvordan låtene bærer seg åt som umiddelbart slår deg som noe genuint og altoppslukende. 

«V» kunne like gjerne ha kommet ut in 1976, 85 eller nå. 
De tidløse kvalitetene er udiskutable og det som trumfer alt er at materien aldri føles innstudert eller bevisst retromarinert - det sitter i DNA-et til kvartetten og låtene er en naturlig konsekvens av det. 

Det hjelper også at Per Borten sørger for noen ganske så uimotståelige refreng på veien, hør bare på «Ritual Supernatural» - det skal ikke mange runder til før du har et hjerneklister som ikke løsner i kantene med det aller første. 

Nevnte vi grooven? 
Det virtuose spillet som aldri handler om noe annet enn å tjene sangens beste? 
Det er aldri mer enn det bør være, men samtidig er det rom for lek. 

På 38 effektive minutter er Spidergawd høyt og lav, fra blytunge introtakter i «Knights of C.G.R.», via gyngende stoner «Avatar», til tilbakelent riffrock i «Whirlwind Rodeo». 

I motsetning til mange av sine kontemporære som liker å se på skoene sine, stirrer Spidergawd deg rett i øynene og riffer deg i senk. 
