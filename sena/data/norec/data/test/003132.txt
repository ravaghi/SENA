Rocka elektronika som sikter høyt
Lemaitre spiller kortene litt for trygt når de skal imponere sin nye samarbeidspartner. 

Skriv en russelåt, bli litt for flink, signer kontrakt med fete folk og legg elektronikaverden for dine føtter. 
Det begynner å samle seg opp en god del eksempler på norske suksesshistorier, som i utgangspunktet bare begynte som trashy musikkproduksjoner, skreddersydd for tenåringsfylla. 
Ketil Jansen og Ulrik Denizou Lund spilte russekortet allerede i 2010, og slik ble Lemaitre født. 

Den svært produktive elektronikaduoen har gitt ut syv album/ep-er de siste syv årene, men nå har skolekameratene fra Oslo skaffet seg en gig med den største stjernen innen elektronikk(a) - Apple. 
I tillegg har de fått med seg Maty Noyes, som kanskje er mest kjent for sitt samarbeid med Kygo på låten "Stay". 
Man kan trygt si at Lemaitre sikter høyt når de dropper "Higher" i forbindelse med den nye Apple Watch series, men låten når ikke helt til toppen. 

Det er noe episk med introen til "Higher". 
Den nydelige stemmen til Maty Noyes leker med konstruksjon av tekst og melodi over et tungt piano. 
Noyes flyter avgårde som en sildrende bekk, og bidrar til en elegant oppbygging mot det klimatiske fossefallet. 
Den elektroniske gitarsounden som følger låten som en rød tråd gir "Higher" et rocka uttrykk, og det kommer kanskje best frem når den mikses sammen med en tung trommebeat på refrenget. 

Låten har også en deilig koring som er med på å skape forventninger om at noe episk er på vei, men jo nærmere slutten på låten vi kommer, jo tydeligere bli det at vi aldri kommer til å nå den høye toppen vi så inderlig hadde håpet på. 
Melodien tar etter hvert en ensformig retning, og det føles litt for trygt og forutsigbart fra to elektronikaveteraner. 
Nøyes gjør en formidabel jobb med vokalen gjennom hele låten, og det er heller ingen tvil om at låten er en gjennomført, fet produksjon, men jeg savner det lille ekstra. 

Lemaitre har laget en kul banger, men etter hvert blir du litt lei av å nikke hode i takt til beaten. 
Jeg skulle gjerne likt å hørt en remiks av denne låten med mer fokus på å bygge opp en dynamisk topptur. 
Men det er kanskje ikke så vanskelig å få til med alle disse up-and-coming russelåt-produsentene som står i kø for å bli den nye store. 
