TEST:Fitbit Blaze 

Vi sier det først som sist: 
Ja, vi liker Fitbit Blaze. 

Vi har tidligere testet flere av aktivitetsarmbåndene til både Fitbit og andre. 
Blant Fitbit-armbånden er det noen vi liker bedre enn andre: 
Vi har tidligere gitt Fitbit Charge HR en 5-er på terningen, mens den mye større og altfor klumpete Fitbit Surge kun stod til en 4-er, mye nettopp på grunn av at den er såpass stor og klumpete. 
Vi ble heller ikke super-imponerte over det nye Fitbit-armbåndet Alta - som kun fikk en 3-er da vi nylig testet det. 

Men nå: 
Til Fitbit Blaze. 

- Åhnei, hvorfor må de lage den så stor, var reaksjonen i redaksjonen da vi pakket opp klokka. 

Men etter å ha testet Blaze over en lengre periode, må vi si at størrelsen overhodet ikke er noe problem. 
Heller tvert imot: 

Stort er bra! 

Ja, skjermen er stor. 
Men i motsetning til Surge, som bygger mye i høyden, er Blaze ganske flat. 
Den ligger pent på håndleddet og bygger altså ikke mye i høyden. 

Den sitter veldig godt på armen; vi kan nesten ikke merke at vi har den på. 

Den store skjermen er noe av det vi liker aller best med Blaze: 
Det gjør at du får mye informasjon på én gang, samt at det er lett å se og lese informasjonen du vil ha. 

Og vi må understreke det: 
Produsenten kaller Fitbit Blaze en «smart fitness klokke» - og er mer en kombinasjon av et aktivitetsarmbånd med noen smartklokkefunksjoner. 

Venne-utfordringer får deg ut av sofaen 

Vi har sagt det før, og vi sier det igjen: 
Fitbit-appen er virkelig bra. 

Det er lett å skjønne hvordan man skal navigere seg rundt i appen og finne den informasjonen man trenger, og informasjonen er lettfattelig presentert. 
Noen slike apper til aktivitetsarmbånd kan bli for mye og forvirrende, men her er Fitbit blant de aller beste - i alle fall av de vi har testet. 

Og ja, vi må bare nevne det igjen: 
Vi elsker de sosiale funksjonene i Fitbit-appen, hvor du kan se hvor mye vennene dine går, og at dere kan utfordre hverandre i ulike konkurranser, som å se hvem som tar mest skritt i løpet av en dag, en helg eller en uke. 

Om du en sen kveld ser at kompisen vil komme til å slå deg på målstreken i antall skritt den dagen, vil den få enhver sofasliter ut av sofaen og en runde rundt kvartalet før sengetid. 

Medaljene du tjener opp etterhvert som du forbedrer aktivitetsnivået gir også en ekstra vitamininnsprøytning og kan være med på å få deg mer aktiv. 

Måler distanse med telefonens GPS 

Den oversiktlige skjermen gir deg god oversikt over hvordan du ligger an i forhold til målsettingene dine om antall skritt og kalorier forbrent hver dag. 

Vi liker du du har lett tilgang på det aller meste av informasjon du trenger, fra klokka. 
At du ikke må inn på appen for å sjekke - for det blir det let til at du ikke gjør, og da er nesten hele poenget borte. 

Du har tilgang på informasjon om skritt, puls, kalorier forbrent, trapper gått (egentlig stigning, ikke kun trapper), samt distanse. 

Du kan også starte og stoppe ulike treningsøkter fra klokka - også gåturer. 
Det er også en stoppeklokke der, som er lett å bruke - det kan være kjekt ved for eksempel intervalltreninger eller annet. 

Det eneste som er dumt, er at distansemålingene kun blir korrekte dersom du har med deg telefonen din. 

Det er nemlig ingen innebygget GPS i klokka - den bruker telefonens GPS til å spore hvor langt du går. 
Noen ganger kan det være deilig å slippe å ha med seg telefonen når du er ute og trener eller går - men da får du altså ikke registrert hvor langt du har gått eller løpt. 

Hva spiser du egentlig? 

Du kan også legge inn informasjon hva du spiser i løpet av dagen og få et detaljert kaloriregnskap, som kan være nyttig for noen. 
Du kan søke opp matvarer, men dette er fra en amerikansk matvaretabell og ikke korrekt for norske matvarer. 

Dersom du vil benytte deg av dette og dette faktisk skal ha noen verdi, må du legge inn informasjon om matvarene selv - men det kan du fint gjøre; det tar kanskje litt tid de første gangen du legger inn en ny matvare, men om du legger det inn som standardiserte matvarer, kan du bruke den neste gang du skal loggføre et måltid. 

Konklusjon: 
En soleklar 5-er! 

Fitbit Blaze er komfortabel å ha på, den er enkel å bruke, og den gir tydelig og lettfattelig informasjon på en skjerm som gjør at det er let å lese. 
Du kan stille den inn til å varsle når noen ringer - og da kan du se hvem det er som ringer - og du kan lese sms-er, samt få kalendervarslinger. 

Du kan også styre musikken fra telefonen, det er kjekt! 

Vi liker funksjonene, vi liker at de er enkle å forholde seg til, og vi liker de sosiale funksjonene i Fitbit-appen. 

Totalt sett er dette en soleklar 5-er. 

Trekk for at den ikke registrerer korrekt distanse uten telefonen til stede. 
Vi har også opplevd noe oppdateringsproblemer; vi har rett og slett problemer med å få oppdatert. 
Og skjermen er ikke av de beste i sollys; der sliter den med mye reflekser. 

Blaze har selvsagt også vibrasjonsvekking og søvnregistrering, som de andre Fitbit-armbåndene. 
Vekkingen er super. 

Fitbit Blaze 
