Skrattsalver på sammenbruddets rand
Publikumskontakten er der fra første øyeblikk. 
Det er umulig ikke å flire. 

Ett eller annet sted midt i forestillingen «Den innbilt syke» oppstår en plutselig frykt i meg for at det hele skal kollapse. 

Det føles som om alle skuespillerne på scenen skal miste grepet totalt. 
Det er som om vi er like ved det punktet der all illusjon skal opphøre fordi ingen – verken i sal eller på scenen – vil klare å holde på masken lenger. 

For det er jo så fantastisk gøy at vi alle ler så mye. 
Det er så gøy at vi nesten glemmer at noen av oss har rollen som publikum, mens andre har rollen som skuespillere. 

Det hele har startet med at hovedpersonen Argan, i Mikael Persbrandts skikkelse, har sittet i en stol, omgitt av florlette rosa draperier. 

Her har han involvert oss i hver eneste lille lidelse han sliter med. 
Samtidig har vi fått opplest hver eneste legeregning som lidelsen har medført. 

Persbrandt starter tregt og nonchalant stotrende. 
Det er som om det er vanskelig å uttale ordene, rett og slett fordi ordene drukner i all nytelsen over hvor forferdelig alt er. 

Publikumskontakten er der fra første øyeblikk. 
Det er umulig ikke å flire, lidelsene er kroppsliggjorte og oppblåste. 

Det er umulig ikke å la seg lokke inn i situasjonen. 
Det er som om røykteppet ved forestillingens begynnelse har seget ut i rommet til tonene av Vivaldis konsert nr. 8 for to fioliner. 

For å advare om at i kveld kan vi ikke unngå å bli smittet av all denne komiske begredelighet. 

Bedre blir det ikke når menneskene i Argans omgivelser entrer scenen. 
Lik Argan har alle en baktanke. 
Ironien og sarkasmen ligger tykt utenpå. 

Petra Mede, som spiller hushjelpen, er en mester i å himle megetsigende med øynene ut mot publikum og skjære grimaser bak Argans rygg. 

Argan ønsker å gifte bort sin datter til en lege. 
Han kunne godt trenge en lege i familien, han som er så syk. 
Men datteren har andre planer. 
Hun har funnet kjærligheten på teater. 
Og når kjæresteparet fremfører sitt teater i teateret, da er vi ved et høydepunkt. 

Gjennom forestillingen får vi lureri, intriger og komplott mens det slenges ut referanser og ordspill forankret i vår egen samtid. 

Slik vikles vi ytterligere inn i samspillet. 
På fortreffelig vis leker de med oss, og de leker med hverandre. 

Det er som om skuespillerne har en intern konkurranse om å sette hverandre ut av spill med improviserte replikker. 
Hva som er Molières opprinnelige tekst og hva som er den rene teatersport, blir uklart. 
Det gir forestillingen flere lag. 

Av og til mister skuespillerne tråden, og trenger hjelp av suffløren, den stakkaren. 
Også han trekkes inn i leken. 

Men selv om en replikk går tapt, mister skuespillerne aldri grepet. 
I stedet utnyttes hvert eneste lille feiltrinn til å etablere ytterligere kontakt. 

Nei, salen slipper ikke unna. 
I en scene begynner Persbrandt å vandre ut mellom stolradene med et kateter fullt av gulbrun væske i hånden. 

Det synes ukontrollert, som om det er like før publikum søles til med ekskrementer. 
Når en av de andre skuespillerne seinere uforvarende drikker av samme flaske kjenner jeg at jeg brekker meg. 

Jeg er lurt til å tro på at her drikkes det de mest motbydelige kroppsvæsker. 

Ett eller annet sted blir jeg altså oppriktig redd. 
Det ville nemlig være så uutholdelig pinlig dersom det hele skulle ende opp i en eneste stort intern latterkrampe. 

Heldigvis skjer det ikke. 
I stedet balanseres det på kanten, slik at ikke et eneste øyeblikk er uten spenning. 

Når vi da vet at det er DNS’ kommende teatersjef Stefan Larsson som har regi og bearbeiding, er det ikke bare grunn til å glede seg over en hysterisk morsom aften med Molière. 

Det gir også grunn til å ha store forventninger til kommende forestillinger ved Den Nationale Scene i Bergen. 
