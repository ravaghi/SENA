Android 7-telefon til under 2.000 kroner
Mens vi venter på G5 Plus – hvordan er lillebror? 

I fjor høst trippeltestet vi tre telefoner til rundt 2.500 kroner. 
Den beste av de tre var Moto G4 Plus, som også har høstet svært gode kritikker internasjonalt, og som av mange ble ansett som ett av de beste kjøpene i fjor for folk med begrenset budsjett. 

I år kommer Motorola med oppfølgere til G4-telefonene – Moto G5 og G5 Plus. 
Sistnevnte er ikke sluppet ennå, men i mens har vi fått låne minstemann, G5, til test. 

I tabellen under ser du de viktigste forskjellene mellom de to: 

Plus-utgaven har altså kraftigere maskinvare, dobbelt så mye lagringsplass, litt større skjerm og NFC-støtte. 

Verdt å merke seg er også at dette er et kroneksempel på at antallet megapiksler ikke er et mål på kameraets kvalitet. 
G5 Plus-kameraet har riktignok færre megapiksler, men det er mer lyssterkt, har en større sensor og også raskere autofokus, med dual pixel-teknologien kjent fra Samsung Galaxy S7-telefonene. 

Ja, faktisk er kameraspesifikasjonene på Plus-modellen såpass like nevnte Samsung-telefoner at det godt kan hende kameraet på G5 Plus vil være blant de beste på markedet, og det til en svært god pris. 
Men det får vi se på når den kommer for salg om en måneds tid. 

Ganske tykke rammer 

Lillebror Moto G5 koster altså snaue 2.000 kroner i nettbutikkene, men det er også lite ved konstruksjonen som får oss til å tro at den koster mer. 

Rammene rundt skjermen er ganske store. 
Skjermen dekker bare 65,3 prosent av arealet, det svakeste forholdet på en fem-tommer av telefonene vi har testet, og telefonen er for eksempel bittelitt bredere enn Samsung Galaxy S7 Edge, selv om skjermen der er vesentlig større, med sine 5,5 tommer. 

Riktignok er bakdekselet nå i metall (i hvert fall mesteparten), fremfor plast som ble brukt i forrige generasjon. 
Baklokket kan man faktisk ta av helt, og Moto G5 har et utskiftbart batteri, slik at du kan skaffe et batteri nummer to om du skal på langtur uten strøm. 

Fortsatt er det en micro USB-port i bunnen, og ikke den nye USB-C-typen. 
På den positive siden synes vi telefonen ligger veldig godt i hånda med sine avrundede kanter. 
Noen sylfide er den imidlertid ikke, med tykkelse på 9,5 mm. 

Verdt å merke seg er at telefonen har støtte både for minnekort og et ekstra SIM-kort, for den som vil skille jobb og privat, eller er så ofte i utlandet at man skaffer et utenlandsk SIM-kort i tillegg. 

Skjermen er altså fem tommer over diagonalen og har full HD-oppløsning, som gir en meget god skarphet, men slik oppløsning har nå blitt ganske vanlig også blant rimeligere telefoner. 

Fingeravtrykksleser 

Telefonen har fingeravtrykksleser under skjermen, som ikke er så vanlig i denne prisklassen. 
Den er ikke like kjapp som de beste om dagen, men er allikevel presis nok til at opplåsning går ganske kjapt og at vi mer enn gjerne bruker den. 

Som på Huawei P10 kan du velge om du kun vil navigere via denne sensoren eller med knapper på skjermen. 

Velger du det første kan du sveipe til venstre fra den for å gå tilbake, eller til høyre for å bytte app. 
Holder du den litt inne, slukker du skjermen, mens du ved å holde den enda lenger inne starter Google. 
Og det fungerer stort sett greit, selv om den innimellom oppfatter feil. 
Da er veien kort til å bruke skjermknapper i stedet. 

Men – velger du å ha ikonene på skjermen, fungerer ikke fingeravtrykksleseren som en hjemknapp, som vi også her synes er litt snodig. 
Du kan imidlertid fortsatt låse telefonen ved å holde den litt inne. 

Ganske ren Android 

Motorola har aldri vært selskapet som har tuklet så mye med Googles originale Android-variant, og det gjelder heller ikke for G5 Plus. 

Launcheren fungerer akkurat på samme måte som Googles Pixel Launcher, som sitter i de nye Pixel-telefonene, der du åpner app-skuffen ved å sveipe opp fra bunnen av skjermen. 

Innstillings- og varslingsmenyene er også helt like, og for ordens skyld kjører denne telefonen Android 7. 
Det følger heller ikke med noen tredjepartsapper man ikke trenger, og det er kun én nettleser (Chrome), én galleri-app (Google Foto), én musikkspiller (Google Musikk) og så videre. 

Men litt krydder har Motorola lagt på toppen. 

«Hakk» to ganger for å starte lommelykta 

Et par av funksjonene utnytter gyro-sensoren i telefonen. 
Du kan gjøre en hakkebevegelse to ganger for å starte lommelykta uansett hva du måtte drive med på telefonen (eller om telefonen er avslått), eller flikke håndleddet to ganger for å starte kameraet. 

Er du allerede i kameraappen, bytter du mellom front- og bakkamera på samme måte. 
I hvert fall når det fungerer fint – i eksempelet under starter vi kameraet på første forsøk, men bruker fem nye for å komme til frontkameraet: 

Kjekk er også muligheten til å dra fingeren opp fra bunnen av skjermen for å krympe bildet slik at du lettere rekker opp til motsatt hjørne når du bruker én hånd. 

Varsler tenner skjermen forsiktig, og ved å holde fingeren nede på ett av ikonene, kan du lese av innholdet, forutsatt at du har valgt å vise sensitivt innhold på låseskjermen. 

Relativt beskjeden maskinvare, men gjør det noe? 

På innsiden snurrer det en Snapdragon-prosessor av den litt enklere sorten, nærmere bestemt Snapdragon 430. 
Men Moto G5 har i det minste fått respektable 3 GB arbeidsminne (RAM) innabords, som gir den gode muligheter til å håndtere flere ting samtidig. 

Kjører vi igjennom de sedvanlige ytelsestestene, er det ikke så mye å rope hurra for. 
Faktisk får vi marginalt litt svakere ytelse enn fjorårets G4 Plus på brorparten av testene; blant annet med 9.379 poeng på 3DMark (cirka 1/3 av de beste telefonene) og 44.676 på AnTuTu (igjen rundt 1/3 av de beste telefonene). 

Men det er tall. 
I daglig bruk opplever vi Moto G5 som en telefon som presterer godt – flyten i operativsystemet og ved nettsurfing opplever vi som helt fin, som nok også skyles at Motorola ikke gjør mange endringer med Googles «rene» Android-opplevelse. 

Vi har prøvd en håndfull spill, og det meste lar seg fint spille også på en såpass rimelig telefon. 
2D-spill, eller 3D-spill med enkel grafikk, går helt smertefritt, selv om vi merker at vi ikke har en toppmodell i hendene når vi spiller spill som endless runner-spillet Sky Dancer, der både bildeflyt og detaljnivå er svakere enn på dyrere telefoner. 
Men det går fint an å spille allikevel. 

Også Facebook-feeden kan lugge litt her og der mens man skroller nedover, og apper som Google Maps oppleves ikke helt flytende når man skroller rundt i kartet, men dette er typiske ofre man gjør ved å velge en telefon til 2.000 kroner. 

Andre begrensninger maskinvaremessig er manglende støtte for 4G+, og at man maksimalt kan filme med full HD-oppløsning, og ikke 4K. 

Hva angår batteriet er det på 2800mAh, og de fleste vil derfor oppleve at batteriet varer dagen ut ved normal bruk. 
Det følger med en 10,4W-lader (5,2V/2A) som lader telefonen med grei nok fart (15-41% på 30 minutter), selv om den også støtter Quick Charge 3.0 med høyere effekt. 
En slik lader er i så fall noe du må kjøpe ved siden av (15W følger med Plus-utgaven). 

Merk også at telefonen har 16 GB lagringsplass, som ikke er allverden i disse dager, men som i det minste kan utvides med et micro SD-kort. 

Den eksterne høyttaleren er plassert på toppen av telefonen og serverer ganske spak lyd og kun i diskant-registeret. 

Hva med kameraet? 

Kameraet på Moto G5 har altså oppløsning på 13 megapiksler, med lysstyrke på f/2,0. 
Pikselstørrelsen skal være 1,1µm, som da gir en sensorstørrelse på 1/3,2"; blant de minste. 
For øvrig er frontkameraet på 5 megapiksler med blenderåpning på f/2,2. 

Selve appen er ganske ren og brukervennlig, med mulighet for manuelle innstillinger om du er komfortabel med den slags. 
Kameraet kan også by på fasebasert autofokus og automatisk HDR-funksjon, der kameraet i kontrastrike situasjoner tar flere bilder som sys sammen til ett. 

Vår erfaring er at kameraet oftere kunne ha brukt sistnevnte funksjon. 
Under er et bilde der den ikke er brukt, og som gir en helt utbrent himmel, selv om toget i front er nokså mørkt. 
Med andre ord er det dynamiske omfanget ganske begrenset på dette kameraet. 

Jevnt over opplever vi at lysmåleren i Moto G5-kameraet ofte undereksponerer bildene, der mørke partier blir ekstra mørke. 

Kameraet gjør det heller ikke spesielt godt i svak belysning. 
Under ser du et bilde der vi sammenligner med Huaweis toppmodell, Mate 9 Pro, og der Motorola-kameraet kommer veldig til kort: 

Og når det er skikkelig mørkt, kunne automatikken med fordel ha brukt lengre lukkertid. 
Her ender vi ofte opp med praktisk talt sorte bilder. 

Ikke så imponerende kamera i Moto G5, med andre ord, men helt greit i denne prisklassen. 

Konklusjon 

Når man kjøper en mobiltelefon til 2.000 kroner gjør man nødvendigvis noen kompromisser mot toppmodellene som kan være tre og fire ganger så dyre. 

I Motorolas tilfelle handler det om relativt svak maskinvare, et kamera litt under pari, begrenset lagringsplass og en ganske stor utforming sammenlignet med skjermstørrelsen. 

Gledelig er imidlertid full HD-oppløsning på skjermen, støtte for både minnekort og to SIM-kort, en god fingeravtrykksleser og en praktisk talt «ren» Android-opplevelse som glir ganske greit i daglig bruk. 

Dog spørs det om ikke det ble i overkant mange kompromisser denne gangen, og at Plus-utgaven, som er 800 kroner dyrere, vil fremstå som et bedre kjøp. 
I hvert fall gjør den det på papiret. 

Moto G5 (3GB RAM) 
16GB 
