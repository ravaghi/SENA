Mannen som ble et beist
Det er ikke alltid godt å vite hvordan man skal tolke ting man opplever. 
Noen ganger må man bare ta ting som de kommer, på overflaten. 
Det holder lenge, for denne boka. 

«Beistet» er en fascinerende, forunderlig bok som handler om en mann som gradvis forvandles til et dyr. 

Fortellingen er kort, bare på 87 sider, men burde antakelig vært enda kortere ettersom deler av innledningen ikke henger helt godt sammen med resten. 

Den starter med en mann, Knut, som er ute og jogger i skogen, trolig Nordmarka eller noe sånt, i utkanten av Oslo. 
Det vil si, det er parkeringsplassen vi er på, der den ene bilen etter den andre forsvinner etter hvert som eierne kommer løpende fram mellom trærne. 
Det mørkner; én bil står igjen; en småskummel stemning er satt. 
Men det er ingen krim, dette. 

Så kommer mannen Knut, tøyer ut ved bildøra, setter seg inn og kjører. 
Så langt er alt normalt. 
Men noe henger fast under bilen. 
Knut sjekker, skjønner ikke hva det er, finner en pinne og stikker inn i noe med pels. 
Pelsvesenet biter plutselig til. 
Så piler det inn i skogen. 

Deretter begynner det å skje ting med Knut. 
Hånden som ble bitt hovner, stemmen hans forsvinner, og dette er bare starten. 

Fortellingen kunne holdt seg til dette, historien om hva som skjer med Knut. 
Men nå begynner den å handle om et slags nabolags-borgervern mot tyver, som viser seg å være romfolk. 

Som leser tar man seg i å lure på hvorfor forfatteren blander inn disse romfolkene - vil han si noe allegorisk med dette? 
Svaret er ikke åpenbart. 

Så tiltar Knuts symptomer. 
Han blir hårete, framoverbøyd, får ekstrem luktesans, og vi skjønner hvor det bærer hen. 
Knut kjører fortsatt bil, men forstår stadig mindre, og det blir snart finmotorisk for krevende å trykke på den elektroniske nøkkelen. 

Språket forandrer seg aldri gjennom boka, og det er kanskje litt snodig. 
Og det fins ingen dialog, ingen ser ut til å synes det er noe rart at Knut aldri ytrer ett ord, heller ikke kona eller datteren. 
Ingen ser ut til å bry seg om noe som helst ved forvandlingen hans, heller ikke de på jobben. 

Så hva vil han oss med dette, forfatter Per Schreiner? 

Aner ikke, men fascinerende er det, til de grader! 
