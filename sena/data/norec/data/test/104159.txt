Ghettoens konge
JVC Boom Blaster RV-NB100B 

Ingen over og ingen ved siden av Boom Blaster når det spilles opp på asfalt! 

Pluss: 
Klassikeren fra steinbroen. 
Bare størrelsen skremmer livet av omgivelsene. 
Innebygget CD-spiller, DAB-radio og iPhone-dokk. 

Minus: Gigantisk uhåndterlig og katastrofalt dyr på batterier. 
Lyden er barsk, men langt fra ren. 

Når man planlegger en test av "boombokser", må man nødvendigvis ha med JVC. 
JVC Boom Blaster er rett og slett den originale tungvekts-ghettoblasteren. 
Modellen har eksistert i årtier, men er blitt oppgradert underveis. 
Der man i tidligere versjoner fant en kasettspiller, er det nå en dokk til iPhone. 
Det er også innebygget CD-spiller, DAB+ radio, USB-inngang, i tillegg til en 6,3 mm jackinngang til elgitar. 
De fleste hjemmeanlegg vil være grønne av misunnelse over et slikt utvalg av innganger! 

Boom Blasteren har vært på markedet siden pyramidene ble bygget, og den er fortsatt i stand til å outswagge konkurrentene med sin rå ghetto-holdning. 
Den spiller høyere og barskere enn nesten alle andre, og den kan spille hva som helst, bortsett fra vinyl. 
Den er også vanvittig upraktisk og låter alt annet enn rent. 
Hvis du liker stilen, er det ingen andre valg – og hvis det er motsatt, hater du den. 
På den måten ligner den Marshall Kilburn. 

Pris: 3.899 kr 
