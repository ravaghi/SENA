Om The Rolling Stones og Queens of the Stone Age hadde fått et kjærlighetsbarn?
Oppfølger til besvær. 

ALBUM: 
Brighton-duoen Royal Blood har litt å leve opp til etter den fabelaktige debuten, «Royal Blood» (2014). 
Et rifftungt monster av et album som med sin finfine kombo av klassisk Led Zeppelin-rock, Queens of the Stone Age-groove og poppa melodiføring sendte gutene med ekspressfart oppover listene. 

«How Did We Get So Dark?» 
Inneholder på mange måter alle elementene av det vanskelige andrealbumet. 
Først og fremst er det mer av det samme, bare litt dyrere og litt mindre nerve. 

Men har det gjort oppfølgeren til en dårlig plate? 
Nei, men den er heller ikke like overrumplende og tøylesløs som sin forløper. 

Det er plenty av låter med både snert og vanedannende refrenger her. 
De kjennes bare litt mindre spesielle og strået mer kalkulerte. 

Tittelkuttet er som snytt ut av nesen på Josh Homme med litt hjelp fra kordamene til The Rolling Stones. 
«Hook, Line & Sinker» er duoen på sitt mest tunge og velfungerende primale - mer av det, mens avsluttende «Sleep» viser at bandet gjør seg godt i mer lyriske og nedtonede landskap. 

«How Did We Get So Dark?» er vel akkurat det man kan forvente seg av et album når noen skal gjenta en allerede bekreftet suksessoppskrift. 
