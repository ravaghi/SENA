«Rutete ninja» er herlig politisk ukorrekt
Kul animasjonsfilm, men den er ikke for de minste! 

I forgrunnen ser vi en vakker strand i Thailand. 
Så zoomer bildet inn på et falleferdig lokale. 
Inn vinduet ser vi barn slite foran symaskinene og sy ninjadukker til rike barn i vesten. 

Inn kommer den fæle danske eieren, og la meg bare si det sånn at det som følger ikke er pent. 
Det er mange grunner til at denne animasjonsfilmen ikke er myntet på de minste barna. 
Aldersgrensen på 12 år bør overholdes. 

Kompisen til Deadpool 

Rutete ninja er laget av folkene bak den like upolitisk korrekte Terkel i Knipe. 
Ninja-filmen er sett av nesten 1 million i Danmark. 
Det skjønner jeg godt, for den er godt laget og veldig morsom. 

Den rappkjeftede og forfyllede Onkel Stuart er igjen på plass for å sparke i gang handlingen. 
Her overrekker han en rutete ninjadukke – de skal jo være svarte – til Asgeir som går i 7. klasse. 

Stakkars Asgeir har det ikke greit. 
På hjemmebane sliter han med en grusom stebror, og på skolen blir han mobbet av Glenn mens han er avstandsforelsket i uoppnåelige Jessica. 

Da er det bra det er liv i den rutete dukken, som har sjelen til en legendarisk ninja kalt Taiko Nakamura. 
Asgeir får dermed en sverdsvingende kompis som er like voldelig og ekstrem i kjeften som den sarkastiske superhelten Deadpool. 

Herman Flesvig gjør en kjempejobb 

I Terkel i knipe var det Aksel Hennie som gestaltet stemmene. 
Denne gangen er det komikeren Herman Flesvig, og han gjør en kjempejobb! 

Oversetterne har også vært flinke til å omskrive og tilpasse humoren norske forhold: 
«Tror du jeg er helt Bærum?» 
«Rett opp ryggen, Mette-Marit» er et par eksempler som egner seg på trykk. 

For den godeste ninjaen er en rappkjeftede fyr som banner, planlegger blodhevn og står ikke tilbake for å rundjule mobbere. 
Samtidig er det en slags moral i bunnen – godt skjult vel å merke. 
Under lag med drap, dop, fest og slagsmål, lærer Asgeir å stole på seg selv og stå for egne meninger. 

Komisk timing 

Rutete ninja har god komisk timing, frekk dialog av det ekstremt upolitisk korrekte slaget. 
Filmen har mye moro på bekostning av Asgeirs miljøfanatiske mor. 

Animasjonen er god. 
Her vil jeg spesielt trekke frem det flotte innslaget hvor ninjaen mimrer tilbake på sin egen legendestatus, satt til toner av regissøren selv, Anders Matthesen. 

Handlingen er actionfylt med få dødpunkter. 
Innimellom blir humoren litt anmassende, og det kan bli litt vel mye banning og sverging. 
Når det er sagt, er filmen en forfriskende upolitisk korrekt vri på den tradisjonelle mobbehistorien fra et ungdomsskolemiljø. 
