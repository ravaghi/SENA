Skirevyen 2019:Drøy humor herfra til verdensrommet 

«Romvesen-3D-Robot-Bang-Boom-Pow» er en romferd opp i humorhimmelen. 

Romvesen-3D-Robot-Bang-Boom-Pow gir deg den sjeldne følelsen av å aldri vite hva som kommer i neste sving. 
Det du tror er en voldtektsvits, ender som en vits om voldtektsvitser. 
Det som først er et uskyldig innslag om sykehusklovner, ender med å bli en veldig drøy satire over politisk korrekt humor. 

Hele revyen har egentlig disse to lagene: 
Den tuller med tilsynelatende klisjeer som abortkamp, Trump eller opera. 

Og den tuller med sjangeren i seg selv, enten det er Broadwaymusikal, norsk humor eller skolerevyenes samfunnsengasjement. 

Alt du trodde var ferdigvitset, viser seg å ha et nytt, friskt liv på et romskip i Ski. 

Retroblikk på fremtiden 

De siste tre årene har Andreas Gregersen vært instruktør for Skirevyen, og i år har han også regi på Snilerevyen. 
Det har vært en suksesshistorie. 
Årets snilerevy er noe så sjeldent som et revykunstverk om postmodernisme, mens fjorårets revy i Ski ble nominert til en rekke priser under Revykavalkaden. 

Skirevyen 2019 har et mindre intrikat plott enn i fjor, men den er minst like morsom. 
Ensemblet er kledd ut som romvesener og sklir inn og ut av et stort romskip i pappmasjé. 
Over romskipet vises gamle videoklipp fra 90-tallet, som er kryssklippet til å bli en slags opplysningsfilm med emojis. 

Romvesen-3D-Robot-Bang-Boom-Pow tar oss ikke egentlig til fremtiden, men handler om hvordan vi tenker på fremskritt i vår egen samtid. 

Ett eksempel er nummeret «Dåserenseriet». 
Gjennom gamle filmavisenklipp blir vi tatt tilbake til 2008, da det var lov å fjerne tvillinger. 

Først blir vi kjent med et noe vulgært 2008-par som vil bruke tid og penger på seg selv, og ikke to millioner på å oppdra ett ekstra barn. 
Dermed oppsøker de «Dåserenseriet», en dickensk abortklinikk som blir til et heidundrende musikalnummer med ballespark mot Kristelig Folkeparti, feminister, Charles Dickens og musikalsjangeren samtidig. 

Det spruter av blod fra de syngende fostrene, og plutselig er det pause. 

80-tallet og Vidar Villa i vakkert samspill 

Skirevyen har ett av revyvårens beste ensembler, og instruktøren har gitt scenen til dem. 
Mange av sketsjene er ikke egentlig skrevne morsomheter, de har ansiktsuttrykk og godt skuespill som selve punchlinen. 

Skuespillerne synger og danser svært godt, og klarer å bygge karakterer som er både troverdige og hysterisk morsomme samtidig. 

Jeg har lyst til å nevne alle, men fremtiden vil geipe tilbake om jeg ikke tar frem Ada Emilie Aalberg Opsahl spesielt. 
Hun spiller en vrengt versjon av seg selv, kalt «Incest-Ada», der hun spolerer stand up-monologer ved å kjøre rundt på ståbrett og komme med kalde fakta. 
En figur som er så troverdig at den nesten slutter å være morsom. 
Senere spiller hun aborterende mor med nyansert komikk, og en kreftsyk røykedame med fantastisk overspill. 

Aalberg Opsahl viser oss hvordan en god, dramatisk skuespiller gjør en revy mye morsommere enn skrik, skål og gjøgleri. 

Når Vidar Villa i Eirik Reeses skikkelse avslutter showet med en 80-tallsversjonen av «The Final Countdown» mens lapper med motiverende slagord om fremtiden regner over publikum, er det bare å le med – og planlegge neste tur til Ski. 
