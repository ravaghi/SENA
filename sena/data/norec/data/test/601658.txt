Helt grusomt
Meat Loaf er ute med sitt trettende studioalbum , men det er svært lite her som minner om super-hiten ”I´d Do Anything for Love” og en tidligere Grammy-prisvinner for beste vokalfremføring. 
«Braver Than We Are» må havne blant tidenes dårligste album. 

Rock-opera er i seg selv en ganske krevende sjanger . 
Det er lett å tippe over til overdramatisering og svulstige klisjeer, og det er akkurat det som skjer her. 
Låtskriveren Jim Steinman har bommet totalt, og det hjelper heller ikke at hovedpersonen selv har en stemme som har forfalt totalt. 

Marvin Lee Aday nærmer seg snart 70 år og vokalfremføringen hans er ustø, tilgjort, og rett og slett horribel. 
Det høres nesten ut som om han er forkjølet. 
60-åringene Ellen Foley og Karla DeVito bidrar med hovedvokal på singellåten «Going All The Way Is Just The Start» uten at dette redder inn resultatet. 
Den verste sangen er derimot «More», hvor Meat Loaf beveger seg inn i noe som kan minne om en Rammstein-lignende sjanger. 

Produksjonen av plata er også grusom med en generelt dårlig miks. 
Desperat autotune på Aday sin vokal hjelper heller ikke på. 

Dette er den verste lytteopplevelsen på lenge — det tipper nesten over til å være morsomt. 
Håper likevel dette er det siste vi hører fra Meat Loaf. 
