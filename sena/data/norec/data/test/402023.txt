Album fra Blomst:«Dette låter steintøft» 

Beviser at de fortjener en plass i norsk rocks historie. 

Lite er bedre enn at solen tærer på snøen og et band kommer med en saftig rockeskive som akkompagnement. 
I år er det Blomst som står for den musikalske vårløsningen. 

På sitt annet album har bandet kokt sammen et knippe låter med klare røtter i norsk rock fra 80-tallet. 
Dette låter steintøft. 

Har det åpenbart gøy 

Den Oslo-baserte kvartetten serverer oss garasjerock med attitude. 
Det er lett å dra referanser til Raga Rockers og Jokke & Valentinerne, men bandet har funnet sin egen vri på det velkjente uttrykket. 
Et sted i skjæringspunktet mellom rock og punk, med innslag av «poppa» melodier. 

Der debuten fra 2015 ga dem velfortjent oppmerksomhet, sementerer denne oppfølgeren dem i norsk rocks historie. 
Ikke minst fordi Blomst åpenbart har det gøy med musikken. 
Bandet er dyktige låtsnekkere, noe perler som «Noe å tro på» og «Dø manns kyss» vitner om begge låter som raskt bør bli en del av vårens soundtrack. 

Blomst spiller med en oppriktighet som dessverre er mangelvare i disse hyperselvbevisste tider. 
Det er ikke mange norske band som har selvsikkerheten til å dra frem rockefakter som de man hører på «Boom boom», men Blomst gjør det med den største selvfølgelighet og medrivende spilleglede. 

Rock med mening 

Bandets engasjement er en annen viktig ingrediens her. 
Tekstene er fulle av samtidsaktuell tematikk med ordlek, humor og tydelige budskap. 
Frontfigur Ida Dorthea Harpestad synger med rå indignasjon i opposisjon mot utdaterte normer og urettferdighet. 
Hun har i tillegg en av landets feteste stemmer. 

Blomst vil noe med musikken. 
I «Penger i madrassen» snerrer Harpestad mot glansbilder, kroppspress og statusjag i det hun kaller en «photoshoppa virkelighet». 
Satt mot et saftig riff og tunge blåsere er dette en herlig låt. 

Platen er svært velspilt, godt produsert og fengende. 
Det er rett og slett digg å høre talentfulle musikere gyve løs på instrumentene på et svært vitalt album. 
