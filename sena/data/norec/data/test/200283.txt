Lenovo Yoga 910
En av de fineste hybridene vi har lagt våre hender på, og den kommer med en ekstremt skarp skjerm. 

Det skjer ikke så mye på nettbrettfronten for tiden, men PC-produsentene har et stort fokus på PC-er som med et enkelt håndgrep kan settes i nettbrett-modus. 
Typen der du skyver skjermen helt rundt på baksiden, er den mest utbredte, og det siste året har vi testet flere meget gode maskiner med denne formfaktoren. 

Sist ut var HP Spectre X360, og nå er turen kommet til Lenovo Yoga 910 - som må ses på som en direkte konkurrent - med mye likt på spesifikasjonssiden - og med en prislapp som ligger i samme leie. 

Mange forbedringer 

Skjerm: 13,9-tommer, UHD IPS-berøringsskjerm, blank (3840 x 2160 piksler) OS: 
Windows 10 Home norsk Prosessor: 
Intel Core i7-7500u Grafikk: 
Intel HD 620 RAM: 16 GB (som også er maks) SSD: 512 GB (M.2 PCI-e) Nett: 
802.11ac, Bluetooth 4.1 Tilkoblinger: 2 stk USB-C (3.0), 1 stk USB 3.0, minijack for lyd inn/ut Størrelse: 30,6 cm x 22,45 cm x 1,43 cm Vekt: 
1,377 kg 

Noen av dere husker sikkert testen vår av Yoga 900S, som ble kronet med terningkast 6 i fjor. 
910 er ikke direkte etterkommer til den, men til den noe større Yoga 900, som vi dessverre ikke rakk å teste. 

Men det vi kan si, er at 910 har fått flere forbedringer i forhold til denne, blant annet større skjerm, mindre skjermramme, fingerleser, bedre batteri, ny prosessor-generasjon og nye porter. 

De Luxe eksteriør 

La oss starte med det ytre. 
PC-en har et solid chassis av lys grå, børstet aluminium både på utsiden og innsiden. 
Hengslet mellom skjerm og tastaturdel har en mekanikk som kan minne om en klokkelenke, og skal ifølge produsenten tåle svært mye belastning. 
Det både ser ut og føles som et premiumprodukt lang vei. 

I fronten, under tastaturdelen, sitter et par høyttalere merket JBL. 
De låter greit, lyden fremstår som ganske balansert - men vi savner litt mer fylde til musikk og film. 
Så tynne PC-er er imidlertid sjelden særlig bassterke. 

Mangler HDMI 

Alle tilkoblingene sitter på sidene, og de inkluderer to USB-C-porter (USB 3.0), en klassisk USB 3.0-port og kombinert lyd/mic-minijack. 
I motsetning til på den omtalte Spectre X360, fungerer kun den ene USB-C-porten som strøminntak. 
De to portene sitter rett ved siden av hverandre, og vi ser en potensiell fare for at man plugger kabelen i feil port. 
Du risikerer imidlertid ikke annet enn at PC-en ikke får strøm. 

HDMI-utgang eller andre rene skjermtilkoblinger har den ikke. 
Det finnes imidlertid overganger fra USB til HDMI å få kjøpt, men du kan glemme høyere oppløsninger enn full HD på ekstern skjerm. 
Det kan nok være et ankepunkt for noen. 
Spectre X360 manglet også HDMI, men hadde ikke denne begrensningen, takket være støtte for både USB 3.1 gen2 og Thunderbolt 3. 

Vi kunne også tenkt oss knapper for lydjustering på siden. 
Det er vanlig på mange hybrider og er hendig når du jobber i nettbrettmodus, men mangelen er ikke noe stort ankepunkt. 

Ekstremt skarpt bilde 

Skjermen måler 13,9 tommer, altså 0,6 tommer større enn forgjengeren. 
Til tross for det, er ikke selve maskinen blitt noe større - den er faktisk blitt bittelitt mindre. 
Det skyldes blant annet at rammen rundt skjermen bare måler en knapp halv cm på sidene og i toppen. 

På grunn av den smale rammen, har Lenovo flyttet webkameraet til under skjermen. 
Det er forståelig, men etter vår mening er ikke plasseringen optimal ved normal PC-bruk. 

I teltmodus og nettbrettmodus er plasseringen derimot helt topp. 

Den berørings-følsomme skjermen har et IPS-panel som sørger for gode innsynsvinkler uten farge/ kontrastfeil. 
Lysstyrken er også meget god. 

Men mest imponerende er den særdeles høye oppløsningen. 
3.840 x 2.160 piksler (4K/UHD) på en 13,9-tommer er sjelden kost, og det er en av de klart skarpeste PC-skjermene på markedet. 

Merk at dette gjelder vår konfigurasjon, modellen fås også med full HD-skjerm - til en lavere pris. 

4K-oppløsning på en så liten skjerm betyr imidlertid at du må skalere opp grafikk og tekst i Windows for at ikke alt skal bli smått og uleselig. 
Windows 10 har etterhvert blitt god på dette, men det hender at programvinduer ikke henger helt med - som i eksempelet under. 

God å bruke lenge om gangen 

Tastaturet er typisk Lenovo, med avrundede taster i bunnen. 
Svikten på midten, som ofte har forfulgt de billigste modellene, er totalt fraværende på Yoga 910. 
Tastene er faste og responsive, og avgir minimalt med lyd under bruk. 
Det innbyr til lange skriveøkter. 
Baklyset skrur du enkelt på og av med et tastetrykk. 

Enkelte kritiserer Lenovo for plasseringen av høyre Shift-tast til høyre for pil opp (det vanlige er til venstre), men med vårt bruksmønster har det aldri vært noe stort ankepunkt. 

Pekeplaten er passe stor, med integrerte felter for venstre/høyreklikk. 
Den er presis og behagelig å bruke, også flerberøringer går silkemykt. 
Greit å vite dersom du ikke er tilhenger av å berøre skjermen direkte når du er i PC-modus. 

Slik er ytelsen 

Ytelsesmessig er dette noe av det ypperste du kan oppdrive i klassen. 
Den nye Core i7-7500U-prosessoren løser alle normale PC-oppgaver kjapt og effektivt, og kombinert med rikelig med minne og en særdeles rask SSD, er dette i sum en meget kjapp PC. 

Passmark poeng: 2614 CPU: 5165 GPU (3D): 
1076 SSD les/skriv: 
1,5 GB/1 GB pr sek 
Videostrømming batteri: 590 min 

Den integrerte Intel-grafikken holder greit til alt av 2D-opptegninger og video, også 4K-materiale. 
Krevende spill med 3D-opptegninger er den ikke laget for, så er dette viktig for deg bør du velge helt andre maskiner - men du kan faktisk spille en del nyere titler om du tåler å gå ned på oppløsning og detaljrikdom. 

Helt lydløs er den imidlertid ikke, i starten opplevde vi at viften gikk i lange perioder - og fortsatt når maskinen går på nettstrøm og med moderat aktivitet. 
Etter hvert har det blitt flere perioder med avtakende og lite vifteaktivitet, det er forsåvidt normalt - men muligens kan også noen oppdateringer fra Lenovo ha spilt en rolle. 

Om vifteaktiviteten er et stort ankepunkt? 
Nei, så langt vil vi ikke gå - men aktiviteten er litt større enn vi hadde håpet på. 

God batteritid 

Batteritiden er det imidlertid lite å utsette på. 
Vi strømmet video fra YouTube i 590 minutter på én batterilading, noe som tilsvarer 9 timer og 50 minutter. 
Normalt bruker en 4K-skjerm mer strøm enn en full HD-skjerm, men dette er likevel 42 minutter lengre enn hva vi målte med HP Spectre X360. 
Det vitner om at Lenovos påstand om rundt 10 timer med variert bruk, stemmer godt med virkeligheten. 

Vi målte også hvor raskt batteriet lades. 
Etter en halv time i stikkontakten hadde nivået nådd 23 prosent, etter en time 44 prosent. 
Til sammenligning var tallene for HP Spectre X360 24 og 51 prosent. 
Litt tregere lading altså, men samtidig litt bedre batteritid. 

Konklusjon 

Langt på vei er dette en super PC som vi vil huske spesielt for den svært skarpe og gode skjermen med den tynne rammen. 
Dette er en PC som innbyr til mye bruk, både fordi den er solid og fordi den er behagelig å bruke. 

I skrivende stund selges denne konfigurasjonen for 13.990 kroner direkte fra Lenovo. 
Det er en meget god pris, og gjør at vi vurderer 910 til et noe bedre kjøp enn den omtalte konkurrenten fra HP. 

OPPDATERT: 
Vi er blitt gjort oppmerksom på at 13.990 kroner er for en enklere modell med Core i5-prosessor. 
Laveste pris for «vår» konfigurasjon blir da 16.990 kroner i skrivende stund. 

Noen ankepunkter har vi funnet. 
Spesielt negativt er det at PC-en ikke uten videre kan kobles til en TV eller ekstern skjerm med kabel - da trenger du en overgang fra USB 3.0, noe som blant annet utelukker høyere oppløsning enn full HD. 

De andre plussene og minusene av betydning finner du i boksen under. 

Lenovo Yoga 910-13 80VF002NMX 
