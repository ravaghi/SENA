Hurula:Refrengene biter seg fast 

Hurula er lydsporet til et Sverige i brann. 

Bandedrap, bilbranner og opptøyer. 
Hva skjer i nabolandet? 
Robert Hurula 
Pettersson gir oss ikke svaret, men pønkpopen hans er herdet i den samme smia.Etter at 50 sekunder lange "Rundgång" har skapt en utrygg stemning, braker det løs i "Ont som jag": 

Snuten här ute, blir råare med tiden 

På förortssafari, låser dörrarna på bilen 

Det er steder svensk politi helst unngår. 

Jag vill bara att du ska ha lika jävla ont som jag , lyder refrenget fra Hurula. 

Finns det ett helvete här, så hamnar vi väl alla där , fortsetter han i "Helvete här". 
Jag har ingen gud , lyder det i "Ny drog". 

Ikke så mye håp, hverken på den ene eller andre måten. 
Likevel lager Hurula refreng som stiger mot himmelen. 
Fanen er fillete, men den svinges høyt. 
Bare hør "Kom över nu". 

Han gjorde det skarpt med solodebuten "Vi är människorna våra föräldrar varnade oss för" for to år siden. 
Med sangen "Stockholm brinner" leverte han samtidig en av svensk rocks mest sangbare refreng, noe som ikke sier så rent lite. 

Hurula fulgte opp med ep-en "Betongbarn". 
Ikke dårlig den heller, men Hurula overgår seg selv denne gang. 
Samtlige spor forsvarer sin plass på platen, selv om noen gjør det med større styrke enn andre. 

Tittelkuttet "Vapen till dom hopplösa" overrasker, mest fordi det er uten tekst. 
Et storbyromantisk øyeblikk, som når lyset fra gatelampen skinner i regnet på asfalten. 

Melodien i "Åtta trappor" lyder mer kjent enn godt er, men det er en flott låt likevel. 

"Exorcist" er pakket inn i et ekstra lag med støy og skurring, men balansert med strykere. 
Og selvsagt med et gullkantet refreng. 
Jag kan förstöra det där som förstör dig , er Hurulas måte å uttrykke kjærlighet på. 

"Undergången med dig" ligger i samme lei. 

Når man allerede er mer enn fornøyd med hva Hurula har å by på, kommer fantastiske "Sand" mot slutten av platen og fyller hele rommet: 

Alla bibelfyllda skallar 

Snuten skapar skurkar här 

Kom tätt intill mig 

Ta mig igenom allt det där 

Varje dag ett nytt sår 

Nåt spolas upp på vår strand 

Medan dom bygger en mur runt sitt land 

Sitt Sverige byggt av sand 

"Till slut..." kommer til slutt. 
I likhet med åpningen en kort instrumental, denne gang bestående av feedback og et varsel om uvær. 

36-åringen fra Luleå spilte pønk i Masshysteri og The Vicious, og det høres. 
Samtidig er produsenten Björn Olsson en fyr som har jobbet med Håkan Hellström, og det merkes det også. 
Dette er pønka rock med sterke popmelodier og tekster som ikke går rundt grøten. 

Hurula har en tøff-i-trynet-holdning han lekende lett slipper unna med. 
Svensk rock på sitt beste. 

Beste spor: 
"Ny drog", "Kom över nu", "Åtta trappor", "Exorcist", "Sand". 
