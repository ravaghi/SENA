TEST:Apple iPad Pro med 9,7-tommers skjerm 

Topp skjerm, kameraer og lyd - men stiv pris. 

Salget av nettbrett har stagnert, ikke bare til fordel for store mobiler, men også til fordel for hybrid-PC-ene; bærbare som er laget slik at de også kan brukes som nettbrett, enten ved at man kan brette skjermen helt rundt på baksiden eller ved at man har et avtagbart tastatur. 

Det var kanskje ingen overraskelse at Apple i fjor høst lanserte iPad Pro, et 12,9 tommer nettbrett, hvor de for første gang leverte med ekstrautstyr som tastatur og penn. 

Den er imidlertid både for stor og for dyr til folk flest, så nylig lanserte de en mindre og billigere 9,7 tommer utgave. 

Kostbar 

Du må fortsatt grave dypt i lommeboka for 9,7 tommer-utgaven av iPad Pro. 
Prisen starter på 6.990 kroner og går opp til 11.490 kroner. 
Da kan du som før velge om du vil ha med eller uten 4G-støtte, og nå kan du velge mellom 32 (ja, endelig er 16 GB-modellen borte!), 128 eller 256 GB lagringsplass. 

PC-alternativ? 

Apple er ikke freidigere enn at de kaller sitt nye nettbrett for «det ultimate PC-alternativet». 
Den kan fortsatt ikke erstatte en hvilken som helst datamaskin, men for mange kan det fint være et alternativ til hobby-/familiebruk. 

Du kan bruke den til å surfe på nettet, sjekke epost, chatte, oppdatere Facebook, høre på musikk, se på film og spille spill - typiske lette oppgaver. 

Men du kan også gå i gang med de litt mer avanserte oppgavene, som å jobbe med Office-dokumenter, redigere bilder og film i et uendelig antall foto- og videoredigeringsapper, tegne i et av de etter hvert mange tegneappene, lage musikk i apper som Garageband - for å nevne noe. 

Med iOS 9 ble det også mulig å kjøre to apper ved siden av hverandre, så du kan gjøre flere av disse tingene samtidig. 
Når det er sagt, er ikke iOS-multitaskingen like effektiv som i Windows eller MacOS. 
Du kan ikke flytte rundt på programvinduer som du føler for. 

Så må det nevnes at filhåndtering fortsatt er ganske omstendelig i iOS, selv om det har blitt flere muligheter her i senere tid; du kan hente opp og lagre filer i iCloud, Dropbox og så videre, men det krever noen flere trykk enn det gjør på datamaskinen. 

Og, her gjentar vi oss selv, men vi savner fortsatt muligheten til å opprette flere brukere på iPad-en, slik at flere i en familie kan ha hver sin konto - og ungene ikke har tilgang til din jobbmail, Candy Crush-poeng og så videre. 

Spesifikasjonene 

De tre viktigste nyhetene 

Som alltid er det knyttet stor spenning til hvilke endringer og nyvinninger Apple byr på med et nytt produkt. 
De tre viktigste i våre øyne er: 

Bedre kamera: iPad Pro 9,7 tommer er blitt utstyrt med samme kamera som iPhone 6S. 

Så mens kameraene på tidligere iPad-modeller bare har vært «helt greie spesielt sammenlignet med dagens mobilkameraer», er ikke det lenger tilfelle. 

Det finnes dessuten blits både foran og bak, noe som er første gang på en iPad. 

Bedre høyttalere: 
Det er nå dobbelt så mange som før. 
Akkurat som 12,9 tommer iPad Pro har 9,7-tommeren fire høyttalere, og de kan automatisk justere diskant/mellomtone og bass etter skjermorientering. 
Smart for den som vrir og vender på nettbrettet stadig vekk. 

Om vi noensinne har sagt at et nettbrett har gode høyttalere, har vi løyet for dere. 
Ok, det var kanskje å overdrive, men for en gangs skyld får vi ikke umiddelbart lyst til å hente frem hodetelefonene våre når vi setter på en film. 

Det er høy og klar lyd med bass som faktisk høres ut som bass. 
Wow! 

Bedre skjerm: 
Størrelsen og oppløsningen er den samme som på iPad Air 2. 
Apple skryter av mindre refleksjoner og en mer lyssterk skjerm, og den får svært gode skussmål i Displaymates skjermtest. 

Men det mest interessante er den nye True Tone-teknologien, som sørger for at skjermen kan justere fargetemperaturen selv basert på lyset fra omgivelsene. 
Fordelen er at det skal være mer behagelig for øynene dine. 

Du legger kanskje ikke merke til forskjellen til å begynne med, men leseopplevelsen blir mye mer naturlig enn når True Tone er skrudd av (det vil du kanskje gjøre dersom du skal redigere bilder eller lignende). 

Den nye Night Shift-funksjonen i iOS 9.3, som skal forbedre nattesøvnen din, fungerer på noenlunde samme måte som True Tone. 

Ytelse og batteritid 

Når det gjelder ytelse, går alt superraskt på 9,7 tommer iPad Pro, men det gjør det også på de langt rimeligere modellene. 

Nå vi kjører den gjennom ytelsestestene våre, utkonkurrerer den ikke storebror på 12,9 tommer. 
I praktisk bruk merker vi imidlertid ikke forskjeller mellom dem, til tross for at den minste har halvparten så mye arbeidsminne (RAM). 

Batteritiden er den samme som iPad-ene alltid har hatt, nemlig ti timer. 
Med jevnlig bruk hele dagen gjennom, klarer vi å tyne den i 2-3 dager mellom hver lading. 

Vi synes kanskje Apple kunne lagd ved en litt kraftigere strømadapter, slik at ladingen gikk fortere. 
Nå tar det omlag 3,5 time. 

Nå også med tastatur og penn 

At iPad Pro egner seg for mer enn bare film og moro kommer kanskje tydeligst frem ved at Apple har laget eget ekstrautstyr til den som ikke bare er deksler, nemlig pennen Apple Pencil og tastaturet Smart Keyboard. 

(Dette tilbehøret fungerer kun med de nye iPad Pro-ene, ikke med eldre iPad-modeller.) 

Selv har vi ikke klart å finne noen gode bruksområder for Apple Pencil, først og fremst fordi vi ikke kan tegne. 
Rent teknisk har vi ingenting å utsette på den; den er presis med lite forsinkelse når man bruker den. 

Du kan lese hva en ordentlig tegneserietegner, Tegnehanne, synes om Apple Pencil i vår iPad Pro 12,9 mot Surface Pro 4-duell her. 

Har du mer artist i deg enn oss, vil Apple Pencil være et selvsagt kjøp, men det vil koste deg 1.090 kroner ekstra. 

Smart Keyboard, som er det deksel med innebygd tastatur, har vi funnet langt nyttigere, til tross for at det ikke kommer med norsk oppsett ennå, kun engelsk. 

Det tatt i betraktning er det vanskelig å forsvare prisen på hele 1.590 kroner. 
Men det er til gjengjeld det beste iPad-tastaturet vi har prøvd. 

Det er er tynt og lett, enkelt å skrive på, og det kjennes ut som man trykker på taster selv om det er så slankt. 
Ganske lydløst er det også. 
Det er i tillegg laget av et materiale som er «vann- og smussavvisende», altså gjør det ikke noe om du søler kaffekoppen over det - og du kan tørke over med en fuktig klut etterpå. 

Vi stusser litt på at Apple ikke har lagt til iOS-funksjonstaster som har vært vanlig på tredjepartstastaturer til iPad, slik at du for eksempel kan gå rett til hjemskjermen eller justere volum. 

Konklusjon 

iPad har et ufortjent dårlig rykte som arbeidsverktøy. 
Men den er ikke lenger bare en underholdningsmaskin. 
Med de riktige appene, og tid til å innarbeide nye vaner å jobbe på, kan nok mange få de meste av sine daglige gjøremål gjort. 

Det er dessuten én ting PC-ene ikke kan konkurrere med iPad-en på, nemlig størrelse. 
Den er langt lettere å drasse med seg rundt enn en bærbar datamaskin, selv når man har festet på Apples tastaturdeksel. 

Som PC-alternativ egner kanskje 12,9-tommer iPad Pro seg aller best, med tanke på den større skjermen som er bedre når man multitaske. 
Høyttalerne er også hakket hvassere enn på lillebror. 

Men 9,7-tommeren er likevel den beste størrelsen for folk flest, uansett om du bruker den på flyet eller på sengekanten. 
Her får du dessuten kameraer som presterer like bra som en flaggskip-mobil. 
Det er utvilsomt Apples beste iPad til nå. 

Det du også får med iPad er design og byggkvalitet få andre kan matche, og du er garantert oppdateringer av iOS-operativsystemet i mange år fremover. 
Du har også et hav av apper og tredjepartstilbehør å velge mellom. 

Men den nye iPad-en er ikke billig. 
Innstegsmodellen, med riktignok dobbelt så mye lagringsplass, er mer enn 30 prosent dyrere enn det forgjengeren er nå. 
Når det som egentlig gjør den til «Pro» koster nesten 2.700 kroner ekstra, snakker vi om en ganske stor prisforskjell for det som i grunnen kunne vært en helt vanlig iPad-oppgradering. 

Apple iPad Pro 9.7" 32GB 
