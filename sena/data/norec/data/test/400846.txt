Restaurantanmeldelsen:Oscar – en standhaftig tyrker på Teaterplassen 

Det tynnes i rekkene på Teaterplassen, men Oscars pizza og bar klorer seg fast. 

– 
Nå har det skjedd enda et sceneskifte på Teaterplassen, sier Spisevennen. 
– Vognmand Nilsen har stengt dørene, og stedet der det tidligere har vært både nordisk og indisk mat, er blitt gastropuben MG 10 med burgere, tacos og mikrobrygg. 

Men et par steder holder ennå stand, som Oslo Mekaniske Verksted, Le Meo sushi og Oscars. 
Sistnevnte er også leverandør for pizza til førstnevnte, så de har funnet en ordning til felles nytte. 

– 
Jeg har hentet en god del pizzaer fra Oscars tilbake til Oslo Mek, sier Spisevennen. 
– Men dette er første gang jeg faktisk er her og spiser. 

Bordvenninnen og jeg har vært hos tyrkeren før, og nå passer det med et gjenbesøk. 

Stille inne 

Solen har omsider behaget å vise seg. 
Dermed er det temmelig fullt på uteserveringen, så vi ser om det er plass inne. 

– 
Her er det betraktelig stillere, sier Bordvenninnen. 
Mannen rett innenfor døråpningen er verten selv, forteller Spisevennen. 
Et par sitter lengst inne ved bardisken, ellers er det en enslig spisegjest som sitter med en avis og et glass øl. 

Vi setter oss ved vinduet og leser den litt slitte menyen, som byr på tyrkiske spesialiteter ved siden av klassiske retter som pizza, lasagne og burgere. 

Rask og vennlig service 

– Dere burde prøve Oscar spesial, sier Spisevennen. 
– Det er favorittpizzaen vår. 
Jeg kan gjerne prøve noe annet, de har jo tyrkisk her, som grillspyd og kebab. 

Jeg lar meg overtale til Oscars spesial, mens Bordvenninnen prøver kyllinggryten. 
Spisevennen har bestemt seg for kebab adana. 
Vår blide servitør kommer raskt tilbake med to øl og et glass vin. 

Det tar litt tid før maten kommer, men når den er på plass, er det tydelig at her skal vi få valuta for pengene. 

– 
Det er hva jeg kaller en stor porsjon, sier Spisevennen og ser på et langt stykke grillet kjøttdeig som strekker seg langs hele serveringsfatet. 

Rykende varme retter 

Bordvenninnens kyllinggryte kommer rykende varm i en ildfast form. 
Kyllingen har følge av aubergine, squash og paprika. 
Ved siden har fått salat, bulgur og pitabrød. 

– 
Jeg blir nok mett av dette, selv om selve retten er midt på treet, sier hun. 

Min pizza er også en gedigen størrelse, og kommer med både biff, kylling, sterk tyrkisk pølse, cherrytomater, jalapeño og chili. 
Det er mye mat, men ikke veldig spennende på smak. 

– 
Jeg glemte å fortelle at vi pleier å være tre mann på to pizzaer når vi bestiller for henting, sier Spisevennen, som skryter av kebaben sin. 

– Godt krydret, og tzatzikien frisker opp. 

Jeg tar en smak, men er ikke like imponert. 
Det finnes steder i nærheten som har mye bedre kebab, som testvinneren Nye Istanbul. 

Mye for pengene 

Mye mat trenger mye drikke, så vi ber om en ny runde med øl og vin. 
Vår servitør har nok å henge fingrene i med alle de tørste gjestene utenfor, men har likevel god oversikt og er raskt på pletten med mer å drikke. 

– 
Vil dere se på desserter, spør hun når hun henter de tomme tallerkenene. 

Vi er stappmette, men deler et stykke sjokoladekake til kaffen. 
Ute har det begynt å skye til, men Spisevennen foreslår at vi tar en siste øl hos den nye naboen, MG 10. 

– 
De skal ha masse godt mikrobrygg der. 

Mye mat for pengene 

Andre steder i nærheten 

MG 10: 
Nytt sted sentralt på Teaterplassen 

Le 
Meo sushi: 
Sushi-stayeren på Teaterplassen 

Asylet: 
Flott bakgård og gamle, ærverdige bygninger 

Olympen: 
Elegant og lekkert på Grønland 

La Villa: 
Tyrkisk/italiensk på Grønlands basar 

Nye Istanbul kebab: 
Oslobys kebabtest-vinner på Grønland 
