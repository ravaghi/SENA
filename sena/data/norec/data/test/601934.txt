Vinner ikke denne kampen
Norske Fight the Fight er ute med sitt debutalbum. 
Flere av dere har kanskje hørt om bandet under navnet Oslo Faenskap, og selv om medlemmene knapt har rundet 20 år har de en lang fartstid bak seg med utallige konserter både i og utenfor Norge. 

Det selvtitulerte albumet starter hardt og nådeløst. 
Musikken beveger seg innen sjangeren metalcore med et kompakt komp og bytter mellom growling, scream og clean-vokal. 
Musikken virker lovende med en god produksjon og låt nummer to, «The Edge», viser tydelige referanser til Kvelertak. 
Energien er på topp og gitarriffene er gode. 

Men plutselig snur det. 
«The Other Side» høres ut som et desperat forsøk på å få avspillinger på P3. 
Plutselig er det middelmådige vokalmelodier som står i sentrum, og det blir tydelig at bandet ikke har stort fokus på tekst. 
De banale frasene vokalist Lars Vegas lirer av seg blir nærmest humoristiske. 

Albumet tar seg aldri opp igjen etter dette. 
Man sitter igjen med en følelse av at bandet prøver å være kommersielle og ender med å bli en kopi av band som Bring Me The Horizon og Kvelertak uten meloditeft. 
Det bare å håpe at gutta kommer sterkere tilbake senere, for det ligger talent i bunn her som aldri kommer helt frem. 
