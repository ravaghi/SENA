Hysterisk overdådig ...og djevelsk fengende
De svenske spøkelsene klatrer videre. 

EP: 
Du får ikke mer moro enn det du lager selv, heter det så fint. 
Det kan virke som om Ghost er i ferd med å etablere en tradisjon der de bruker EP-formatet til å tømme seg for skakke innfall som ikke er kompatible med en regulær albumutgivelse. 

De gjorde det med Dave Grohl-produserte «If You Have Ghosts», som kom i kjølvannet av «Infestissumam». 
Nå følger de opp fjorårets blockbuster, «Meliora», med «Popestar». 

Foruten den kokofengende ledelåten, «Square Hammer», som setter 70- og 80-tallets AOR-rock ettertrykkelig tilbake på dagsordenen med bandets største refreng siden «Year Zero», er Roky Erickson og ABBA byttet ut med Echo & the Bunnymen, Eurhytmics og landsmennene i Imperiet. 

Resultatet er også denne gangen både humreverdig og til å bli begeistret av. 

Eurhytmics' «Missionary Man» er i beste fall underholdende fjollete med sin karikerte diksjon og de sporadiske munnspillstikkene. 

Da blir det straks noe annet når Echo & the Bunnymens post-punk-anthem, «Nocturnal Me», blir omgjort til et bekmørkt, nærmest Broadway-aktig musikalnummer. 
Her spares det verken på dramatiske virkemidler eller orkestrering. 

Det er blir ikke mindre monumentalt når Imperiets fortelling om verdens skapelse og Babylons fall får engelsk oversettelse i «Bible». 

Det er hysterisk overdådig på en så usjenert måte at det er en sann fryd. 
Sannsynligvis er det også Papas fineste vokaløyeblikk. 

Melodifestivalen neste. 
