Honor 8 kan være høstens smarteste mobilkjøp
En meget god mobiltelefon for deg som vil spare de siste par tusenlappene. 

De siste par årene har prisene på mobiltelefoner i toppsjiktet steget vesentlig, der det nå er enkelte modeller som koster rundt 10.000 kroner, og mange toppmodeller som koster et sted mellom 6.000 og 8.000 kroner. 

Disse prisene kan være harde å svelge for mange, men dagens testprodukt, Honor 8 fra Huawei, koster noen tusenlapper mindre enn de dyreste. 

Fra Huawei får vi nemlig opplyst at veiledende priser er henholdsvis 4.490 kroner og 4.990 kroner for henholdsvis 32 GB og 64 GB-versjonen når telefonen slippes i dag. 

Det må sees på som en ganske hyggelig pris, for Honor 8 har mye å stille opp med mot telefonene som koster de siste tusenlappene ekstra. 

Vi fikk vårt eksemplar en drøy uke før lansering, så vi har derfor brukt Honor 8 som vår daglige telefon den siste uka, og la det være sagt med en gang – dette er et svært godt mobilkjøp. 

Svært lik Huawei P9 

Det er ikke veldig mye som skiller Honor 8 fra Huawei P9, som vi testet i våres. 
Den er riktignok en halv millimeter tykkere og har ikke like gjev prosessor, men til gjengjeld har den IR-sender, slik at du kan styre TV og andre ting direkte fra telefonen. 
Dessuten har den 4 GB arbeidsminne (vs 3 GB). 
Annet enn det er det fint lite som skiller dem. 

Ei heller prismessig, for så vidt – flere nettbutikker selger nå P9 til under 5.000 kroner, som er en god femhundrelapp lavere enn da den ble lansert. 

Honor 8 har like god fingeravtrykksleser, den har det doble kameraet på baksiden, hurtiglading via USB-C og et design i glass og metall som ikke står tilbake for så veldig mange andre. 

Flott design med en veldig blank bakside 

Telefonen har en svært blank bakside som dermed også trekker til seg fingermerker i høy grad, så hvis det er noe du ofte irriterer deg over, bør du kanskje vurdere en annen telefon, eller et deksel, i det minste: 

Nevnt er de doble kameraene på baksiden, som også går i ett med resten av chassiset. 
På baksiden finner vi også fingeravtrykksleseren, som vi som alltid er svært begeistrede for på Huaweis telefoner. 

Den krever ikke at du trykker inn en fysisk knapp – kun berøring holder, og telefonen låses opp på nullkommasvisj (0,4s for å være nøyaktig). 
I tillegg kan du flikke ned på den for å trekke ned varselfeltet på telefonen eller sidelengs for å bla i bilder, forutsatt at du har aktivert det i innstillingsmenyen. 

Men den er også en knapp, som kan konfigureres til å utføre snarveier. 
Eksempelvis har vi satt den opp slik at å trykke den inn to ganger starter lommelykta. 

Skjermen er 5,2 tommer stor, med full HD-oppløsning, og den dekker 73,94 prosent av fotavtrykket, som er klasseledende for 5,2-tommere. 
I likhet med mange andre Huawei-telefoner har også denne såkalt «2,5D»-design, der glasset buer ned mot resten av chassiset i kantene, slik at skjermen ligger litt oppå resten. 
Det samme gjelder på baksiden. 

Kantene er avrundet, som gjør at telefonen aldri føles skarp i hånda, og uttak til hodetelefon er plassert i bunnen. 
Der finner du også den nye USB Type C-ladeporten som kommer for fullt om dagen; både på mobiltelefoner, PC-er og andre enheter. 

Honor 8 kan for øvrig lade raskt med den medfølgende 9V/2A-laderen (18W) og kommer seg fra 0-47 prosent på 30 minutter. 

Meget god batteritid 

Batteriet på Honor 8 er på 3.000 mAh og har vist seg å oppføre seg eksemplarisk. 
For ikke bare lader det raskt – Huawei har tydeligvis gjort mye smart under panseret, for vi har opplevd telefonen å vare lenge på én ladning. 

På skjermbildene under ser du at vi har hatt på telefonen i 27 timer, med tre timers aktiv skjermtid, deriblant halvannen time med navigasjon via Google Maps mens vi spilte Spotify-musikk i bakgrunnen. 
Allikevel er det 21 prosent igjen, og det må sies å være meget godt i dagens selskap. 

Som vanlig for Huawei handler dette også litt om at strømkrevende apper sperres automatisk, så det kan være verdt å besøke innstillingene her om du savner varsler fra en app eller lignende. 

Flott kamera med god lysmåling 

Honor 8 har altså det samme kameraoppsettet som vi finner i Huawei P9, og som Huawei har utviklet i samarbeid med Leica. 

Det betyr at det er to kameraer på baksiden, der det ene fanger fargebildet, mens det andre kun fanger sort/hvitt. 
Det gjør at kameraet sitter på mer dybdeinformasjon slik at man kan simulere større blenderåpninger (med mer uskarpe bakgrunner), i tillegg til at det skal forbedre lysmåling/kontrastnivå og gjøre kameraet bedre i svakt belysning. 

Oppløsningen er for øvrig 12 megapiksler, blenderen er f/2,2 og pikselstørrelsen 1,25µm. 

Så – la oss se på noen bilder. 
Det første er tatt i sterkt motlys, med en ganske lav sol klokka 19:30 på kvelden. 
Det som imponerer oss her, er at det ikke er et HDR-bilde som er satt sammen av flere eksponeringer. 
Allikevel har kameraet klart å gi oss detaljer både i himmelen og forgrunnen. 

Likeledes i det følgende bildet – tatt tjue minutter etterpå, der Honor 8 har klart å fange de aller fleste detaljene i mørket; også her uten å bruke HDR. 
I tillegg synes vi kameraet treffer svært godt på fargene: 

Nevnt er at de to objektivene kan brukes for å simulere en større blenderåpning enn det kameraet har. 
Under ser du et eksempel. 
Finstuderer man, ser man at det ikke er helt korrekt, men det kan allikevel gi ganske fiffige effekter: 

Hva så når det blir ordentlig mørkt? 
Da klarer også Huawei-kameraet seg bra. 
På høye ISO-verdier er støyen i bildene svært uniform, og hovedsaklig i luminanskanalen snarere enn at det blir mye fargestøy. 

Her er et 100%-utsnitt tatt med ISO 3200: 

Og bildet under er tatt med ISO 6400; ganske imponerende til å være en mobiltelefon, synes vi: 

Huawei fortjener også ros for en ren og pen kameraapp som er enkel i bruk, og som samtidig har mange avanserte funksjoner, som manuell eksponering; også med vilkårlig lukkertid. 

Hva med ytelsen? 

Huawei har altså brukt sin Kirin 950-prosessor i denne telefonen; den samme som sitter i Mate 8, og som er klokket bittelitt lavere enn på Huawei P9 (2,3 GHz vs 2,5 GHz). 

Dermed får vi også ganske like poeng på ytelsestestene som Mate 8, som i praksis vil si at den yter svært godt til normalt bruk (bilderedigering, nettsurfing og lignende), mens 3D-ytelsen fortsatt er akilleshælen, der Huawei-telefonene er svakere enn de raskeste telefonene. 

Som spilltelefon er derfor ikke Honor 8 det beste valget, men til all øvrig aktivitet presterer den svært godt. 

Huaweis Android-skall 

EMUI er Huaweis Android-skall, som også er å finne i øvrige Huawei-telefoner, og som er basert på Android 6.0 (Marshmallow). 
Det kan være noe uvant om du kommer fra en annen Android-telefon at hjemskjermen ikke har noen app-skuff, slik at alle apper blir liggende på hjemskjermen på samme måte som på iPhone; noe du selvsagt har mulighet til å løse ved å bruke en annen launcher. 

Utseendemessig har du gode muligheter til å gjøre telefonen mer personlig, med et hav av ulike temaer, som både påvirker hvordan ikoner ser ut, bakgrunnsbilde og også design i menyene. 
Du kan velge hvor mange ikoner det skal være plass til på hjemskjermen, ulike overganger mellom dem og mer til. 

Menyene fremstår også som oversiktlige, selv om Huawei har valgt å strukturere innstillingsmenyen noe annerledes enn det som er standard. 
Men utforsker du, finner du en rekke kjekke funksjoner her. 

Nevnt er knappen som skjuler seg bak fingeravtrykksleseren, telefonen lar deg også styre hvilke apper som skal få bruke WiFi og 4G-trafikk, og også hvilke som skal kjøre i bakgrunnen. 
Den har et oversiktlig varslingssenter, du kan låse enkelte apper med fingeravtrykk, og det finnes et velutstyrt trakasseringsfilter som lar deg ignorere samtaler fra enkelte, eller automatisk slette SMS fra noen eller som inneholder bestemte ord. 

Dessuten finnes det kjekke snarveier for å forminske bildet, bortfiltrering av blått lys, egne funksjoner om du bruker knoken og mer til. 

Lyd og samtaler 

I løpet av vår uke med Honor 8 har telefonen også oppført seg eksemplarisk hva gjelder lyden. 
Både vi og motparten hører hverandre godt, og vi har ikke opplevd noen brutte samtaler. 
Honor 8 har to antennebånd der telefonen automatisk bytter til det med best dekning. 

Lyden fra den eksterne høyttaleren er heller ikke så verst – en ting som dog skal sies er at volumet fra hodetelefonutgangen er ganske mye lavere enn de beste, så for deg som gjerne plugger telefonen i stereoanlegget i bilen med kabel, må volumet på anlegget skrus ganske mye høyere enn hva tilfellet er for iPhone og Samsung-telefoner, for eksempel. 

Konklusjon 

Honor 8 fremstår som ett av denne høstens smarteste kjøp på mobilfronten. 
For under 5.000 kroner får du en telefon med 64 GB internminne og minnekortstøtte, eller et sekundært SIM-kort om du heller foretrekker det. 

Telefonen er ganske kraftig utstyrt maskinvaremessig og får de fleste dagligdagse oppgaver unna som en lek. 
Den har en særdeles god fingeravtrykksleser, der telefonen låses opp på null komma svisj, samt et svært godt kamera. 

Utseendemessig er det lite som vitner om at dette er en telefon som er et par tusenlapper billigere enn de gjeveste, med et design i glass og metall og god ergonomi når du holder den i hånda. 
Den lader raskt og byr også på god batteritid. 

Den er kanskje ikke førstevalget om du spiller spill med tung 3D-grafikk, men annet enn det er Honor 8 rett og slett svært mye telefon for pengene og en telefon vi tror veldig mange vil bli fornøyde med. 

Og som i tillegg ikke tømmer lommeboka i like stor grad som de dyreste telefonene. 

Oppdatert: 
Honor 8 vil bli solgt eksklusivt av Elkjøp ut september. 
