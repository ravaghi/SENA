Å leve av døden
Belinda Bauer har funnet en sterk, fascinerende hovedperson som får «Den vakre død» til å virke 50 sider for kort. 

Belinda Bauer: 
Den vakre død. 
Oversatt av Tor Edvin Dahl. 
350 sider. 
Cappelen Damm. 

Seriemordere har vi møtt for mange av i moderne krim. 
Også Bauer har funnet sin, men denne framstår mer troverdig enn mange andre varianter. 

Det er likevel ikke morderen, men Eve Singer som er interessant her. 
Singer er krimreporter for en TV-kanal der det virkelig handler om at den enes død er den andres brød. 

TV-kanalen har i likhet med krimforfattere funnet ut at lite selger bedre enn døden, særlig dersom du kan spekulere i eksistensen av en seriemorder. 
Singer gjør alt for å være først ute med siste nytt. 

Den omtalte seriemorderen er på jakt etter unge kvinner i London. 
Singer er snublende nær å bli hans neste offer. 
I stedet blir det et skjebnefellesskap mellom journalisten og massemorderen. 

«Den vakre død» er både skummel og i god, gammeldags forstand spennende. 

Bauer bruker alle triksene og lurer i alle fall meg som leser gang på gang. 
Kostelig er skildringen fra kinoen der vi er overbevist om at det er mobbeofferet på fremste rad som er neste drapsoffer. 

Men det som virkelig løfter «Den vakre død» er skildringen av Singers hjemmesituasjon, hun bor sammen med sin demente far og unnlater strengt å hilse på sin gamle venn, den aldrende naboen, mr. 
Elias. 

I bøker som «Nysgjerrigper», der detektiven er en ung gutt med Aspergers, har Bauer bevist hvor god hun er på å framstille mellommenneskelige forhold litt utenfor A4-formatet. 
Samme evne til innsikt viser hun i beskrivelsen av demens. 

Som erfarne krimlesere vil ha gjettet: 
Både Singer, far, seriemorder, kollegaer og nabo veves inn i dette hardbankede kelimteppet av sorg, forglemmelser, tap og død. 
Samtidig greier Bauer å salte boka med tilstrekkelig humor til at det ikke blir helt og holdent tragisk, og hun er god på detaljene - slik som farens interesse for klassiske «How it´s made»: 

«Denne episoden handlet om pinnestoler, potetgull og baseballhansker - alle tre ble spyttet ut av alskens rør og samlebånd og dreiebenker og rotorer som dundret og hamret og snurret rundt. 

Det var ikke enkelt å lage en pinnestol.» 

Bauers personer, de som ikke dør underveis naturligvis, utvikler seg. 

Selv om demens i likhet med livet som sådan aldri er en historie med lykkelig slutt, rust never sleeps, så etterlater hun oss med en slags følelse av optimisme, forsoning og fred: 

«Haisommer går på BBC1», hvisket Joe. 

«Den perfekte julefilmen», hvisket Eve tilbake. 
