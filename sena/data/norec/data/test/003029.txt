Dyptfølt i regnet
Kostelige gitarlicks og atmosfærisk snadder fra Gundelach på Øya. 

Etter å ha dratt med seg et par kilo med gjørme rundt beina på en dag værgudene viser seg å hate oss, spiller Gundelach opp melankolsk elektronika-pop i Sirkus-teltet. 
Den regntunge dagen kler konserten. 

Han har fått oppmerksomhet, mye takket være elektronika-perlen "Spiders" som har fått skryt både fra nasjonal presse og utenlandsk, blant annet anerkjennende nikk fra BBC og en viss Pharrell Williams. 

Teltet er godt fylt opp når de fire på scenen starter med et langt driv i introen; instrumentalrock av den atmosfæriske sorten setter i gang simultanvugging blant de mange oppmøtte. 

Han virker trygg på det han driver med, Gundelach. 
Den fine falsetten passer godt med de skjøre tonene og de kostelige gitarlicksene. 
Stemningen er fin, i likhet med mye av det melodiske materialet. 

Tankene går til artisten Blood Oranges lydlandskap, og det er en inderlighet i det Gundelach holder på med. 
Egenartede låter som frister deg til å lukke igjen øynene, men man får også en fornemmelse av at det kanskje er tidvis langdrygt. 

Det lekes med vokalen i form av autotune-lignende filter, og stemningen er digg når nevnte "Spiders" spilles etter en halvtime av settet. 

Han runder av med "Alone in the Night" som inneholder stilige Phil Collins-trommer, og etterlater oss et inntrykk av at mye mer fin musikk vil komme fra Gundelach-leiren. 
Jeg gleder meg til fortsettelsen. 

Flere anmeldelser fra Øya 2016: 
