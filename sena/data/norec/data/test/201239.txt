Test:Jaguar F-Pace 

Dette er kanskje den mest etterlengtede SUV'en på lenge. 
Nå er den endelig prøvekjørt. 

SUV er blitt veldig populært, det samme har firehjulsdrift også. 
Dette tvinger bilprodusenter som normalt ikke leverer denne type biler til å tenke annerledes. 
Porsche er et godt eksempel på dette, som har gjort stor suksess med både Cayenne og Macan. 
Nå er Jaguar i ferd med å gjøre samme øvelse. 

Første bil ut er Jaguar F-Pace, som har norgeslansering 12. mai. 

Vi har testet bilen, og det er tydelig at Jaguar mener alvor. 

Sterke konkurrenter 

Jaguar har valgt å kaste seg inn i en tøff konkurranse, for F-Pace skal ut og slåss om kundene sammen med Audi Q5, Porshe Macan, Lexus NX og i praksis vil både BMW X3 og X5 kunne befinne seg på samme vurderingsliste hos kundene som F-Pace. 

Jaguar har selv definert X4 som den største konkurrenten fra BMW, men det er antagelig mer av taktiske grunner. 

Mercedes-Benz GLC vil også være et alternativ de samme kundene sjekker opp. 

Se flere bilder: 

Tre motoriseringer 

Mens noen av konkurrentene høster stor blest om sine ladbare hybrider, så er ikke dette et tema for Jaguar. 
Ikke foreløpig. 
Kanskje senere. 

I stedet vil F-Pace kunne leveres med en 2-liters diesel på 180 hk, en 3-liters V6 diesel på 300 hester, eller en 3-liters V6 bensinmotor som byr på 380 gamper. 

Alle disse vil i så godt som alle tilfeller være koblet til en 8-trinns automatkasse fra ZF. 
For syns skyld tilbyr Jaguar også en 6-trinns manuell kasse, men man skal være særdeles interessert i å gire selv for å velge denne løsningen. 
For øvrig kan F-Pace også leveres med drift bare bak, noe som vil være mer aktuelt i andre markeder enn her hjemme. 

Norgesmodellen 

Det er ingen tvil om hva som kommer til å slå an her på berget. 
2-literen er som skapt for Norge og vår avgiftsstruktur, og flertallet av de norske bilene vil antagelig også bli levert med både automat og firehjulsdrift. 
Det gjør da heller ingen verdens ting. 

Vi har kjørt alle tre motoralternativene, og det er 2-literen som popper opp som den største positive overraskelsen. 
Den har et dreiemoment på 430 
Nm fra så tidlig som 1.700 omdreininger, og har med dette godt med krefter til enhver tid. 

Det er mulig du vil savne enda mer om du skal dra tunge hestehengere eller annet, men til ordinært bruk leverer den overraskende bra. 

Jo da, den 3-liter store dieselmaskinens 700 
Nm er ikke å forakte, men jeg ville antagelig blitt like mye skuffet ved å gå fra 2-literen til 3-literen, som jeg ble positivt overrasket ved byttet fra 3-literen til 2-literen. 

Marginalt – om noen i det hele tatt – vil velge 3-literen som drikker bensin. 
Ikke engang dagens skremselspropaganda mot dieselbiler vil være nok til å dreie kundene mot denne. 
På en måte er det synd, for kraftpakka som sitter under panseret er hentet rett fra moromaskinen F-Type, og byr definitivt på de mest sportslige egenskapene. 
Men fåtallet kjøper antagelig en F-Pace SUV for å få optimal sportslighet. 

Dessuten gjør dette valget et kraftig utslag på prisen. 

Fra gunstig til kostbar 

Startprisen på en F-Pace er slettes ikke dårlig. 
I prislisten finner vi at den kan leveres fra 609.000 kroner. 
Dette er dog en modell vi blir overrasket om Jaguar får solgt en eneste modell av. 

Den har kun drift på bakhjulene, manuell girkasse, og enkleste utstyrsnivå. 

Hekt på automatgir, firehjulsdrift og gå opp til Portfolio-pakken, den midterste av de seks utstyrsnivåene, og du har en bil til 768.900 kroner. 
Legg så til en business-pakke for å få det du føler du trenger til gunstigst mulig pris, og du har akkurat rundet 800.000 kroner. 
Deretter er det bare å starte jobben med å analysere hva du får hos konkurrentene for de samme pengene. 

Det er slettes ikke sikkert du finner særlig større lykke for de samme pengene der. 

Mye husrom 

Innvendig merker du at Jaguar er en produsent med sportslige gener. 
Midtkonsollen er høy, rattet er lite, og det er lett for en aktiv sjåfør å finne riktig sittestilling. 

Lenger bakover er det anvendeligheten som råder. 
Baksetet er relativt flatt, har to Isofix-fester, kan legges ned i 40/20/40-deling, samtidig som det er god plass til langbeinte. 

Bagasjerommet blir helt flatt når seteryggene er lagt ned, og lengden på lasterommet måler da 180 centimeter. 

På det meste rommer det 1.740 liter, mot 650 liter før noen av seteryggene er lagt ned. 

Form og funksjon 

Også takhøyden er påtagelig god. 
Julian Thompson fra designavdelingen forteller at man ikke sitter så høyt i en F-Pace, selv om bilen i seg selv er høy nok. 
Man setter seg inn i bilen, uten å klatre oppi. 
Dette var en av nødvendighetene for å få den sportslige tilnærmingen Jaguar bestrebet da de laget bilen. 

-Vi klekket ut formen på bilen fra skulderlinjen og opp først, forteller han. 
Så fikk nedre del nesten bli som den måtte bli, fleipet han videre. 

Han la også til at bilen i ren Jaguar-stil måtte ha det obligatoriske lange panseret, noe som er blitt enda mer forståelig i ettertid, etter at Jaguar har offentliggjort at de vil introdusere en (eller flere) rekkesekser i Ingenium-serien. 
Det krever av naturlige årsaker sin plass når seks sylindre skal stå etter hverandre i stedet for parvis i V-form. 

Slankekur 

Takket være at Jaguar og Land Rover har begynt å produsere bilene sine nesten utelukkende i aluminium, så er bilen relativt lett. 
Av metallet i karosseriet på en F-Pace består av 80 prosent aluminium, 18 prosent stål, og de resterende 2 er magnesium. 
I tillegg er bakluken laget av komposittmaterialer. 

Med firehjulsdrift og automat veier 2-literen rett over 1.700 kg, før den lesses med ytterligere utstyr. 
Det er bra på en såpass stor bil. 

Og når vi først er inne på stor, så kan det nevnes at bilen leveres med de største hjulene i segmentet, med en dekkdimensjon på 265/40 R22. 
Heldigvis kan den også fås med mindre felgdimensjon helt ned i 18-tom, for den som ønsker det. 
Dette er også standard på de minste utstyrsversjonene. 

Virker den? 

Så til det aller viktigste med en slik bil. 
Virker den? 
Og virker den som forventet? 
Svaret på dette er flerdelt. 

La oss slå det fast med en gang. 
Det er morsomt med store motorer, heftig lyd, og godt skyv. 
Vi testet bilene i Montenegro, som for øvrig kan anbefales på det sterkeste for de som er glad i morsomme kjøreveier. 

Resultatet er likevel at 2-literens lavere vekt gjorde bilen godt, og de 430 
Nm den produserer passer bilen veldig godt. 
Så god var den at 3-liters dieselen ikke veide helt opp for papirforskjellen på 270 Nm, opp til de 700 
Nm den er oppgitt til. 

Med 2-literens lavere vekt foran ble den langt mindre understyrt når veiene knep som mest, samtidig som den har godt nok skyv når veiene strekker seg ut. 

Denne motoren var utvilsomt bilens vinner, selv om 180 hestekrefter ikke høres mye ut. 

Alle versjoner har en 8-trinns automatkasse fra ZF, men 2-literen har en mindre og lettere utgave enn de to 3-literne, som igjen gjør noe positivt med vekten. 
Når vi også vet at denne er såpass snill på forbruk at den har 134 gram CO2 per kilometer som oppgitt utslipp, så er dette slettes ikke verst. 

Konklusjon 

Nye Jaguar F-Pace er definitivt et friskt bidrag i en ellers satt verden. 
Det er godt å se nye tanker, og det er morsomt å kjenne hvordan de virker ute på veien. 
Jaguars kamp nå blir å få kundene inn i butikken for å teste den. 
Når det er gjort vil mye gå av seg selv, for bilen er definitivt et av de morsomme bidragene i klassen. 
Men, gjør gjerne en sammenligning mot de viktigste konkurrentene på pris etter at du har satt opp listen over hva du ønsker. 
Først da får du svaret med to streker under. 
