På kanten av stupet
BOK: 
Underholdende om München-konferansen og opptakten til den andre verdenskrigen. 

Robert Harris: München. 
Roman. 
Oversatt av Monica Carlsen. 
330 sider. 
Cappelen Damm. 

Enhver som har lest «Cicero-syklusen» om intrigene i senantikkens Roma, vil nok holde engelske Robert Harris (f. 
1957) som en favoritt innen sjangeren historiske thrillere. 

Harris fikk sitt internasjonale gjennombrudd med den kontrafaktiske romanen «Fedreland», om hvordan verden ville ha sett ut hvis Tyskland hadde vunnet andre verdenskrig. 
I «München» derimot befinner vi oss i september 1938, tyve år etter første verdenskrig, et halvt år etter Østerrikes «Anschluss» og noen måneder etter at Tyskland gjorde krav på Sudetenland. 
De første sperreballonger har kommet opp over London, Europa står igjen på kanten av stupet. 

München-konferansen kommer i stand i all hast for å sikre «peace in our time». 
Hit kommer også de gamle studiekameratene Hugh Legat og Paul von Hartmann, Legat som Chamberlains sekretær og med en notorisk utro hustru å bekymre seg over på toppen av alt annet, og Hartmann som tysk diplomat, men også som medlem av en regimekritisk gruppe med planer om å likvidere Hitler, og som derfor har den usympatiske SS-offiseren med det megetsigende navnet Sauer etter seg. 

Med fare for egen sikkerhet manøvrerer de to diplomatene mellom ulike hensyn til familie, venner, fedreland og egen samvittighet, mens de britiske, tyske, franske og italienske delegasjonenes mistenksomhet, nedlatenhet og fiendtlighet mot hverandre, utfolder seg. 

Forfatterens research, skarpe dialoger og troverdige skildringer er imponerende. 
Kanskje kan det innvendes at språket stundom blir litt vel tørt og britisk, kanskje kan det holdes mot Harris at han ikke kommer tett nok på den intense stemningen som må ha preget forhandlingene eller de motstridende følelsene som må ha preget Hartmann da han ved to anledninger befant seg alene med Hitler og hadde muligheten til å skyte ham, og kanskje kan man beklage at ulike sidemotiver, som utroskapen til Legats hustru og hovedpersonenes kameratskap i studietiden, ikke er ytterligere utviklet, og at den jødiske kvinnen Leyna, som Legat var forelsket i som student, liksom ut av det blå dukker opp mot slutten, uten noen åpenbar tematisk eller fortellerteknisk funksjon. 

Men til tross for slike innvendinger, og selv om vi altså sitter med den historiske fasiten, klarer altså Harris likevel det kunststykket å gjøre romanen både spennende og underholdende, enda vi vet at Hitler overlever og at München-avtalen ikke er verdt papiret den er skrevet på. 
