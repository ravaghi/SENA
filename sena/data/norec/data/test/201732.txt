En av de fineste bærbare vi har sett på svært lenge
Microsoft har fått vind i seilene, og lanserer nok en lekkerbisken av en datamaskin - denne gang spesielt myntet på skole og studier. 
Men hva er det de har gjort med Windows 10? 

Hvis vi ser bort fra en mobilsatsing som ser ut til å styre rett i avgrunnen, har det vært mye positivt å se fra Microsoft den siste tiden. 
Vi tenker spesielt på lanseringen av Surface Book og Surface Studio i Norge, og ikke minst lovende Windows-takter i forkant av høstens store oppdatering. 

Nå er de klare med nok en bærbar PC, Microsoft Surface Laptop - som faktisk kom offisielt i salg i Norge i går - 15. juni. 
Vi har hatt den på testbenken noen dager, og her kan du lese hva vi mener om den. 

Kommer med «nedstrippet» Windows 10 

PC-en er den første som leveres med Windows 10 S. 
Dette er kort forklart en Windows-utgave som tilsynelatende er helt lik Windows 10, men som kun kan kjøre apper som du laster ned fra Windows Store. 
Dermed må du - enn så lenge - vinke adjø til Photoshop, Google Chrome, Spotify, VLC og alle andre klassiske Windows-programmene som ikke ligger i Windows Store - med unntak av nyeste versjon av Microsoft Office. 
Les mer om 10 S hos Microsoft. 

Har de ikke prøvd dette før, spør du kanskje. 
Joda - det er ikke første gang Microsoft prøver å legge gamle prosjekter bak seg: 
Sist var det Windows RT som var bygd rundt samme lest, et prosjekt som ble en gedigen fiasko. 

Nå mener Microsoft at Windows Store inneholder alt det du trenger av apper. 
I tillegg har de lansert verktøy som utviklere kan bruke for å konvertere gamle Windows-programmer til moderne apper. 

Tryggere 

- De nye appene er mye sikrere enn klassiske Windows-programmer. 
En dårlig app kan kun gjøre skade på seg selv, fordi den kjører isolert fra resten av systemet, sier sikkerhetsansvarlig hos Microsoft, Ole Tom Seierstad, til Dinside. 

Prøver du å kjøre et gammelt Windows-program, blir du møtt av denne advarselen: 

Virus og annen elendighet som prøver å kjøre i bakgrunnen, vil heller ikke bli tillatt av systemet. 

Det er i så fall en meget god ting i disse ransomware-tider, men vårt inntrykk er at det fortsatt gjenstår en god del før Windows Store inneholder alt det vi trenger i en litt over middels avansert PC-hverdag. 

Den gode nyheten er at Windows 10 S kan oppgraderes til Windows 10 Pro. 
Prosessen tar bare noen ganske få minutter, og er gratis fram til 31. desember i år. 
Det blir altså en avveiing her, om du vil ofre full fleksibilitet og bakoverkompatibilitet for en ganske betydelig økt sikkerhet. 

Det er ikke helt klart hva det vil koste å oppgradere etter denne datoen, men det dreier seg sannsynligvis om noen hundrelapper. 

Veldig fin PC! 

Selve maskinen er blant de aller mest linjelekre vi har hatt på testbenken. 
Designen står ikke tilbake for Apples Macbook Air på noe som helst måte, mener vi. 
Det er benyttet matt aluminium over det hele, maskinen veier knapt 1,2 kg og er ikke mer enn 1,44 cm på det tykkeste. 
Det oser premium lang vei - i alle bauger og kanter. 

Åpner du lokket, vanker det to overraskelser. 
Den første er den 13,5 tommer store skjermen, som ikke har vanlig 16:9 bredde:høydeformat, men 3:2. 
Det betyr at den har mer plass i høyden enn på en standard bærbar. 
Det gir mer plass til dokumenter og nettsider, og gjør maskinen bedre egnet til denne typen oppgaver, mener vi. 

Skjermoppløsningen er på 2256 x 1504 piksler, mot full HD som er 1920 x 1080 piksler. 
Det er en berøringsskjerm med et lyssterkt panel som vi mistenker er av typen IPS, den byr i hvert fall på like god innsynsvinkler fra sidene uten at farger og kontraster blir skadelidende. 
Overflaten er dekket av steinhardt Corning Gorilla Glass, og er for øvrig også forberedt for bruk med Surface Pen til tegning og presisjonsarbeid. 

Over skjermen sitter det to kameraer som kan gjenkjenne ansiktet ditt og logge deg på uten at du behøver å huske så mye som en bokstav fra passordet ditt. 
Funksjonen heter Windows Hello, og kommer nå på stadig flere nye bærbare PC-er. 

Stoffdekke 

Den andre store overraskelsen er at tastaturet og pekeplaten er omkranset av Alcantara-stoff, et syntetisk materiale som kan minne om skinn - men som er betydelig enklere å rengjøre. 
Det ble en uvant opplevelse, men etter litt bruk synes vi det er mye mer behagelig å lene håndleddene ned mot dette stoffet enn mot hard plast eller kaldt metall. 

Helt ny er løsningen imidlertid ikke. 
Microsoft har tidligere brukt Alcantara på tastaturdeksler til den klassiske Surface Pro-serien. 

Selve tastaturet er av god kvalitet. 
Det er fast og responsivt - og tastene avgir lite støy - selv under touch-metoden. 
Det er omtrent der vi forventer at det skal være på maskiner i denne prisklassen. 

Tastene er baklyst, du kan velge mellom tre forskjellige lysstyrker, og i motsetning til de lysegrå tastene på Surface Book, blir det aldri vanskelig å se hva som står på de mørkere grå tastene her. 

Pekeplaten fungerer også tilfredsstillende, hvis du fortsatt ikke helt synes skjermberøring er den beste måten å navigere deg rundt på. 

Få tilkoblinger 

Kikker vi på sidene av PC-en, får vi en overraskelse til - denne gangen av litt mindre positiv karakter: 
Surface Laptop har kun én USB-port, og den er endogtil av den gamle USB-A-typen (USB 3.0). 
I tillegg finner du en mini-Displayport-utgang for tilkobling til ekstern skjerm. 

Hvorfor det ikke finnes noen USB-C-tilkobling her, er et komplett mysterium. 
Det kunne for eksempel vært en kombinert USB-C-port med støtte for lading, Displayport eller HDMI, men nei. 

På motsatt side finner du kun den magnetiske kontakten til strøminntaket. 
Ikke noen kortleser heller, altså. 

Slik yter den 

Microsoft Surface Laptop kommer i flere forskjellige konfigurasjoner. 
Den billigste, med Core i5-prosessor, 4 GB RAM og 128 GB SSD, har en veiledende pris på 10.990 kroner. 
Vårt testeksemplar har Core i5-7500U-prosessor, 8 GB RAM og 256 GB SSD. 
Det er kanskje den mest fornuftige konfigurasjonen for folk flest, og den koster veiledende 13.990 kroner. 

Etter å ha oppgradert til Windows 10 Pro helt gratis, kunne vi kjøre vår sedvanlige testprosedyrer, og kan konkludere med at Surface Laptop ikke har noe å skamme seg over. 
Maskinen kjører alt av klassiske Windows-programmer og nye apper uten særlige forsinkelser, og Intel HD 620-grafikken er mer enn sterk nok til å kjøre 4K-video på ekstern skjerm mens du samtidig jobber med en presentasjon på PC-en. 

SSD-ytelsen er langt fra den raskeste vi har sett, med lesehastighet på maks 666 megabytes i sekundet og skrivehastighet på maks 240. 
Hvorvidt det er et stort ankepunkt kommer helt an på bruken - for de fleste vil det ikke være merkbart i annet enn ved store filoverføringer og svært diskintensive programmer. 

Det er først når du prøver å kjøre krevende spill at du vil se at grafikkortet raskt vil slite med å henge med - så til denne typen bruk bør du går for en maskin med et dedikert Nvidia- eller AMD-grafikkort. 

Surface Laptop er imidlertid ikke vifteløs - så du kan oppleve noe vifteaktivitet med tilhørende susing i de mest tunge operasjonene. 
Merk videre at maskinen er tynn og kan bli temmelig varm på et område til høyre på undersiden. 
Det er imidlertid ikke noe vi har kategorisert som noe «problem». 

God batteritid 

Hva så med batteritiden? 
Ifølge Microsoft skal du kunne se video i inntil 14,5 timer før du må finne fram laderen. 
Vi brukte anbefalte innstillinger, og strømmet video fra YouTube i 9 timer og 35 minutter. 

Det skulle bety at du i hvert fall bør klare å få 10-11 timer ut av batteriet, med variert lett bruk - uten å gå for mye ned på lysstyrken. 
Det må betegnes som meget bra på en så lett og tynn PC. 

Konklusjon 

Det er bare å gratulere Microsoft med nok et vellykket laptop-prosjekt. 
Surface Laptop er ganske enkelt en meget fin og solid PC med en super skjerm, innovativ overflateløsning og gode ytelser. 

Vi er skeptiske til at Windows app-universet er godt nok til å tilfredsstille den typiske Windows-brukeren, men da er det greit å vite at du kan oppgradere til Windows 10 Pro gratis fram til nyttår - og prosessen er svært enkel. 
Det gjør at vi ikke har trukket Surface Laptop i karakter for begrenseningene S-utgaven innebærer. 

Få tilkoblingspunkter blir dermed eneste ankepunktet av særlig betydning, og vi lander derfor til slutt på en solid femmer på terningen. 

Microsoft Surface Laptop i5 8GB 256GB 
