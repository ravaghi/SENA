Anmeldelse:Steve Earle + Shawn Colvin = sant (på plate) 

Det nye countryparet. 

ALBUM: 
Du hører fort om stemmer «hører sammen». 
Emmylou Harris og Gram Parsons var for eksempel som skapt for hverandre, og søskenstemmer vet vi kan skape magi. 
Folk-artisten Shawn Colvin og countryrocker Steve Earle kan vel kalles musikalske søsken, men det skulle gå ca. tretti år fra de første gang sto på samme konsertplakat til de i 2014 begynte å turnere som en duo. 

Overskuddsprosjekt 
Nå har prosjektet også materialisert seg i form av et duettalbum. 
Med Buddy Miller som produsent er kvaliteten langt på vei sikret, men en god trener er avhengig av både gode spillere og gode låter å jobbe med. 

«Colvin & Earle» virker som et typisk overskuddsprosjekt, ei sånn plate du lager når du har lyst og tid. 
Alt tyder på at de vil fortsette sine solokarrierer, men mange av de ti låtene de gjør sammen her står ikke tilbake for ting de har servert hver for seg - bortsett fra at de sjelden rører andres låter. 

Her er det en miks av seks låter de har skrevet sammen og fire coverlåter. 

«Ruby Tuesday» 
Ikke noe er grensesprengende, men Rolling Stones' «Ruby Tuesday» får en kul vri og John D. Loudermilks «Tobacco Road» blir en sulten countyrocker. 
Emmylou Harris' «Raise The Dead» er en rufsete sak som spinner rundt en kjent Hank Williams-tekst: 
«I'lll never get out of your love alive...». 

Men aller best er åpningen «Come What May» og ballladene «The Way That We Do» og «You're Still Gone», den siste ble påbegynt av produsent og gitarist Buddys kone Julie Miller og brakt i havn av Colvin og Earle. 

Harmonisang er høyt ansett i countrymusikken, og her har sjangeren fått et nytt par å regne med. 
