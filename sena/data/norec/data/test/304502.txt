Derfor er denne trioen Norges kanskje aller beste av sitt slag
Vidunderlig heimdallsjazz. 

ALBUM: 1982 lager medisin for sjelen. 

Der mindre briljante impro-orkestre ville gått voldsomt til verks for å kurere gruff – ved å riste gørra ut av deg, såkalt «katarsis» – trår Nils Økland, Sigbjørn Apeland og Øyvind Skarbø varsomt. 

Derfor er også denne trioen kongerikets kanskje aller beste av sitt slag, et inntrykk som forsterkes av «Chromola», deres vakreste og mest tilgjengelige utgivelse siden «Pintura» (2011). 

Åpningskuttet alene skulle være nok til å slå pusten ut av selv den mest innbitte jazzskeptiker, der hardingfele, pumpeorgel og trommer strekker seg majestetisk mot himmelen, som fjellsidene i en vestlandsk fjord. 

Tradisjonen tro er sporene navngitt etter hvor lange de er, men flere av kuttene lar seg også leses som tidspunkter. 
Å lytte til «06:37» minner nemlig om å stå opp grytidlig for å følge med på at byen våkner til live. 

Det er kanskje enkle gleder, men herregud så fint det kan føles. 
