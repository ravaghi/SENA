ISÁKs debutalbum:«En av stemmene i sin generasjon» 

Lar fordommer og spørsmål om identitet bli til mektig musikk. 

ISÁK er et band jeg har hatt gleden av å se live på et par festivaler det siste året. 
Energien på scenen har gitt bakoversveis. 
De er rett og slett en imponerende opplevelse med sin kule vri på elektronisk pop anno 2019. 

Nå er trioen, bestående av produsent Daniel Eriksen, trommis Aleksander Kostopoulos og vokalist Ella Marie Hætta Isaksen (som nylig vant Stjernekamp), endelig klare med debutalbumet. 
Har de klart å bringe energien med seg inn i studio? 

En popsanger med god teknikk 

Tunge rytmer og et sammensatt lydteppe av synther møter oss med en gang. 
Dette er musikk som låter best med litt volum. 
Mye av dybden ligger i dynamikken mellom instrumentene. 
Kostopoulos’ interessante rytmer satt opp mot Eriksens pulserende synthlinjer danner et stort og drivende lydbilde, og møtet mellom det tradisjonelle og det moderne er ofte mesterlig utført. 

Isaksens vokal er kontrollert og energirik. 
Hun har mye personlighet i stemmen, og blandingen av engelsk og samisk føles naturlig. 
En moderne popsanger med god teknikk og en tradisjonsbærer for samisk joik. 

De to stilene glir pent over i hverandre og står aldri i opposisjon. 
Isaksen aktualiserer slik sett joiken for sin generasjon. 
Dette er en levende musikkform, ikke en historisk relikvie. 

Utfordrer fordommer 

Ealán betyr «jeg lever» og er en passende tittel. 
Isaksen formidler tanker om utenforskap, om å slites mellom to verdener som i utgangspunktet ikke burde hatt et motsetningsforhold. 
Alle som mot bedre vitende begir seg ut i Facebooks kommentarfelt i ny og ne, vil dessverre være klar over at fordommer mot samer og samisk kultur er et kapittel i norsk historie vi ikke er ferdige med. 

I presseskrivet tas det opp at den unge sangeren selv er blitt utfordret på hvorfor hun snakker samisk, og hvordan hennes identitet er preget av fordommene hun møter. 
Musikken er hennes måte å bearbeide og utfordre samfunnet rundt seg og peke på en vei videre. 
Det lykkes hun med. 
Hun er blitt en av de mest gjenkjennelige stemmene i sin generasjon. 

Mer enn et eksotisk innslag 

Ealán består av ni spor og varer ca. en halvtime. 
De velkomponerte låtene gir et godt helhetsinntrykk, men med nok variasjon til å holde på lytteren. 
Energien bandet har live, er langt på vei bevart. 

ISÁK lar joik møte grove bassfrekvenser og klubbestetikk på låter som «Seammá seammá» og «Mazé». 
Ikke at det føles som en sjangerblanding eller et eksperiment. 
Låtene har et enhetlig uttrykk det er lett å bli sugd inn i. 
Trioen har i det hele tatt en sterk evne til å lage unike og fascinerende lydlandskaper som fungerer både på dansegulvet og i hodetelefonene. 
Platen har et målrettet driv og avsluttes passende vakkert og intenst med «Mun lean dás» («jeg er her»). 

Det er lett å skulle fremstille ISÁK som et eksotisk innslag i norsk musikkliv, men sannheten er at dette er et solid popalbum på tvers av kulturer. 
