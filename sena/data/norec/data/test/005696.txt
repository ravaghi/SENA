Leve livet
God på de grandiose låtene, godeste OnklP. 

Du kan trygt si OnklP kjenner på gledene av voksent hverdagsliv når han uttrykker seg på "Føler meg bedre". 

For når OnklP rapper "trenger et par millioner til på bok / da føler jeg meg bedre" tenker jeg det ikke er så dumt å være litt sulten, selv om man har spist godt i forskjellig forstand, har en unge på fanget, gode venner og en bedre halvdel. 

OnklP har vært med lenge nå. 
Et levd liv skildres på "Føler meg bedre", og historiefortellingen hans er like crisp som høstluften i morgentimene. 
Sporet er ambient, trommene klasker bra og låten er generelt pent skrudd sammen. 
Den ettertenksomme viben, både produksjonen og teksten, fletter seg mer eller mindre sømløst sammen. 

Det var fortjent da han ble en nasjonal yndling da han skildret sine skyggesider i en viss megasmash for noen år tilbake. 
Hvorfor? 
Fordi OnklP har sjeldent missed a step, på godt norsk. 
Han holder seg relevant. 
"Føler meg bedre" er et eksempel på det. 
Høytidelig og samtidig, men gjennomført. 
En solid poplåt, med andre ord. 
