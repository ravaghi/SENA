Helakustisk mimretime med deLillos
I countrymodus på album nummer 17. 

ALBUM: 
Ikke la deg lure av tittelen på dette albumet. 
«La oss bli fri for all nostalgi» er ei mimreplate god som noen, dynket i herlig nostalgi og vemod - om fasttelefonen, om pene jenter i syttisju, om en gammel lekehest, om den gangen du måtte kjempe deg gjennom regn og sludd og snø for å få tak i den nye LP-plata til favorittbandet (i platebaren på Steen & Strøm!) og om konserter på landet den gangen deLillos ikke var stort mer enn et kultband. 
Før de ble ett av «de fire store». 

Helakustisk 

Når du tror de skal gjenta seg sjøl en gang til, som de med hånda på hjertet har gjort noen ganger i løpet av sin 30 år lange platekarriere, overrasker deLillos positivt - og det bare snaut seks måneder etter forrige album. 

Mens «Peiling på seiling» var helelektrisk, er oppfølgeren helakustisk. 
Det er sånne ting som Lars Lillo-Stenbergs store helt, Neil Young, også kan få seg til å gjøre. 
Han er strengt tatt best da. 

Og det er et lurt grep av deLillos, for «La oss bli fri for all nostalgi» er ett av deres beste album på mange år - sjangermessig et sted mellom country og viser, med en liten dasj bluegrass. 

Hyperaktive 

Etter Lars Lillo-Stenbergs hjerteproblemer i fjor sommer, virker deLillos nesten hyperaktive. 
«La oss bli fri for all nostalgi» er album nummer 17 fra Oslo-bandet siden 1986. 
Og når de på albumet «Peiling på seiling» synger «I år har vi glemt å spille cajon», retter de opp det ettertrykkelig her. 
Øystein Paasche har stuet bort trommesettet og satt seg ned med trommeboksen som kalles cajon - på et helt album. 

«Ringo og George» 

Lillo-Stenberg (sang, akustisk gitar, banjo, bass, kor) er som vanlig den mest produktive låtskriveren, men det er rom for andre innspill også. 
deLillos' «Ringo og George» er Lars Fredrik Beckstrøm og Lars Lundevall. 

Beckstrøm (sang, bass, akustisk gitar, flygel, kor) har som vanlig bidratt med et par viser, mens Lundevall (sang, akustisk seks- og tolvstrengergitar, slide-gitar, dobro, barytongitar, klassisk gitar, kor) leverer én låt. 

Så fort går det unna nå at Lundevall i «Resirkulert» har begynt å glede seg til det neste stadiet: 
«Ja, når jeg blir til jord / skal jeg slappe av / når jeg blir til jord / kan ingen stille meg noen krav» 

Langtidskontrakt 

Men det haster virkelig ikke. 
Med suverene låter som «Harpar» (med Lillo-Stenberg på banjo) kan deLillos skrive en ny langtidskontrakt med lytterne/fansen. 

At han kan skrive en sang om «ingenting» eller høyst hverdagslige og trivielle ting, veit vi utmerket godt nå. 
Og det starter i kjent stil i åpningen «Tog til Kristiansand» med sjefen sjøl på akustisk gitar og korbidrag fra «Steinerskolens veteranpikekor», som stort sett består av medlemmer av familien Lillo-Stenberg. 

Andre gjester er blant andre visetrioen No.4, som bidrar med stort hell på flere låter. 
Ingeborg Maria Mohns kontrabass og fiolin er fint til stede. 
Hun har dessuten skrevet «Halvveis rundt jorden» sammen med Lillo-Stenberg - med Emilie Christensen, også hun fra No. 4, på vokal. 

«Ting i tida» 

I 
«Du er så lat» og tittellåten «La oss bli fri for all nostalgi» kommenterer Lillo-Stenberg «ting i tida», som strømming av musikk («...mens du kan bare ligge der så slapt og laste ned / digitalt på ditt nett / får du alt servert på et fat / for du har blitt så lat») og teknologiutviklinga og flyttinga av institusjoner som Munch-museet, NRK, Deichmanske og Operaen («Vi må bygge mye større og få plass til alt vi trenger / vi kan selge Marienlyst for ganske mange penger / vi burde bare rive hele slottet / den tomten der er jo helt rå / helt perfekt for NRK»). 

Humor 

På sitt nye album «Jo!» , som også har release i dag, åpner Bare Egil med låten «deLillos og jeg er uenige». 
Det morsomme er at deLillos går Bare Egil i næringa. 
Med sin skeive humor kunne både «Tog til Kristiansand» og «Bø» absolutt passert som Bare Egil-låter - sjøl om du neppe får høre Egil i countryversjon. 

Live 

«La oss bli fri for all nostalgi» ble spilt inn live, rundt en enkelt stereomikrofon, i to versjoner, over to dager i februar, med utvalgte fans som publikum i villaen Løkken Nøisomhed på Frogner i Oslo. 

Det bidrar til et friskt, spontant og organisk lydbilde. 
Altså, deLillos på sitt beste. 
