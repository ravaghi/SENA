Nams metode
Keyboardisten i Fjorden Baby! viser hva han har på soverommet. 

Nam Nguyen, bedre kjent som bare Nam, har gjort seg bemerket i både Fjorden Baby!, hvor han er fast inventar, og John Olav Nilsen & Gjengen. 
Det som uansett slår en, er at det er noe helt spesielt med Nam. 
Han skiller seg ut, både stilmessig og musikalsk. 

Til tross for at man ofte ser han på synth i Fjorden Baby!, behersker han flere instrumenter og sjangere med en viss sikkerhet. 
Det er en musiker som lytter mye til musikk, og er nysgjerrig i alle retninger. 
Der Fjorden Baby! falt et sted mellom syrerock og elektronika, har Nam hatt en naturlig plass i byens hiphopscene. 

På sin nye singel, «Liberal», ett av flere musikalske drypp som har kommet fra hans side det siste halvåret, er det nettopp hiphopen han beskjeftiger seg med. 
Og nesten som forventet har den et relativt lavmælt uttrykk. 
Låten er preget av en enkel «gjør det selv»-holdning og estetikk, og man får følelsen av at den er spilt inn på soverommet hans. 

«Liberal» er ikke en gladlåt. 
Det er et noe mørkt univers vi entrer, laget av en som ser bakover. 
På forhold, på hvordan man ser seg selv. 
«Vetsje lengre om det e funk i min serotonin», er kanskje den mest slående frasen Nam lirer av seg i løpet av de knappe to og et halvt minuttene. 

Når jeg lytter til Nam, minner musikken meg om en annen bergensartist, Vilde Tuv. 
Begge to har den samme utenforstående, sære måten å omgjøre en sjanger som har sine tilknyttede klisjeer. 
Hun folkrocken, Nam hiphopen. 
Og morsomt nok er det per dags dato kun én person som har kommentert på YouTube-videoen av «Liberal», nemlig Vilde Tuv. 

«Amen», skriver hun. 
