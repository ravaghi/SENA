Her var det saftige, herlige utladninger
Harmonien avsluttet sesongen med storslagen Beethoven, og med enda større Schønberg. 

Det var bare to verk på programmet da Bergen Filharmoniske Orkester hadde sesongavslutning torsdag. 
De aller fleste i den stappfulle salen var trolig kommet for å høre «Beethovens Niende», den monumentale korsymfonien. 

Men så var det – kanskje litt uventet – det andre verket, «Erwartung», Arnold Schönbergs ekspresjonistiske verk fra 1909, som ble kveldens helt store opplevelse. 

«Så skriv meg da en operatekst, frøken!» – skal Schönberg ha sagt da han møtte dikteren og legen Marie Pappenheim sommeren 1909. 

Kanskje det var ment som en spøk, men hun tok ham i alle fall på alvor: 
«Jeg lå i gresset og skrev med blyant på store papirark, tok ikke kopi, leste nesten ikke gjennom hva jeg hadde skrevet». 

Resultatet ble en lang, usensurert strøm av alt som raser gjennom en kvinnes bevissthet mens hun venter på sin elskede: 
Uvisshet, erindringer, sjalusi, angst, sorg. 

Schönberg fulgte opp, satte musikk til den navnløse kvinnens tanker og understøttet Pappenheims oppløste språk med en fragmentert, ekspressiv orkestersats. 

Torsdag kveld ble kvinnens intense monolog fremført av den imponerende, amerikanske sopranen Sara Jakubiak. 

Hun klarte ikke bare alle solostemmens ekstreme, musikalske utfordringer. 
Hun ga også kvinnens brå stemningsskifte en uttrykksfull, scenisk fremstilling. 

Schönbergs sats for kjempeorkester med uendelige mengder av små, musikalske celler og motiver i stadig, urolig bevegelse kan lett komme til å skygge for solisten. 

Det skjedde ikke torsdag – der Edward Gardner og BFO la en gjennomsiktig, nesten kammermusikalsk ramme om Jakubiaks stemme, og bare slo til med full orkesterstyrke i det aller siste avsnittet. 

Konsertprogrammet fortalte at Jakubiak skal være solist i BFOs plateinnspilling av «Erwartung». 

Hvis torsdagskonserten var en slags generalprøve på dette, er det bare å glede seg til platen kommer. 

Etter pausen var det så tid for Beethovens Niende. 
Den fikk en litt nervøs start – som om Gardner og orkestret hadde vanskelig ved å omstille seg fra det nitide arbeidet med detaljene i «Erwartung». 

Men det ble hurtig ro og fasthet i fremføringen, med skarpe, rytmiske markeringer i andresatsen og fredfylt stemning i den tredje. 

Og så fjerdesatsen da, den vi alle satt og ventet på: 
Celloene og bassene setter i gang med «Freude, schöner Götterfunken». 

Barytonen Audun Iversen reiser seg og forkynner med sin malmfulle røst at nå ... nå er det tid å hylle Gleden. 

Her var det riktignok mye å glede seg over. 
Storslagne kvartettpassasjer med sopranen Mari Eriksmoen som lysende og strålende anfører, i sterkt samspill med Audun Iversen, tenoren Bror Magnus Tødenes og mezzosopranen Ingvild Schultze-Florey. 

Og i tillegg herlige, saftige utladninger fra sangerne i Bergen Filharmoniske Kor og Edvard Grieg Kor. 
