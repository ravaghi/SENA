Superenkel mesh-løsning gir deg full trådløsdekning i hele huset
Erstatter ruteren med tre små plasseringsvennlige bokser. 

Har du problemer med å få trådløsdekning i hele huset? 
Da er du ikke alene. 
Av alle spørsmål vi får fra leserne våre, er det noen som går igjen, spesielt spørsmål relatert til hvordan man skal få bedre trådløst nettverk. 

Det finnes naturligvis mange løsninger på problemene. 
Så langt har det kanskje vært mest nærliggende å erstatte den gamle trådløsruteren din med en stor og kraftig en, men selv da er det ikke sikkert du får full dekning i hver krinkelkrok av bygningen. 

Det siste året har det seilt opp et nytt, og ofte langt smartere alternativ i privatmarkedet: 
Mesh-nettverk. 

Slik fungerer det 

Istedenfor å ha én trådløs ruter som sender og mottar trådløse signaler til enhetene du har koblet til, kan du i et mesh-nettverk ha en rekke små trådløse «noder» plassert på strategiske steder i huset ditt - som sørger for at hver minste krok får dekning. 
Og i motsetning til mange rutere, er de verken store eller stygge. 
I mange tilfeller ser de ut som små brannvarslere. 
Les mer om løsningene her. 

Startsett: 3 bokser, a 12 x 12 x 38 mm Trådløsstandard: 802.11ac (AC1300) + b/g/n Teoretiske makshastigheter: 867 mbps over 5 GHz og 400 mbps over 2,4 Ghz Antenner: 4 stk interne pr enhet Porter: 
USB-C (for strøm) + 2 stk gigabit LAN-porter pr boks. 
Veil pris: 
2.990 kroner 

TP-Link Deco M5 er en slik løsning. 
Den består av tre runde bokser, hvorav én (samme hvilken) plugges i bredbåndsuttaket eller modemet ditt, og erstatter den gamle ruteren. 

De to andre fungerer som satellitter som plasseres på strategiske steder i boligen (for eksempel én i hver etasje), og så opprettes det en skjult trådløs forbindelse mellom boksen som sørger for å lede nettverkstrafikken fra node til node og til og fra Internett så effektivt som mulig. 

Hver boks har et trådløst aksesspunkt, alle har samme navn, og du blir automatisk koblet til den boksen som byr på best signal der du befinner deg. 
Snedig? 
Javisst. 
Og ikke minst: 
Det viste seg å fungere veldig bra. 

Slik settes det opp 

Allerede når du åpner esken, får du beskjed om å laste ned Deco-appen fra Google Play eller App Store. 
Den er helt nødvendig for å sette opp Mesh-nettverket. 
Du trenger med andre ord ikke å bruke PC-en din i det hele tatt for å sette opp, konfigurere og vedlikeholde nettverket ditt. 

Appen, som kommer i norsk språkdrakt, tar deg gjennom oppsettet på en måte som er nærmest umulig å misforstå. 
Den bruker Bluetooth for å kommunisere med Deco-boksene trådløst. 

Først setter du opp hovedboksen, velger navn på det trådløse nettet og setter på passord. 
I vårt tilfelle ble den koblet til i toppetasjen, og i appen kunne vi gi den et passende navn ut fra plasseringen. 
Det er smart. 
Dersom en av boksene av en eller annen grunn skulle få et teknisk problem, vil det være enkelt å finne den gjennom appen. 

Deretter trykker du bare på + for å legge til en ny boks. 
Alt du behøver å gjøre utover dette, er å sørge for at boks 2 og 3 allerede er satt i stikkontakten på strategiske steder, resten går av seg selv. 

Systemet kan også bygges ut med inntil 10 bokser totalt, dersom løsningen skal brukes i svært store bygg eller over store arealer utendørs. 
Det er også mulig å koble boksene sammen med nettverkskabler, for å passere hindere som er vanskelig for trådløs signaler, som tykke armerte betongvegger og gulv med vannbåren varme. 

Det er rett og slett ekstremt enkelt å konfigurere Deco M5 med mobilappen, og vi savnet ikke å bruke PC-en i det hele tatt under oppsettet. 
I vårt tilfelle hadde vi satt opp hele mesh-nettet i løpet av 20 minutter, inkludert de minuttene det tok å oppdatere hver boks med ny fastvare. 

I etterkant dro vi ut stikkontakten på en av dem, og flyttet den til et annet sted - uten at de tilkoblede dingsene mistet trådløsforbindelsen. 
Sekunder etter at den var koblet til strømuttaket, var den blitt en del av mesh-nettet igjen. 

Hva med ytelsen? 

Huset vi testet i, er en enebolig oppført i tre, med bruttoareal på 241 kvm fordelt over tre etasjer. 
Det er med andre ord en ganske stor bolig, som kan by på utfordringer for mange trådløse rutere. 

Dekningen, med bare en boks tilkoblet, holdt godt så lenge vi befant oss i samme rom eller tilstøtende rom i samme etasje. 
I etasjen under var internetthastigheten mer enn halvert, og i kjelleren skjedde det flere ganger at signalet forsvant. 

Det er helt på det rene at hver enkelt boks ikke på langt nær byr på samme dekning som en ny, middels avansert ruter, men det er heller ikke hensikten. 

Ved å utvide med først én, så to bokser, fikk vi etter hvert en optimal dekning. 
Opp- og nedkobling mellom hver boks forløp helt uten at vi merket det. 
Strømming av video og videosamtaler over Messenger forløp også helt uten avbrudd mens vi gikk mellom etasjene. 

I diagrammet under har vi lagt ut hastighetsmålinger med en iPhone 6S i alle tre etasjene - med én, to og tre bokser tilkoblet. 

Av en eller annen grunn fikk vi resultater som langt overgikk kapasiteten på bredbåndslinja vår, på tre av målingene. 
Det viktigste er likevel at vi kunne utnytte vår 160 megabits bredbåndslinje til fulle, uansett hvor vi befant oss i vår store bolig. 

Avanserte funksjoner 

Gjennom appen kan du skreddersy trådløsnettet ditt og sette opp avanserte funksjoner. 
Du kan for eksempel sette opp et gjestenett, foreldrekontroll, QoS, DDNS, videresending av port og adressereservering. 

Deco M5 har dessuten innebygd antivirusprogram fra Trend, som beskytter alle enhetene som er tilkoblet. 
Men merk at dette er en abonnementstjeneste som kun er gratis i en viss periode. 

Konklusjon 

TP-Link er en mesh-løsning som er svært enkel å sette opp og administrere. 
Boksene er små og enkle å plassere, og har en design som tåler å være synlig i stua. 
Dette er definitivt en løsning for deg som ønsker en enkel måte å få full trådløsdekning i vriene omgivelser. 

Ytelsen med tre bokser bør være mer enn nok til de aller fleste norske boliger og bredbåndsabonnementer. 

Deco M5 er på vei ut i butikkene i skrivende stund, med veiledende prislapp på rundt 3.000 kroner. 

Etter sommerferien kommer vi med flere tester av mesh-løsninger, samt sammenligninger mot tradisjonelle trådløse rutere. 
Følg med! 

TP-Link Deco M5 
