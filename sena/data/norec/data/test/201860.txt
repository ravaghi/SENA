Lydløs ramp til 145 000 kroner
Enkel og smidig motorsykkel. 
Men fire sekunder fra null til hundre imponerer ikke oss. 

Nordmenn er blitt gale etter elektriske biler. 
Vi kjøper det vi kommer over. 
Ikke så rart. 
De er billige i innkjøp, billige i bruk og har en lang rekke fordeler. 

Elektriske sykler begynner også å vinne terreng. 
Argumentene er åpenbare. 
Du kommer deg raskt og smidig frem i byen, skjærer gjennom motvind og stitter på setet og tråkker oppoverbakkene i 25 kilometer i timen. 

Med batteri mellom bena 

Nå begynner de elektriske motorsyklene å komme også. 
Til og med Harley Davidsson har kastet seg på bølgen. 
I Norge tilbyr KTM en crosser, men ellers er det stort sett bare firmaet Carpoint har foreløpig det største utvalget til nå, fordelt på to merker. 

Energica byr på superbikes og Zero representerer oppreiste nakne brukssykler. 
Vi har testet deres antatte bestselger Offroaderen DSR. 

Den ser ut som en vanlig motorsykkel, er oppbygget nesten tilsvarende og oppfører seg som en, men har noen vesentlige forskjeller. 
Innenfor ramma finner du et stort batteri, godt plassert lavt nede i sykkelen. 

Bak dette finner vi elmotoren som driver bakhjulet via en tannreim. 
Under setet finner du Controlleren, eller elektronikken om du vil. 
Den bestemmer hvordan motoren responderer på din gassrespons. 
Der det opprinnelig skvalper bensin, finner du et rom i Goretex med plass til ladekabelen. 
Eventuelt kan “tanken” erstattes med en Powerbank for ekstra rekkevidde. 

Sykkelen mangler clutchhendel og girpedal. 
I stedet for startknapp finnes en modeknapp som stiller sykkelen inn i Sport, Custom og Eco. 
I praksis stiller du inn hvor mye krefter du har tilgjengelig. 

Eco blir fort kjedelig. 
Vi merker ikke store forskjellen mellom de to andre modiene. 
Den er kvikk i Sport, men ikke hårreisende rask. 
0-100 på 3,9 sekunder er bare ok på en motorsykkel. 
Den holder litt igjen de første meterne, så fare for hjulløft er overhode ikke tilstede. 
Full gass er udramatisk om du bøyer deg en smule fremover. 

Den gir fra seg et hvin under akselerasjon, men er ellers lydløs. 
Forskjellen fra vanlig MC merkes mest på mangelen av maskulinitet når du står lydløs ved lyskryssene. 

Over 50 km/t vil normalt vindstøyen overdøve motorlyden uansett og forskjellen mot en vanlig motorsykkel begrenses i at du ikke trenger å tenke på turtall og riktig gir. 
Her får full effekt uansett hvor fort du kjører når du vrir på gassen. 

Provoserer ingen 

Løsningen er utrolig smidig, spesielt i bytrafikk. 
Den lydløse fremtoningen gjør det lettere å bli akseptert langs gangveier og stier som du strengt tatt ikke skal benytte deg av. 
Naboene i bygården er nok også mer glad i denne enn i en Harley med Screaming Eagle-potter når du drar på jobben om morgenen. 

Sykkelen er ny av året og er en høyreist offroader med grovmønstrede Pirelli knastedekk og justerbart oppsett på dempingen Showa. 
Vår sykkel var mykt oppsatt og veldig komfortabel og lett håndterlig. 
Spesielt som bysykkel funker den strålende. 
Dekkene gir naturligvis noe vibrasjoner, men kler sykkelen fint. 

Alternativt kan man velge mer asfaltvennlige dekk eller gå for tvillinmodellen SR som er noe lavere og har lave skjermer. 

Grei rekkevidde 

Rekkevidden varierer selvsagt med fart og kjørestil og vi hadde ikke sykkelen lenge nok til å få testet reell rekkevidde. 

Den kan forlenges hvis man erstatter dagens tank med en såkalt powertank, men da stiger prisen med saftige 25.000 kroner. 
Bykjøring oppgis til 237 km. 
Landevei gir 142km og blandet kjøring 177 km. 
Tallene med powerbank blir 288 km, 172 km og 216 km. 
(Ja, du leste riktig. 
Elmotorsykkelen har høyere forbruk på landevei enn i byen. 
) 

Lading med medfølgende ladekabel tar nesten 9 timer fra tom til full, men du har kan til å korte tiden ned til på 3,4 timer med en såkalt charge tank og 5,2 timer med en kvikklader. 
Sykkelen kan kjøres på A2 eller A førerkort. 

Hvorfor El? 

Vanlige motorsykler fikk en avgiftslette i fjor og det spås mer dersom utslippsnøkkelen tas i bruk ved avgiftsfastsettelse. 

Sammenlignbare motorsykler med bensinmotor er billigere, så argumentene for å kjøpe en blir i stedet miljø, ingen drivstoffutgifter, lavere servicekostnader (Carpoint har ikke fastsatt pris ennå), lavere forsikring (Yamaha MT-09 koster meg 431 pr. mnd. med 75% bonus, Zero DRS 272 kr pr. mnd. hos IF) og lavere veiavgift (2000 for vanlig MC og 400 for Zero). 

Bruker du sykkelen mye og har et femårsperspektiv, vil regnestykket kunne se bra ut i forhold til vanlig MC. 
Usikkerheten ligger foreløpig i verditapet. 

Vi har ingen erfaring med elektriske motorsykler ennå og pr. nå står både euro og dollar høyt i kurs, så prisbildet kan se annerledes ut dersom norsk krone stiger i verdi. 
