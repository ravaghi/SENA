Mange kokker, lite hits
Ensformig, tross stjernegjestelag. 

Det er med stor nostalgisk glede jeg husker Funkmaster Flex og hans mixtapes med populær rap og R&B; på siste halvdel av 90-tallet. 
En arv som siden 2006 har levd videre gjennom Miami sin selvutnevnt «beste» motivatør, gledesspreder og artistmidtpunkt, DJ Khaled. 

«Grateful» er hans tiende oppsamling av låter fra den såkalte urbane musikkens største navn, og flekser imponerende superstjernemuskler med Beyoncé, Jay Z, Drake, Rihanna og Justin Bieber allerede på sine fire første spor. 

Resten av takketalen følger deretter som en «hvem er hvem» over rappens gode selskap, ledet an av Future, Migos, Nicki Minaj, Rick Ross, Gucci Mane, Young Thug og Travis Scott. 

De store navnene tatt i betraktning – det er grenser for hvor mange ganger man orker å høre på den samme generiske traplåta, kun spedd opp av litt reggae og mer tradisjonell rap fra folk som Sizzla, Nas og Raekwon. 

Påfallende er det også hvordan den Bieber-drevne suksessen «I’m The One», og Calvin Harris-bidraget «Don’t Quit» skiller seg ut som de eneste selvfølgelig hit-alibiene, til tross for assistansen fra toppartister som regelrett har fast bosted på Billboard-lista. 

Flere kokker gir som kjent mer søl, og dette er intet unntak. 
Kanskje er det heler ikke så rart det blir rot, når executive producer-rollen har blitt gitt til Khaleds ett år gamle sønn, Asahd. 
