TEST:Haibike Sduro Trekking RC 2016 

Noe i nærheten av en perfekt elsykkel. 

Arrogante elsykkel-entusiaster med velfylt lommebok vil ha det til at de virkelig gode syklene starter på 30.000 kroner. 

Etter å ha testet denne elsykkelen fra tyske Haibike til nærmere 28.000, er vi tilbøyelig til å gi dem rett. 

For maken til sykkelopplevelse skal man se langt etter blant sykler som koster 5.000, 10.000 eller 20.000 mindre. 

Gromt utstyr 

Det ville da også ha vært en sensasjon, for utstyret Haibike Sduro Trekking RC i 2016-utgave er på ingen måte av billigste sort. 

Foran og bak sitter bremser og gir i den markedsledende sykkelutstyrsprodusenten Shimanos XT-klasse. 

Det betyr at girene (to trinn foran og ti bak) skifter lett og presist, og at du nesten ikke trenger å bruke håndkraft når du bremser. 

Selv om du må passe på så du ikke «hogger» inn bremsene ved bråstopp, slik du ville gjøre med de mekaniske bremsene vi gjerne finner på rimelige sykler, har du en helt annen kontroll når farten skal ned. 

Bruker Yamaha i stedet for Bosch 

Ved pedalene (som er laget av Wellgo) sitter en 250 watts Yamaha-motor. 
Bosch sine krankmotorer ser ut til å være mest utbredt på elsykler i de øvre prisklassene som selges her i landet, men Yamaha har startet faktisk med slike motorer allerede i 1993 - hele 17 år før Bosch. 

De to motor/batterisystemene er nokså like, men enkelte forskjeller er det. 

Begge bruker 250 watts motorer og 400Wh/11 Ah-batterier. 

Bosch har litt høyere dreiemoment - 75 Nm (newtonmeter) mot Yamahas 70. 
Yamahas motor veier 300 gram mindre enn Bosch-motoren, mens Yamahas tar igjen med 300 grams mindre vekt på batteridelen. 
Kjørelengden (tekkevidden) er litt høyere for Yamahas del på normal og høy drivkraftinnstilling, men det er marginalt. 

De viktige detaljene 

For litt over ett år siden en Bosch-variant med Meridas Big Nine E-Lite 900DX til nesten 43.000 kroner. 
Mens Merida bar preg av å være en standard terrengsykkel med påmontert elmotor, er Haibikes Sduro-sykkel bygget fra grunnen av som elsykkel. 

I praktisk bruk merker vi at den har nøye tilpasset geometri og vektfordeling, slik at motor og batteri ikke virker forstyrrende på sykkelgleden. 

Og så har du de viktige detaljene. 
Hverdags- og jobbsyklisten kan glede deg over integrert for- og baklys som styres fra samme knappekonsoll som motoren. 
I tillegg gjør ferdig tilpassede skjermer, ringeklokke og bagasjebrett at sykkelen føles som en helhet. 

Nydelig å sykle på 

Men viktigst er det jo at den er god å sykle på. 
Her leverer Haibike til gagns. 
Fra første tråkk glir du bortover. 
Ingen rykk og napp, ingen ubehagelige overraskelser. 
Enkelte elsykler stikker nærmest av med deg når du setter deg på dem. 
Her er det du og bare du som har kontrollen. 

Hiver du deg på sykkelen i en oppoverbakkeoppoverbakke, får du den nødvendig hjelpen fra motoren via en smart pedalsensor. 
Og har motoren hjulpet deg over en lei kneik, begrenser den ikke farten på vei nedover igjen, slik mange andre elsykler dessverre gjør. 
Her er det så godt som null rullemotstand nedover. 

Litt motormotstand merket vi likevel i oppoverbakker på det punktet beina tar over (her nøyaktig ved lovlige 25 km/t) , men det plaget oss ikke nevneverdig. 

På vår sedvanlige testtur fra Risløkka til Grefsenkollen (6,5 kilometer med en stigning på 263 meter) brukte vi 20 minutter. 
Her er fjorårets testvinner Emotion Evo Cross håret vassere med sine 18 minutter. 
Men så har den jo en 350 watts motor på bakhjulet, i likhet med Buddy-sykkelen (som brukte 21 minutter) vi nylig testet . 

Konklusjon 

Vi kan ikke med hånden på hjertet si at det ikke finnes konkurrenter som er like gode eller bedre der ute til samme pris - vi får jo ikke testet alt. 
Dessuten kan man diskutere om det er fornuftig å bruke rundt 30.000 kroner på en tråsykkel med batteri og elektromotor. 

Men at denne sykkelen gir fantastisk eierglede og er en drøm og kjøre, det kan vi skrive under på. 

Haibike SDURO Trekking RC 2016 

Vi synes den er verd pengene. 
