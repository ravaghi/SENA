The xx:Årets første store album er her 

Klassisk samlivspop med mer liv og farge i kinnene. 

Engelske The xx må regnes som ett av de mer usannsynlige bandene som er blitt mainstream store. 
Den minimalistiske popmusikken på debuten fra 2009 høres mest ut som skapt for én lytter på et mørkt rom, stille og fortvilet. 

Men xx solgte et par millioner eksemplarer, fikk den britiske albumhederen Mercury Price, og gjorde Romy Madley Croft, Jamie «xx» 
Smith og Oliver Sim til stjerner. 

Oppfølgeren Coexist i 2012 var en god, men i overkant streng oppfølger som kopierte debuten. 
Fem år og et lykket sololøp for Jamie xx senere er trioen tilbake. 

Som seg selv, men med farge i kinnene og mer musikalsk lekenhet og sjel i monitor. 
Selv albumcoveret har gått fra svart/hvitt til en lysende blå himmelfarge. 
Omslaget kler dem. 

Riktig å utfordre egen formel 

Den fabelaktige førstesingelen «On Hold» varslet om nye sprelske toner da den ble sluppet før jul. 
En rekke samplinger og DJ Smiths klubbrytmer på soloalbumet In Colour har påvirket musikken hos moderbandet, selv om Croft og Sim er minst like viktige som komponister her. 

Åpningen «Dangerous» starter med et blåsertrykk, før den energisk drar tungt i gang. 
«Cause I couldn't care less, if they call us reckless, until they are breathless, they must be blind» synger Oliver Sim om et forhold over styr, men ordene kan brukes om musikken også. 

Det er tøft, og riktig, å utfordre egen formel. 

Først i tredjelåten «Lips» duver trioen ned i sin kjente minimalisme av seig bass, tynne gitarlinjer, synther og den særegne vokaldualismen. 
Som før synger Croft og Sim til hverandre, om hverandre, forbi hverandre om dette forholdet de ikke helt får til. 

De kunne vært partnere og sunget om kjærlighet, men er kjente fra barndommen og synger like mye om vennskap. 
Eller utfordringene i bandet, slik det ofte er for artister i etterkant av en suksess. 
Her i den flotte Oliver Sim-melodien «Replica» og den avsluttende, bekmørke låten «Test me». 

God musikalsk utvikling 

Likevel er det den trøblete «forholdismen» som får mest oppmerksomhet, her som på bandets to foregående album. 

«Now you've found a new star to orbit, it could be love. 
I think you're too soon to call us old, when and where did we go cold? 
I thought I had you on hold» synges det i nevnte «On Hold». 

Slik gikk det da Jamie xx spilte på Øya sist. 
I august er bandet tilbake i Oslo. 

Mer optimisme spores i albumets friskeste poplåt «I Dare You», der en gryende forelskelse utfordres av trioens nyforlovede vokalist Romy Madley Croft med følgende utbrudd: 
«I've been a romantic for so long, all I've ever had are love songs, singing oh-oh-oh, go on, I dare you». 

I see you er full av stilsikre «love songs», men det er den musikalske utviklingen som skaper mest interesse. 

I mangel av smartere beskrivelser kan man kalle det hele mer levende. 
Den store klassikeren i xx-katalogen er fortsatt debutalbumet, men denne kommer definitivt til å bli spilt mye utover. 

Årets første store album er her. 

The xx spiller på Øyafestivalen i Oslo torsdag 10. august. 
