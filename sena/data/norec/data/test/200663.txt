TEST:BMW X4 M40i 

Mens vi venter på X4M. 

Vi er henvist til artige, svingete veier med til dels svært dårlig asfalt når vi får nøklene til flaggskipet i X4-klassen. 
I likhet med Audi og Mercedes, prøver BMW å tette et hull som egentlig ikke er der mellom vanlige BMW-modeller og de råe M-modellene. 

I X4 sitt tilfelle finnes det ingen ren X4 M ennå, slik det gjør hos X5 og X6. 
Veldig mye tyder på at det kommer. 

På spørsmål om BMW har en i planene, svarer de diplomatisk at de er fornøyd med M40i. 

På spørsmål om de vurderer en V8 i en kommende X4 M, kommer det uventede ærlige svaret: 

- Vi mener det holder med seks sylindre. 
M4 GTS med hele 500 hester viser hvor mye vi kan ta ut av en slik konfigurasjon om vi ønsker det, og X4 er fortsatt en liten bil. 

Trolig kan vi forvente over 400 hester, en tilpasset dobbeltclutch-girkasse fra M3/M4, firehjulstrekkstyring med langt mer fokus på trekk bak og økt slippgrense, lettvektshjul, større bremser og langt stivere oppsett. 

57 hester pluss 

Har du vært ute etter rå muskelkraft, har du vært nødt til å velge diesel til nå. 
Da får du lokomotivet xDrive35d med 313 hester og hele 630 Nm i dreiemoment. 
Den er tre tideler tregere fra 0-100 og går bare tre km/t saktere i toppfart. 

Men nå er det M40i det handler om. 

Motoren i M40i er en god gammel sekssylindret motor som har fått de samme oppgraderingene som nylig ankomne M2. 

Innsuget er omarbeidet og eksosanlegget er optimalisert for å gi minimalt med baktrykk. 
Samtidig har det blitt lyd-designet med klaffer for å gi sportslig lyd når du velger kjøreprogrammene Sport og Sport+. 
Det gir et lydbilde vi garanterer du vil bli lei i en slik type bil etter den første dagen. 

8-trinns girkasse 

Girkassen, en 8-trinns Steptronic, har fått et sportsligere oppsett, og på vanlig BMW-manér, gir den et sportslig rykk i girvekslingene på de to sportsligste programmene. 

Launch Control er også standard og krever ikke noe hokus pokus for å aktiveres. 
Det holder med å ha den i sport+, trykke inn brems og gass samtidig og slippe bremsepedalen når du måtte ønske. 
Den er ganske snill mot drivverk og hjul og sender den store coupéen behagelig raskt av gårde med girskift opp mot rødt på 6000 omdreininger. 

Som i et TV-spll 

Det er en svært attraktiv pakke som tilbys, men steget opp fra xDrive35i er aller størst på bakluka. 
Akselerasjon og toppfart er nesten mest imponerende på papiret. 
4,9 sekunder fra 0 til 100 og toppfart på 250 km/t ER imponerende, men man sitter litt opphøyet og isolert fra hva som skjer, så alt går rimelig udramatisk for seg, litt som i et TV-spill. 

Man ser nåla forsvinne oppover og hører eksoslyden, men de autofile nervene blir ikke ertet opp. 
Det blir nok oppgaven for en strammere M. 

Potent komfort 

Det er gjort vesentlige endringer for å få den fortere rundt svinger. 
Bærebroene foran er forsterket, cambervinklene på forhjula er noe mer negative, demperoppsettet på det justerbare understellet er strammere og foringene hardrere. 

Bakakselen er også programmert for aktivt å sende kreftene til det hjulet som trenger det mest, utfra rattutslag, grep og gyro. 
Dette skal gjøre M40i mer stabil og redusere rattutslag. 

BMW-en svelger skarpe svinger uten problem den også. 
Den er ukomplisert og lettkjørt, men vi savner mer punch. 
Effekten i seg selv holder for så vidt, men antispinnsystemet holder igjen ganske betraktelig i svinger, helt til hjulene peker fremover ut av svingen. 
Trygt og sikkert, men ikke det man håper på når man har kjøpt seg M-caps og T-skjorte. 

Dette er fortsatt en komfortorientert bil. 
Den sluker dårlige veier på en imponerende måte, og selv i Sport+ sitter tenner og nyrer trygt. 

Det er langt mellom denne og Porsche Macan GTS, som er direkte sammenlignbar med tanke med tanke på målgruppe. 
Macan er som et presisjonsverktøy der de to tonnene virker tryllet bort når du velger de sportslige programmene. 
Samtidig er den gyngende som en Mercedes i komfortinnstillingen. 

Utstyrsvariant 

Den nye kongen i programmet blir mer som en avansert utstyrsvariant med kule effekter, rikelig med M-dekaler og kule 20-tommere med 8,5-tommers bredde foran og 10 bak. 
Dekkdimensjonene 245/40 R20 foran og 275/35 R20 bak er identiske med råtassen M2. 

Er du ute etter en hardcore SAC? 
Vent heller ett år til. 
Da tipper jeg vi blir invitert på X4 M-lansering. 
