Psykopat-thriller uten spenning
«Stalker» er hverken skummel, troverdig eller stilig. 

«Stalker» er en psykopat-thriller som rett og slett ikke fungerer, til tross for dyktige skuespillere, og en historie som på papiret virker spennende. 

Frances (Chloë Grace Moretz) finner håndvesken til den ensomme enken Greta (Isabelle Huppert) på T-banen. 
Hun leverer den til henne, og det leder til et vennskap mellom dem. 

Frances har nylig mistet moren sin, og Greta lengter etter datteren som studerer i Paris. 
I hverandre ser de ut til å finne det de savner. 

Etterhvert oppdager Frances at Gretas liv ikke er som hun har utgitt det for å være, og hvor langt Greta er villig til å gå, for ikke å være ensom. 

Problemet er at denne oppdagelsen ikke blir gjort hverken spennende, skummel, troverdig eller stilig. 

Hadde man tidlig sett tegn til at Greta er ustabil, kunne det blitt nervepirrende å vente på at Frances skulle finne det ut. 

Men utenom at Frances’ venninne Erica (Maika Monroe) synes vennskapet med Greta er unaturlig, vekkes tilsynelatende ingen mistanker, før Frances ved en tilfeldighet ser noe som gjør situasjonen uhyggelig. 

Selv om regissør Jordan flittig benytter seg av skrekkelementer, blir det aldri særlig skummelt. 
Dette hjelpes ikke av at filmmusikken er dårlig brukt. 

Noen ganger virker det som om det dramatiske, insisterende lydsporet er klistret på for å kompensere for at det som foregår på skjermen ikke fremstår skummelt. 

Andre ganger gjør lyden scenene mer parodiske enn intense. 
I tillegg er musikken kronisk tidlig ute, og advarer på klosset vis om hver eneste «skremmende» ting som skal skje. 

For å toppe det hele er historien så full av usammenhengende detaljer og plotthull, at det er vanskelig i det hele tatt å engasjere seg. 

Jeg blir ikke interessert i å finne ut hvem Greta er, hvorfor hun holder på som hun gjør. 
Jeg klarer ikke å lure på hvorfor Frances’ forhold til faren er så dårlig. 

Jeg bryr meg ikke om hva som er den egentlig sannheten om Gretas datter. 
Jeg irriterer meg over hvordan teknologi brukes i filmen. 

Isabelle Huppert gjør det beste av det manuset hun har fått. 
I noen scener er hun en skikkelig skremmende psycho-stalker, men for det meste ødelegger hun alt rundt seg. 

Moretz imponerte meg nylig med sin prestasjon i «The Miseducation of Cameron Post», men heller ikke hun får skinne her. 

Regissør Neil Jordan klarer virkelig ikke å utnytte potensialet til noen av skuespillerne. 

Så dette fører ingen steder. 
Jeg skjønner ikke hva Jordan vil, eller hvilken stil han sikter (og bommer) på. 
