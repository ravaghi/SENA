Endelig med bedre rekkevidde
Nye 
VW e-Golf er ikke best - men dyrest. 

Den er ikke best, men blant de dyreste i forhold til lovet rekkevidde om vi sammenligner den med konkurrentene. 
Allikevel tror VW de skal selge 6.000 e-Golf i 2017. 
Da blir den blant bestselgerne i klassen. 

Bedre enn «vanlig » Golf 

Argumentene for å kjøpe den er de samme som tidligere. 
Les vår test av første e-Golf og se hvorfor vi likte den. 
Golfen er ukomplisert og oppleves som en vanlig Golf, bare bedre. 
Du slipper motorstøy og får sømløs kjøring fra 0-150 km/t. 

Og selv om den har lagt på seg (1540 kilo kontra 1294 kilo for sammenlignbare Golf 1,5 TSI ACT DSG), føles den skikkelig kvikk fra start takket være 290 
Nm tilgjengelig fra første omdreinging. 
Dessuten ligger all vekt lavt nede mellom hjulene og gir gode kjøreegenskaper. 

Den står på ganske høye lavfriksjonsdekk (205/55R16) og et komfortabelt fjæroppsett, sikkert på grunn av at den lave toppfarten på 150 km/t ikke krever mer. 
Det gir en svært komfortabel men allikevel kjøreglad skyss. 

Dessuten er den en normal femseter med relativt god plass til både passasjerer og bagasje. 
Du kan slå ned setene som på normale biler. 
Frem til Opel Ampera-e kommer på veien, vil Golfen for mange oppleves som den mest «normale» bil, kansje med unntak av Hyundai Ionic. 

Salgssuksessen BMW i3 har jo litt rare dører, bare plass til fire personer og liten bagasjeplass. 
Kommende Tesla Model 3 vil få en upraktisk liten brevsprekk som bagasjelokk, Mercedes B250e har lav rekkevidde, Renault Zoe er liten og Nissan Leaf begynner for alvor å dra på åra. 

Utstyrsnivået er også veldig høyt. 
Man trenger ikke plusse på mye på denne bilen. 

Kjøretips ved hjelp av navigasjon 

Dersom du legger inn en kjørerute og går inn i menyen for kjøretips, vil e-Golf analysere ruten din og gi deg kjøretips ut fra topografi på reiseruta. 
Vi savner at den ellers så veldig gode adaptive fartsholderen ikke er er integrert i systemet og holder fartsgrensene selv. 
De fleste fartsgrensene er jo lagret på kartet og da kunne bilen fint ha justert ned hastigheten på aller beste mulige måte selv. 
De gangene kartet ikke stemmer med virkeligheten, har man jo alltids skiltgjennkjenningen. 

Forøvrig synes vi at bilen akselererer noe raskere enn forventet ved bruk av fartholderen når vi vipper farten oppover. 
På for eksempel Prius Plug-in Hybrid som vi akkurat har testet, skjer akselerasjoner mye langsommere. 

Dette er nytt 

Det helt åpenbare er batteripakka som gir mer enn 50 prosent lenger rekkevidde og skal klare 30 mil uten å bruke mer plass. 
Langt bedre batteriteknologi tillater ennå mer pakking av det samme arealet. 
Batteriene er stablet i midtkonsollen og under setene. 

De som liker å trekke til seg det ubrukte clutch-beinet får ikke gjort det her. 
Gulvet foran stolen har nemlig en forhøyning. 

Den forrige e-Golfen var også kjapp fra start. 
Vi målte 115 hesteren til 3,3 sekunder til 50 km/t og ferden videre til 100 km/t på 10.3 sekunder. 

Det var raskere enn oppgitt. 
Nå er effekten økt til 136 hk og 290 Nm. 
For å finne så mye dreiemoment, må du opp på modellene GTE, GTI, GTD og R. 

Du skal nå klare å lade opp 80 prosent på 45 minutter. 
Den mye omtalte varmepumpa som forsinket leveransen av e-golf fra start er nå standard. 
Setetrekk og dekor er nytt og mens e-golf-eiere alltid har vært vant til LED frontlykter, får de nå dynamiske led baklykter også . 
Til og med skiltlys er nå i LED, så nå finnes det ikke ei lyspære igjen i Golf. 
Det gjelder for øvrig hele Golf-programmet. 
Les om deres facelift her. 

Parkerings-sensorer rund baut, regnsensor, elektrisk innklappbare sidespeil og automatisk avblendbart innvendig speil er standard. 
Fra før var 8-tommers skjerm standard. 
Nå får du den gromme 9,2-tommeren med den meningsløse gestiluleringskontrollen som standard. 
Dessverre er også volumknott og knapperadene forsvunnet også. 
Med i pakka får du tre år CAR-Net Security & service med nødanrop med på kjøpet. 

Unødvending ekstrautsyr 

Heldigvis er det ikke mye du trenger ekstra. 
Active info-Display til 3900 og utvendig lyd til 1200 trenger du ikke, men du vil sikkert ha dynamiske kjørelys som mørklegger andre trafikanter til sparsomme 2700 kroner. 

Så langt kom vi ... 

Vi prøvde å kjøre en forbrukstest på vår forholdsvis korte testrunde, men den blir noe misvisende for hastigheten blir noe høyere enn i Norge. 
Vi kjørte i Eco Pro som blant annet slukker klimaanlegget, du får ikke ut mer enn 40 prosent effekt med mindre du trår kickdown og toppfarten begrenses til 95 km/t. 
Testruta var relativt flat, det var sommertemperatur på Mallorca og mye gikk på motorvei. 
Ut i fra mine målinger ville jeg kommet ca 27 mil, dersom jeg hadde fortsatt til batteriet var tomt. 

Man må selvfølgelig regne med langt lavere rekkevidde dersom man velger Eco-modus. 
Da har du 70 prosent av effekten tilgjengelig, begrenset klima og 120 km/t tilgjengelig. 
I Normalmodus gjør bilen 150 km/t. 
Denne farten har vi prøvd tidligere og e-Golf kjøres med høy komfort og helt udramatisk i denne hastigheten. 

Forskjellene er ikke mange. 
De tidligere nevnte fordelene er opprettholdt, med to unntak. 
Den lille tankmåleren raser ikke nedover like raskt som tidligere og vogna er blitt sprekere over hele fjøla. 
Spesielt oppe i hastighet er det velkomment med mer effekt. 
