Vårens vakreste – virkelighet
Nok en gang er SPOR årets viktigste kunstbegivenhet i Kilden. 
Ingen går uberørt ut etter å ha opplevd den. 

Ingen er bare det vi ser, heter det både hos Bjørn Eidsvåg og i Kirkens Bymisjon. 
Setningen blir sentral også i forhold til årets SPOR-forestilling i Kilden. 
Den imponerer på så mange måter, også fordi den er veldig ny i forhold til tidligere års produksjoner. 

Hvem kan samle 700 ungdomsskoleelever, sånn cirka 700 fjortiser pluss minus, og be dem sitte helt stille som et velskolert og dannet teaterpublikum i nesten to timer? 

Kilden Dialog gjør det, og de behøver ikke en gang å be dem om å sitte stille. 
De gjør det intuitivt, slått av og betatt av det som foregår på scenen i den nesten ubeskrivelige forestillingen som heter SPOR og som denne helgen samler bortimot 3000 mennesker i løpet av fredagen og lørdagen. 

SPOR er et prosjekt som forkynner medmenneskelighet, verdighet og varme på en måte som berører og engasjerer enten man er barn, ungdom eller voksen. 
100 ungdommer på scenen, alle kledt i sort fra topp til tå. 
De synger, danser, leser, deklamerer, kommer med statements på skjerm, svarer på spørsmål, sjarmerer, imponerer, gjør akrobatikk før de synger igjen. 

Dyktige solister, imponerende stor-kor, og bakom mer enn suser Kristiansand Symfoniorkesters 50 musikere denne gangen. 
Orkesteret er mer enn bakgrunn. 

Med Stig Nordhagens musikk og andre verker hentet inn i forestillingen, utgjør de et både klanglig og rytmisk underlag som alle øvrige medvirkende får kraft og inspirasjon fra. 
Dirigent Per Kristian Skalstad holder det hele diskret sammen. 

En harpe trilles frem og orkesterets harpist spiller sammen med en skoleelev, det blir klisjé å kalle det himmelsk vakkert, men – la gå. 
Fire celli fram på scenen, 700 ungdommer lytter andektig til en cellokvartett. 
Det er faktisk mulig, ja. 
En etter en står de medvirkende frem med tekst og sang. 
Først med Halldis Moren Vesaas’ 
Tung tids tale: 
Det heiter ikkje eg no lenger, heretter heiter det vi. 

Og det fortsetter på samme vis, med elevtekster og tekster av verdenskjente humanister og religiøse ledere, filosofer og vitenskapsfolk. 

Fram stiger et budskap om å elske hverandre, om å se hverandre bak fasaden, om å lytte til hverandre og erkjenne hvorfor vi er her. 
Hvorfor er jeg her på jorden, i livet, blir et sentralt spørsmål. 
Og det dype svaret: 
Jeg er her for å leve. 
