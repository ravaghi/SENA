Ødelegges av pop
Britiske Rag’n’Bone Man fikk årets Critics Choice Awards under Brit Awards og følger dermed i fotsporene til artister som Adele og Sam Smith. 
Men lever hans debutalbum «Human» opp til forventningene? 

Tittellåten åpner plata med et smell. 
Gospelkoring, tunge riff, høy energi og fengende melodi er grunnen til at denne singelen allerede har rukket å spille seg varm. 
Den har havnet på førsteplass på hit-listene i flere land, men i hjemlandet har han blitt blokkert av Ed Sheeran sine monsterhits selv om denne virkelig hadde fortjent plassen. 
Dessverre holdes ikke nivået like høyt utover på plata. 

Rory Graham som han egentlig heter, har en mektig stemme med en spennende særegenhet, men han kommer ikke helt til rette i denne blandingen av pop, R&B og soul. 
Låtene blir for anonyme og en spenstig stemme kles i en kjedelig drakt. 
Skrekkeksempelet er låten «Odetta» som minner om en kjedelig versjon av Gavin DeGraw. 

Rag’n’Bone Man låter best når han legger bort pop-elementene og fokuserer mindre på hva som selger best. 
Dessverre skjer ikke det så ofte på denne overproduserte plata. 
Resultatet er en helt middels utgivelse som mangler de store høydepunktene. 
