Test:Ford Focus RS 

Avansert firehjulstrekk, elleville ytelser og hysterisk gode kjøreegenskaper gjør dette til en lykkepille av de sjeldne. 

Kompaktklassen har vært en yndet bilklasse for de produsentene som ønsker å lage raske gatebiler. 
Her har GTi'ene poppet ut fra den ene produsenten etter den andre. 

Etter hvert holdt det ikke med GTi'er som standarden, og de enda raskere R og RS-modellene har funnet fotfeste. 

Tøffe konkurrenter 

Ford Focus RS er Fords spydspiss i kompaktklassen. 
Den representerer det ypperste den tyske bilprodusenten kan by på i den stadig tøffere kampen mot konkurrenter som Audi RS3, BMW M135i xDrive, Honda Civic Type-R, Mercedes A45 AMG, Subaru WRX STi og VW Golf R. 

Med rallygener tilbake til 60-tallet forplikter bruken av RS-navnet til en bil helt utenom det vanlige, og vi kan trygt si at nykommeren følger opp arven. 

Focus RS har eksistert siden 2002, da den første utgaven ble lansert med 215 hestekrefter. 
Den bar preg av turboforsinkelse og mye krefter forhjulene hadde sin fulle hyre med å plante i bakken. 

Se detaljbilder her 

Resultatet var mye sporing, det engelskmennene så treffende kaller «torque steer». 
På generasjon to, som kom i 2009, så var det fortsatt kun forhjulstrekk til tross for at bilen hadde hysteriske 305 hestekrefter. 
Selv spesialutgaven RS500 med 350 hestekrefter hadde tohjulstrekk. 
Det ble rett og slett for drøyt. 

Nå har Ford endelig tatt til vettet og nye RS har fått et av de mer avanserte firehjulstrekksystemene på markedet. 
Utgangspunktet er AWD-systemet Ford benytter på sine tradisjonelle firehjulsdrevne modeller, som ligner Haldex-løsningen. 
Det vil si trekk på forhjulene til vanlig, så flyttes kreftene bakover ved behov. 
Focus RS har i tillegg en elektronisk styrt clutch på hver side av bakakselen. 

AWD-systemet kan fordele opptil 70 prosent av momentet til bakhjulene, og takket være de to clutchene, så kan opptil 100 prosent moment i løpet av seks hundredels sekund flyttes over til hvert av bakhjulene. 
Systemene kalkulerer 100 ganger i sekundet hvor det kreves krefter. 

Momentfordelingen er kjent fra tohjulstrekkere, som for eksempel Golf GTI, for å unngå understyring ved å flytte krefter til det hjulet med best grep. 
I kombinasjon med de fire ulike kjøremodusene som følger med RS (kommer tilbake til hva det er), så er løsningen helt genial! 

Se interiør og detaljer her 

Mens nye biler blir stadig mer like og det ofte er vrient å se forskjeller på en ny og gammel modell, er du nødt til å være helt blind om du ikke ser at dette er noe annet enn en vanlig Focus, eller en ST, for den saks skyld. 
Den 350-hestekrefter sterke motoren trenger mye kjøling, og derfor har Ford laget enda større grill og fanger med store åpninger. 
Luftekanaler sørger også får sårt tiltrengt kjøleluft til bremsene. 
Bak er det ny fanger, oppsiktsvekkende stor hekkspoiler og nye diffusor samt doble enderør. 
Barskt og herlig! 

Ford har brukt drøyt to år på å utvikle bilen, og mye av tiden har gått med til å lage en perfekt bil som setter ny standard for sportslighet samtidig som den skal være mulig å bruke til alminnelig kjøring i hverdagen for hvermannsen. 

Bremsene er ifølge Ford forbedret 20 prosent, og skal nå tåle bråbrems fra 214 km/t til 0 km/t hele 13 ganger uten tap av bremseeffekt. 

De skal også klare 30 minutters sammenhengende banekjøring uten antydning effekttap. 

Ford har finpusset hele oppsettet på Focus RS kontra forgjengeren. 
Alt er blitt fastere. 
Fjærene er blitt 33 prosent stivere foran og 38 prosent stivere bak. 
Torsjonsstivheten er økt med 9 prosent. 
I sum skal dette og andre modifiseringer gjøre nye RS mer presis. 

Se flere bilder her 

Under det tøffe ytre med heftig takspoiler og diffusor (som skal minimere luftgjennomstrømning under bilen), skjuler det seg et interiør som ligner en del på vanlig Focus. 
Det betyr det smått irriterende infotainment-systemet SYNC2, og en noe rotete midtkonsoll. 
Men setene fra Recaro er massive og byr på god støtte. 
Midt på dashbordet er det tre ekstra målere med turbotrykk, oljetrykk og oljetemperatur, slik vi kjenner fra ST. 
Men mer spennende er knappene til venstre for girspaken. 

Drive-mode-knappen er nemlig det mest sentrale for hele kjøreopplevelsen til denne bilen! 

I Normal-modus er demperne like stive som i Focus ST. 
I Sportmodus blir de 40 prosent stivere. 
Drive-mode har fire program - Normal, Sport, Track og Drift. 
Innen for de ulike programmene reguleres firehjulstrekket, demperne, styre- og gassrespons, antisladd-systemet (ESC) og eksoslyden. 
Du kan ikke selv justere oppsettet individuelt, men Ford-ingeniører innrømmer at dette kanskje blir mulig senere. 
Inntil videre kan du kun regulere stivheten i demperne med en knapp på blinkerhendelen. 

Vi kan trygt si at det knyttet seg størst forventninger til det siste programmet, Drift-mode. 
På godt norsk betyr det sladde-modus, og er det mest politisk ukorrekte noen har introdusert siden bilens oppstandelse. 
Det er overhodet ingen fornuftig hensikt med dette annet enn å stille opp bilens systemer, særlig firehjulstrekket, slik at det blir enklest mulig å sladde. 
I dette moduset går nemlig mesteparten av kreftene til bakhjulene, og spesielt til ytre hjul, slik at selv moren din skal kunne foreta en kontrollert firehjulssladd. 

Med egne øyne var vi vitne til at selv bestemødre i løpet av lanseringen var i stand til å utføre nær perfekte donuts (piruetter) på et lukket område. 

Dette er kort og godt hysterisk morsomt, men som sagt høyst ukorrekt, og her hjemme risikerer du kun stygge blikk fra omgivelsene og heftige bøter fra politiet. 

Launch control 

Testkjøringen foregår på spanske fjellveier, motorvei samt på bane. 
I Normal-mode oppleves bilen som fastere enn de fleste vanlige biler, men det er helt uproblematisk å se for seg at den i det moduset passer til kjøring til og fra barnehagen, butikker, jobb, køkjøring osv. 
I Sport-mode kvesses alt litt mer til, og det er særlig motorlyden og smell fra eksospottene som vekker oppmerksomhet. 

I Track-mode endres alt til sport-modus, og bilen tillater litt slipp i svingene samtidig som styringen er skarp, lyden barsk, responsen brutal og demperne stive. 
I tillegg introduserer Ford en ny innretning på RS-en som også kun er for moro skyld - nemlig launch control. 
Med det er clutcher og drivsystem satt opp for helt optimale rivstarter og best mulig akselerasjon. 

Det er ingen tvil om at Ford kun har vært ute etter å lage en så gøyal bil som mulig, som samtidig skal kunne fungere som en hverdagsbil. 

Om noen tror at vi savner den gamle femsylindrete motoren, så tro om igjen. 
Fireren under panseret på 2,3-liter kjenner vi fra Mustang, og her er den lydtunet så perfekt som det går an å få en slik motor til å låte. 
Turbomotoren yter som nevnt 350 hestekrefter og har dreiemoment på 440 Nm. 
Den spurter til hundre på 4,7 sekunder og toppfarten er 266 km/t. 
Dette nærmer seg superbil-ytelser! 
Likevel er CO2-utslippet begrenset til 175 g/km, noe som er 50 gram under RS500. 

Ford Focus RS representerer starten på 12 nye sportsbiler selskapet vil lansere fram mot 2020. 
Senere i år kommer også den viste grombilen Ford GT. 
Målet er at de skal fortsette trenden med flere solgte sportsbiler. 
Allerede i år vil de på verdensbasis øke dette salget med 40 prosent. 

Ja, de penga ... 

Er du blant mange som nå sikler etter å kjøpe nye Focus RS, så kan vi kjøle deg ned med at den koster fra 710.000 kroner. 
Det er egentlig ikke så ille målt mot konkurrentene, særlig når utstyr som bixenon, sportseksos, RS-stylingpakke, støtdemper-innstillinger og de fire ulike kjøremodusene er inkludert i prisen. 

På ekstrautstyrslisten finnes stilpakke til 27.000 kroner, som inneholder blant annet blåfargete RS-bremsekalipere, navigasjon og finere seter. 
Komfortpakke til 4.000 kroner består av cruise control, nøkkelfri adgang og ryggekamera. 
Men du kan fint klare deg med å legge til maks 20.000 kroner i ekstrautstyr og likevel få en bra utstyrt bil. 

Ser vi på konkurrentene, så må du på de (bortsett fra Subaru WRX STi) regne med å legge til mye penger i ekstrautstyr. 

Dette er prisene på konkurrentene: 
Golf R koster fra 594.800 kr, Audi RS3 koster fra 860.000 kr, BMW M135i xDrive koster fra 722.900 kr, Mercedes A45 AMG koster fra 740.000 kr, Subaru WRX 
STi koster fra 869.000 kr 

Og på den måten så fremstår plutselig nye Focus RS som et ganske så godt kjøp! 

Se nye Ford Focus RS i action her 

Reiseomkostningene til denne reportasjen er dekket av importøren. 
Les mer her 
