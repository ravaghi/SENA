En krigsforbryter i Oslo
Denne gangen har Tom Egeland skrevet en actionthriller der vi alle kan kjenne på gruen: 
Tenk å sitte på en trikk som blir kapret av bevæpnede menn!!!!! 

Han har klart det igjen, Tom Egeland, å skrive en mastodont av en bok - som til tross for et svulmende sidetall - makter å holde oppe spenningen gjennom hele fortellingen. 

Denne gangen har han forlatt gjennomgangsfiguren sin, arkeologen Bjørn Beltø, og har skrevet en skikkelig actionthriller. 
Det har også fått følger for formen. 

Mens Egelands foregående bøker var super-intellektuelle med lange teoripassasjer, er denne boka handlingsmettet. 
Her har Egeland ikke satt seg fore å drive voksenopplæring. 

Nå handler det om terror og trikkekapring i tjukkeste Oslo. 
I timevis kjører linje 19 rundt i sentrum mens dramatikken stiger. 

Det som i starten ser ut som IS-terror er det likevel ikke, men en hevnaksjon etter voldsutgytelse under borgerkrigen på Balkan (1991–1999). 

Kapringen og gisseltakingen fyller mesteparten av de 480 sidene, og er uhyre spennende. 

Boka er bygd opp som kryssklipp mellom det som skjer i trikken, hos politiet, i pressen og hos en politiker med ting å skjule -kontrastert med små, såre tekster på motstående side i form av kjærlighetserklæringer til en drept datter. 
Og vi ser tidlig at de harmonerer dårlig med IS-terror. 

Hele Norge følger med på direktesendt TV på forferdelsene som sammenliknes med 22. juli. 
Det ser ut til at folk dør, og det blir storbrann. 

Vi er aldri inni hodene til kaprerne, men gislene lar Egeland tenke på mye rart der de ser døden i hvitøyet. 
Ikke alt er like sannsynlig. 

Men det er når forklaringen på dramatiske hendelsene kommer, at boka faller. 
Det skjer dessverre ofte i spenningsbøker at opprullingen er mindre spennende enn resten av boka. 

At én mann alene, riktignok søkkrik og datakyndig, kan stelle i stand et sånt voldsomt teater motivert ut fra kjærlighetssorg - for deretter å vende det andre kinnet til, virker lite troverdig. 
Men det var gøy så lenge spenningen varte. 

Det forteller sitt at boka har ligget på 4.-5. plass på bestselgerlista den siste måneden. 
