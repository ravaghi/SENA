«Det ville pæretreet» er en film om eksistensielt utenforskap i dagens Tyrkia
Nuri Bilge Ceylan er en poetisk kranglefant med politisk brodd. 

Nuri Bilge Ceylan er noe av et mirakel i dagens europeiske film. 
I flere tiår har han laget lange og krevende filmer om eksistensielle antihelter på siden av det tyrkiske storsamfunnet, og han har kjempet som en helt for å få dem finansiert. 

Hovedrollene uttrykket gjerne et tvisyn overfor den autoritetstroen som har vokst frem særlig under Erdogans politiske regime. 
De raljerer, krangler, men ser sjelden noen mulighet til politisk forandring. 

De er, som hovedpersonen i denne filmen, forfatterspiren Sinan, noen uforbederlige kranglefanter som likevel har en misjon av verdi. 
Men de vet det som regel ikke selv, og det krever også noe av oss å komme frem til den erkjennelsen. 

Pæretre som stikker 

Å skape dramaturgisk dynamikk med en hovedperson som nærer grunnleggende ambivalens til omgivelsene, er krevende. 
Når hans fremste antagonist, faren, deler denne ambivalensen, krever det et gudbenådet talent av en filmforteller. 

Jeg ble sittende lenge og grunne på hva Ceylan pønsker på i denne filmen, men kunne samtidig ikke ta øynene fra hovedpersonen Sinan. 
Han vender tilbake til småbyen der han vokste opp etter endt lærereksamen og ser for seg at han, som de fleste nyutdannede menn, må ta sin tørn på «østfronten» – det vil si militærtjeneste nær de urolige kurdiske områdene. 

I mellomtiden oppsøker han den lokale borgermesteren for å be ham finansiere en utgivelse av en bok han har skrevet. 
Men det er ikke en bok som gir småstedet god turistreklame. 
Det kommer aldri frem hva boken handler om, bortsett fra at de menneskene han beskriver, er som de ville pæretrærne i området: 
De kan stikke med piggene, men kan også være søte. 

Arven etter Tsjekhov 

Jeg vil ikke påstå at Sinan er særlig søt. 
Han får ofte bekjente, slektninger og venner til å føle seg ille til mote, og det utløses gjerne av en liten provokasjon. 

Men samtalene disse piggene leder til, kan være givende, og noen ganger vokser de til samtaler i en klassisk litterær forstand. 
Det er ikke hverdagskost å oppleve rollefigurer på film som bare går og snakker om religion, litteratur og Tyrkias plass i verden – og på en måte som engasjerer. 

Ceylan har i flere av sine filmer gitt uttrykk for at han står i gjeld til verdensforfatteren Tsjekhov, og den arven legger han heller ikke skjul på her. 
Rammene kan virke gammelmodige, men den eksistensielle krisen Sinan befinner seg i, og de hallusinasjonene han noen ganger opplever, er like tidløse som i Hamsuns Sult. 

Gripende fadermord 

I sin mest tsjekhovske film, gullpalmevinneren Vintersøvn (2014), lot Ceylan samtalene utspille seg mot et vakkert fjellandskap. 
Her gjenspeiles Sinans eksistensielle krise gjennom småbyens utvaskede høstteppe, men utenfor bykjernen, nær bestefarens gård, skjer det noe mer. 

Her er det ikke bare pæretrærne som lokker, men også den mest poetiske vinden jeg har sett på film siden Ut og stjæle hester. 
I en scene havner Sinan i en omfavnelse bak et tre med en gammel flamme som er lovet bort gjennom tradisjonelt ekteskap, og det er som om kamera tas av vinden. 

Filmens vakreste relasjon er likevel mellom far og sønn. 
Sinan forakter faren i starten, han er en gambler uten næringsvett, og han skal i hvert fall ikke bli som ham. 
Men langsomt begynner de å finne ut av hverandre. 
Det er et fadermord som begås, men med farens velsignelse. 
