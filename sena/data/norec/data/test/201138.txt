Her forsterkes alt digitalt
Lyngdorf TDAI 2170 har så mange spennende løsninger og muligheter at vi bestilte en komplett enhet med alle modulene montert inn. 
Resultatet er imponerende og det låter både råflott og dyrt. 

For noen år siden var det nok å omtale digital forsterker i positive vendinger til en hifi-entusiast før absolutt alle fordommene kom trillende ut, gjerne etterfulgt av noen velvalgte gloser om undertegnedes intelligens. 
Det var da! 

At svært få forsterkere faktisk er digitale er selvsagt en helt annen sak. 
De mye omtalte klasse D-forsterkerne er bygget på helt analog teknologi. 

Helt digital 

Lyngdorf TDAI 2170 er derimot digital hele veien fra inngang til utgang, og det er faktisk det digitale signalet som driver høyttalerne dine, og altså ingen D/A-konvertering noe sted i signalkjeden. 

Det gir et veldig rent, støyfritt og ufarget signal som absolutt ikke gir noen grunn til nye fordommer mot digitale forsterkere. 
En helt digital signalvei betyr selvsagt også at alle analoge signaler blir forvandlet til digitale på veien inn i forsterkeren. 

I utgangspunktet er forsterkeren utstyrt med to analoge RCA-innganger, to coax digitale og fire optiske innganger. 
Du får også én Coax digital ut, og en analog forforsterker-utgang. 

Så kan du kan velge mellom tre forskjellige moduler som gjør forsterkeren skreddersydd til akkurat dine preferanser og behov. 

Sistnevnte er en flott mulighet for alle som gjerne vil kjøre lyden fra Blu-ray eller TV/Streaming via HDMI og glemme de ofte mediokre hjemmekinoreceivernes manglende evne til å kombinere film med god musikkgjengivelse. 

Vårt testeksemplar er som sagt med alt sammen skrudd inn, og da var det også tid for å koble om absolutt alt i anlegget hjemme for å teste den ut. 

Forsterkeren yter 2x85Watt og selv om ikke det er ultrakraftig, er det såpass mye kontroll og kraft her at den ikke direkte mangler volum. 
Men det er samtidig begrenset hvor store høyttalere og hvor store rom du kan benytte den i. 
Behøver du mer, finnes det en 2x200Watt klasse-D-forsterker i samme design, men den kan selvsagt også kobles til enhver annen forsterker på markedet. 
RoomPerfect (se lenger ned) får du jo utnyttet til fulle likevel. 

Tar litt tid 

Tilkobling og oppsett tar litt tid, men den knøttlille brukerveiledningen hinter om at dette kanskje ikke er så vanskelig å få til. 

Det er det da heller ikke, selv om du blir oppfordret til å gjøre de inngangene du benytter aktive. 

Med TV på HDMI ARC (audio return channel), Blu-ray, Mac, Apple TV, Bluesound Node og en Oppo multispiller tilkoblet ble det litt ny trekking av kabler, men det ble faktisk ganske ryddig. 
Jeg burde kanskje gjøre dette litt oftere! 

RoomPerfect romkorreksjon 

Med i esken ligger det en seriøst utseende målemikrofon og en XLR-kabel, slik at du kan få gjort en digital romkorreksjon av rommet ditt. 

For noen er dette litt angstfylt og noe som tilhører hjemmekinoen, men gjort skikkelig kan det å koble til litt DSP-kraft og korrigere de verste akustiske problemene i rommet faktisk være en god idé. 

Det betyr ikke at du kan slumse med oppsettet ditt og la DSP-en korrigere for alt. 
Sett opp systemet ditt skikkelig, mål deg frem til riktige avstander og en fornuftig plassering av høyttalerne. 
Og så kjører du RoomPerfect. 
Du kan også bruke RoomPerfect til å tilpasse en eller to subwoofere til et eksisterende system. 

Romkorreksjon i en forsterker som allerede i utgangspunktet låter fint og som er beregnet på korreksjon av kun to kanaler, ga til slutt et ganske flott resultat med bedre fokus, større ro og økt presisjon i lydbildet. 

Og kanskje den aller største forskjellen; bassen ble strammet opp, låter renere og fremstod som enda mer kontrollert og presis. 

RoomPerfect konsentrerer seg om romnoder, eller resonanser som oppstår i rommet avhengig av dimensjoner og proporsjoner. 
Trikset til RoomPerfect er å finne en balanse mellom å minske romproblemene uten å ta helt bort den dynamikken du har betalt masse penger for å få. 

Lyden er utrolig ren og kontrollert 

Selv uten bruk av RoomPerfect låter Lyngdorf-forsterkeren forbilledlig. 
Den er ren, transparent og utrolig stille. 
Og liker du ikke klangbalansen du får etter justering, finnes det et godt antall såkalte voicinger som kan forandre balansen på forsterkeren din. 
Dette går fra helt flatt til fremheving av forskjellige frekvensbånd som diskant og bass. 

Får du ikke den lyden du er ute etter med TDAI-2170 er det et spørsmål om du noensinne vil få det. 

Klangtilpasningene foregår på en måte som ikke forandrer basiskvalitetene til forsterkeren. 
Dynamikk, oppløsning, kontroll i bassen, rom, perspektiv, gjengivelse av detaljer eller luftighet beholdes mens du gjør klangforandringer slik at det passer til dine preferanser. 
Og her er det ingen ting som er mer riktig enn noe annet. 
Kjør på med den lyden du liker best, og det som passer din musikksmak! 

Jeg kjører i gang med forsterkeren uten RoomPerfect, og med nøytral klangbalanse for å se hva den yter før finpussen starter, og er rimelig fornøyd med resultatet. 
Selv uten DSP er dette en ren og veldig gjennomsiktig gjengiver av musikk, og den er musestille og helt beksvart i bakgrunnen. 

Musikken blir trykket gjennom høyttaleren med sjelden presisjon og kontroll, slik at du får tempo, fremdrift og dynamikk på et nivå som legger mange andre forsterkere i prisklassen bak seg. 
Så blir jo diskusjon om man liker et lite kjølig og korrekt lydbilde, eller ikke. 
Og hadde det vært en hvilken som helst annen forsterker ville jo dette vært viktig. 
Men her kan du via DSP-en forandre lyden fra varmere og mer innbydende enn utgangspunktet til enda litt mer steril og kjølig. 
Det er ditt valg. 

Med RoomPerfect koblet inn, klangen en smule i retning av en litt avrunded topp og koblet til et par Scansonic MB 3.5 må jeg ærlig talt innrømme at jeg ble sittende og måpe. 
Det spiller rett og slett fantastisk bra! 

Kombinasjonen av en god forsterker, fornuftig romkorreksjon og litt nøysom bruk av DSP-en er helt åpenbart fremtiden. 
Selv om det krever mer enn en runde med lytting og innstilling før du kommer helt dit du vil. 

Konklusjon 

Fra og med denne testen er det slutt på et par ting. 
Det er slutt på å mene at digitalt ikke kan låte flott, og det er slutt på diskusjonen om forsterkere uten bass og diskant-kontroll, kun et par innganger og volumkontroll er det eneste saliggjørende. 

Dagens teknologi kan gjøre underverker med lytteopplevelsen og trylle frem noe som er utrolig vanedannende. 
Alt jeg har koblet til etter denne testen har jeg opplevd som bråkete og rotete, og blir faktisk nødt til å vurdere om jeg skal ha denne i testarsenalet mitt. 
Selv om den verken har Bluetooth, AirPlay eller streamingtjenester innebygget – eller kanskje nettopp derfor. 

Den løser alle tilkoblingsproblemer og kan virkelig være det kontrollsenteret jeg har lett etter lenge i mitt litt rotete og omfangsrike underholdningssystem i stua. 

Lyngdorf TDAI 2170 
