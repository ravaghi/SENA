En av de store stemmene
Jason Isbell fra Alabama fortsetter sin serie med sterke album. 
Dette er hans sjette siden han forlot Drive-By Truckers i 2007. 

Liker du Springsteen, Dylan og Neil Young er det ikke noe å vente på om du ikke har sjekket ut Jason Isbell før. 
I USA klatrer han stadig nye nivåer når det gjelder popularitet og berømmelse. 
Han fikk en velfortjent Grammy med sitt forrige album, "Something More Than Free" for to år siden. 

Americana-rockeren veksler mellom å spille med The 400 Unit og ha med seg andre musikere. 
Det låter ikke så veldig forskjellig fra gang til gang. 
Her er han i alle fall med The 400 Unit, som ikke lager så mye styr verken fra eller til. 
De danderer de herlige låtene til Isbell på en innsiktsfull og behagelig måte. 
Kvintetten overspiller ikke, men krydrer de ti gode sangene på en dynamisk og lekker måte enten det handler om en energisk rockelåt som "Cumberland Gap" eller den søkende og såre "Tupelo". 

Her er også noen bitende og gnagende spor som "White Man's World", som er en direkte kritikk til president Donald Trump, og den gripende "Anxiety", som antagelig handler om nervene som rører seg i kroppen etter mange år med høyt alkoholforbruk. 

Jason Isbell er edru nå. 
Han nyter den tilstanden. 
Han er kreativ, og han framstår som en av de beste sangskriverne innen denne sjangeren akkurat nå. 
Tittelen på albumet, "The Nashville Sound", kan gi inntrykk av at det er mye country her. 
Det er det ikke. 
Bare litt. 
Jason Isbell er først og fremst en rocker. 
På et usedvanlig høyt nivå, samtidig som appellen er stor. 
