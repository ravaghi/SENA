Lenney Kravitz vil altfor mye
Klarer ikke samle trådene på ny plate. 

ALBUM: 
Man trenger ikke mange sekunder av åpningskuttet, «We Can Get it All Together», for å skjønne hvem som står som avsender. 
Lenny Kravitz har ingen intensjoner av å trekke sugerøret ut av sin patenterte cocktail av funk, soul og rock'n'roll. 
Alle bestanddelene nennsom farget i tidstypisk 70-tallskoloritt. 

Så får det bli opp til den enkelte om man synes smaken behager eller ikke. 
Det som er sikkert er at det har blitt noen solide arenarockere av resepten opp gjennom årene. 
Det som også er sikkert at det er ganske lett å bli matlei. 

På «Raise Vibration» har Lenny bestemt seg for å gjøre litt av alt. 
Fra Quincy Jones, Stevie Wonder og Marvin Gaye til Jimi Hendrix. 
Man blir litt medtatt etter en time i dette noe hektiske rebusløpet av en plate. 
I løpet av de første tre låtene har man vært gjennom bredbeint gitarrock, via Michael Jackson-samplende disco - («Low»), til psykedelisk og smått enerverende 80-tallsfunk. 
«Who Really Are the Monsters?» er Kravitz i det formanende, politiske hjørnet, men slagordene drukner ut i den anmassende produksjonen. 

«Johnny Cash» handler om da legenden og hans kone trøstet en ung Kravitz mistet sin mor som ung. 
Den country-aktige twangen er fin nok isolert sett, men bidrar ytterligere til å understreke den litt rotete retningen på plata. 

Det gospeltunge kuttet, «Gold Dust», viser hvor svulstig sangeren kan bli når ingen sier at han kanskje burde holdt litt tilbake. 
Det blir noe fattigmanns-Prince over det hele. 

Men så har du den smittsomme energien da. 
Lenny Kravitz byr på seg selv og vil veldig mye. 
Når han lander støtt på beina, som i åpningsduoen og den knatrende humørperlen «It’s Enough», er han ganske lett å bli venn med. 

Det teller i alle fall for noe. 
