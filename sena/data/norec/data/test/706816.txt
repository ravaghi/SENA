Lukta av klor i stilig snølandskap
BOK: 
Fin, knapp tone - men hadde trengt at døra stod litt meir på gløtt. 

Kaja Kvernbakken: 
Lukta av klor. 
Roman. 
Cappelen Damm. 
190 sider 

Det er noko likt med vinterlandskap og symjehall. 
Begge romma har vatn i seg. 
Begge romma er full av kalde fargar. 
Landskap fritt for noko som veks. 
Noko stramt over begge romma. 
Film-venlege miljø begge to. 
I romanen “Lukta av klor” følger vi ei ungdomsjente i eit vinterlandskap og i symjehallen. 

Symjehallen, vinterlandskapet i ei namnlaus bygd med ein militærbase i nærleiken. 
Ein familie med ei tenåringsjente med talent, ein far som jobbar på basen og som strever med å passe på veslebror som har spesielle behov. 
Alle desse tre i familien snakkar lite med kvarandre. 
Dei er i same huset men har lite med kvarandre å gjere. 
Det som trengst blir gjort men heller ikkje meir enn det. 
Kvernbakken skildrar einsemd på svært presist vis med sine detaljerete kvardagsskildringar. 
Det skaper nysgjerrigheit og intensitet i lesaropplevinga. 

Boka har mange element som vi kjenner for sportsfilm-sjangeren. 
Ein innbitt outsider med talent (i denne boka er det symjing) må bakse med problem på heimebane i tillegg til å vere ultra-ambisiøs. 
Her kjem det fram eit nært forhold til trenaren, som har mange likskapstrekk med andre trenar-utøvar-relasjonar frå populærkulturen. 
Her er hard trening og kranglar og trass. 
Og sigrar. 
Store sigrar. 
Store gleder. 

Eg syns Kvernbakken er god til å porsjonere informasjon i forteljinga. 
Dette er ei forteljing om å handle, ikkje å føle og å tenkje. 
Her er heldigvis ingen pedogogar og lærarar inne som skal snakke med denne ungdomsjenta sine problem. 
Vi kjem nær på hovudpersonen og faren og lillebroren. 
Her ein sekvens frå familielivet ein vanleg ettermiddag: 

“Pappa legger de store nevene rundt overkroppen til Jo og løfter ham forsiktig fra gulvet. 
Han plasserer ham på hofta og trer den venstre armen under Jos venstre arm og rundt kroppen hans så han får høyre hånd fri. 
Så snur han seg rundt seg selv og trekker utgangsdøra med seg. 

Jeg bøyer meg over leksene igjen.” 

Eg syns boka ikkje startar før den nye og viktiga trenaren kjem inn i bildet på side 41. 
Før det er der barndomsminne mellom far og dotter. 
Vi får innblikk i ein far som har vore dykkar. 
Her er innslag av det eg litt frekt vil kalle for wikipedia-litteratur. 
Altså fakta-baserte avsnitt som berre vil forklare eit fenomen. 
Eller kva som helst. 
Her er det ein del om symjing. 
Om vatn. 
Om trykk og om dykking. 
Homeostase. 
Spesielt dette om faren og dykkinga syns eg ikkje er så godt gjennomført. 
Eg trur forfattaren vil vise korleis ein mann med lidenskap for si interesse no er blitt ein omsorgsperson, men eg syns ho kunne vore litt meir generøs med informasjonen om bakteppe til denne familien. 
Kva har skjedd med denne vesle familien eigentleg? 
Der syns eg forfattaren kunne opna døra litt meir på gløtt for lesaren. 
Elles likar eg godt den knappe tonen som skaper eit godt fokus i teksten. 
