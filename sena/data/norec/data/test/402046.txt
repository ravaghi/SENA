Restaurantanmeldelse:Brent, seigt og kaldt 

Christiania har pusset opp lokalet, men helt glemt maten. 

– 
Jeg liker veldig godt denne bygningen, selv om jeg ikke alltid har vært like fornøyd med det som har vært inni, sier spisefølget. 
Vi har fått vindusplass hos Christiania restaurant, i frimurerlosjens ærverdige, gamle lokaler, sentralt plassert rett ved Stortinget. 

Rund restaurant 

Menyen er ikke så stor hos Christiania, men den består ikke bare av kjente, turistvennlige retter. 
Spisestedet byr på alt fra babyartisjokker og byggrynsrisotto til pasta med kongeøsterssopp. 

– Fint med baren i det runde lokalet. 
Man satser tydeligvis på yngre gjester og har sogar hengt opp en neon-C i vinduet. 
De prøver nok å ha fokus på noe annet enn landhandlerieffektene, som stjeler mye plass og oppmerksomhet. 
Forhenget mot de større bordene lenger inne gjør også lokalet mer intimt, mener spisefølget. 

Hvitvin? 
Rødvin? 

Servitøren er rakst på plass med drikke, men det er synd at de har kuttet ut vin- og ølanbefalinger til de ulike rettene i menyen. 
Christiania er heller ikke et sted hvor man satser på servitører med vinkompetanse, selv om de har mange spennende viner på menyen. 

– Anbefale en hvitvin? 
Kanskje dere skal ta den Pinot Noir-vinen der, sier servitøren. 

– 
Det er en rødvin, sier spisefølget. 

– 
Ja, ja, jeg kan ikke så mye om vin, sier servitøren. 

Kald mat 

Forrettene er skikkelig skuffende. 
De friterte scampiene er for grøtete og kalde, og da hjelper det lite om man dypper dem i den japanske dashisausen. 

Kamskjellene er hakket bedre. 
Kokken har kjørt på med både chilimajones og sterk chirozo, som stjeler hele smaksbildet. 
Her er også grillet mais, en bit ribbe og ananasskum for å gi retten litt sødme og syrlighet, men retten er bare sterk og alt for salt. 
Siden man har så mange forskjellige ingredienser på tallerkenen, er det en fordel å legge skjellene på til slutt. 
Nå er de helt kalde og drukner fullstendig i de andre smakene. 

Middels service 

Heldigvis er hvitvinen til nydelig – fyldig og med lang ettersmak. 
Det er en del viner de ikke har inne, men flere av hvitvinene fra Pfalz i Tyskland er gode kjøp, blant annet Von Buhl Ungeheuer Forster Riesling og Von Buhl Reiterpfad GG. 

Servitørene har en helt grei dag på jobben, men klarer ikke løfte måltidet. 
Det sies at god service kan dekke over halvdårlig mat, men her er ikke servicen spesielt god, og maten er for dårlig. 

Mer kald mat 

– 
Jeg synes hovedrettene er bedre enn forrettene, men hvorfor er disse også kalde? 
Har de ingen signal til servitørene når maten skal ut? undres spisefølget. 
Vi har valgt hjort og kveite. 
Ingen av rettene forsvarer prisen til 305 og 355 kroner. 

Hjorten kommer dårligst ut. 
Kjøttet er fint stekt, men smaker nesten ingenting. 
Pastinakkpureen gir retten sødme og har en fin nøttaktig smak. 
Sprøstekt og litt bitter grønnkålchips er også godt til, men det hjelper så lite når maten er kald. 
Det er mulig kokkene bruker for lang til på å legge opp maten. 
Tallerkener i varmeskap eller varmelamper hadde sikkert hjulpet noe. 

Fine danderinger 

Kveiten er fint stekt og krydret, men også den er kald. 
Det er synd, for både blåskjellsausen og den milde pureen av skorsonerrot er bra følge til fisken. 

Kokkene har også vært flinke til å dandere rettene, men det har tydeligvis fått konsekvenser. 

Brent og seig 

Christiania var tidligere en klassisk og middels god restaurant, og har nå tydeligvis prøvd å bli litt mer kul ved å satse på neonlys, DJ og drinker. 
Maten virker det som seiler sin egen sjø. 

Avslutningen er en dessert kalt Christiania s’mores som aldri burde blitt sendt ut. 
Seig marshmallows på tynn nøttebunn med sjokolade, smaker kun brent og ekkelt. 
115 kroner for denne desserten er bare trist, som resten av måltidet. 

– 
Jeg skulle ønske det kom en skikkelig bra restaurant som fikk det til i disse flotte lokalene. 
Det var middels mat her tidligere – nå er det blitt skikkelig dårlig, avslutter spisefølget. 

Miljø: 
4 

Meny: 3 

Mat: 
2 

Service: 3 

Verdi for pengene: 
1 

13 av 30 poeng 
