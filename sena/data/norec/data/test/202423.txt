Opel Ampera-e innfrir til fulle
Et stort antall kunder venter på nettopp denne bilen. 
Nå har vi prøvekjørt den. 

Så kom dagen vi har ventet lenge på, for endelig har vi prøvekjørt det som antagelig blir den mest omtalte nykommeren på bilmarkedet i 2017 – Opel Ampera-e. 
En liten gruppe journalister har fått kjøre bilen på amerikansk jord, i området rundt San Francisco, mens den internasjonale presselanseringen av bilen først vil være i april – i Norge faktisk. 

Vi kan rett og slett bare brenne av kruttet med en gang. 
De som allerede har bestilt bilen har virkelig noe godt i vente. 

Bilen leverer bedre enn vi har turt å håpe på, spesielt når prisen tas med i betraktningen. 

Økt rekkevidde 

En slik første prøvekjøring er ikke det rette tidspunktet å teste forbruk, noe vi venter med til bilen kommer på norsk jord. 
Opel hadde likevel gode nyheter å komme med før prøvekjøringen startet, for da de første gang snakket om bilens rekkevidde sa de 400 kilometer. 
Dette endret de til 500+ kilometer under bilmessen i Paris i høst. 
Vi fikk likevel ikke vite hva ”+” betød. 
Men det vet vi nå. 

Bilens endelige rekkevidde blir 520 kilometer, i henhold til NEDC-standarden, og basert på den kommende WLTP-standarden skal bilen nå 380 kilometer. 

Etter en hel dag med bilen hadde vi likevel ikke klart å brenne av mer enn halvparten av batterikapasiten, og forbruket lå omtrent på nivå med WLTP-tallene. 

Bedre garanti 

Rekkevidden var likevel ikke den eneste gode nyheten Opel hadde å servere. 
I en tid er det omtalt at den amerikanske søstermodellen Chevrolet Bolt har fått garantivilkår som forteller at batteriet kan tape seg så mye som 40 prosent innenfor de 8 årene / 160.000 km garantien gjelder. 
Dette er dårligere enn de aller fleste konkurrentene i Europa. 

Opel kunne under arrangementet denne uken fortelle at tallet for Europa blir at de garanterer 70 prosent restkapasitet innenfor samme periode. 

Årsaken er rett og slett at lover og regler i USA og Europa fungerer forskjellig, og de kan i Europa være mer realistiske i sine spesifikasjoner. 

Kompakt, men stor 

Ampera-e er en bil som måler 417 centimeter i lengde, og har en akselavstand på 2,6 meter. 
Det er med andre en kompakt bil, noe som må tas med i beregningen når man prøver den. 
Akselavstanden er likevel med på å gi bilen en langt mer storbilfølelse enn innpakningen skulle tilsi. 

Bilen leverer komfort på høyt nivå til å ha såpass begrenset størrelse. 
I tillegg byr den på kjøreegenskaper som få biler av samme størrelse kan. 

Oppsettet for den amerikanske og europeiske modellen er helt likt, bortsett fra styringen, som i de europeiske modellen har fått et litt skarpere oppsett. 
Vi ønsker den som regel litt mer direkte, og resultatet Opel har kommet opp med er veldig riktig. 

I tillegg har de gitt bilen et tykt ratt, som er godt å holde i. 
Det kan vi også like. 

Vi blir også forbauset over et lavt støynivå. 
Det er stort sett hjulene som lager mest støy når man kommer opp i hastigheter, men her var selv hjulstøyen holdt på det lave. 
Testbilene stod for øvrig på Michelin Primacy 3 dekk. 

Plassen kjenner vi jo fra før. 
Opel forteller at bilen byr på 381 liters bagasjerom før seteryggene legges ned, og 1.274 liter med disse nede. 

Særlig plassen for baksetepassasjerene overrasker. 
Den er svært god i lengderetning, noe som gjør at Opel med hell kunne satt baksetet på skinner for på den måten kunne prioritere hvor man trengte ha mest plass – for passasjerene eller bagasjen. 

Batteri og vekt 

Ampera-e er utstyrt med et litium-ion batteri med ti moduler som huser totalt 288 celler. 
Den samlede kapasiteten oppgis å være 60 kWh, altså det samme som på minste versjon av Tesla Model S. 

Det er LG Chem som leverer cellene, men disse pakkes til en samlet enhet hos GM, i deres BatteryLab i Warren, rett utenfor Detroit. 

Selve batteripakken er naturligvis lagt i bunnen på bilen for å få vekten så lavt som mulig. 
Slik vil det være på alle elbiler i all fremtid, så lenge batterier veier såpass mye som de gjør. 
Ampera-e er dessuten laget som en elbil, og GM har dermed kunnet optimalisere plasseringen fra start. 
Batteripakken i seg selv veier 430 kg alene, mens bilen totalt veier 1.620 kg. 

Med 204 hestekrefter tilgjengelig blir bilen aldri slapp uansett. 
Den kjennes svært dynamisk, og når akselerasjonen til 100 km/t går unna på 7,3 sekunder må den sies å være en rask liten krabat. 

Vi foretok også bakkestart i noen av San Franciscos bratteste hellinger, og bilen skjøt lett av sted. 

Mellomaksellerasjonene går unna på enkelt vis, og med det meste av vekten liggende i gulvet får heller ikke bilen noen som helst følelse av å ville krenge eller være tung på andre måter, når veiene blir krokete. 
Toppfarten har Opel for øvrig begrenset til 150 kilometer i timen. 

Trivelig indre 

Bak rattet finner man seg umiddelbart til rette. 
Ergonomien er god, og det meste er veldig oversiktlig. 
Det kan vi blant annet takke to svært gode og krystallklare skjermer for, selv i sterkt lys. 
Begge går over i nattmodus når det blir mørkere utenfor. 

Skjermen i midtkonsollen er en 10,2-tommer, mens det sitter en 8-tommer foran rattet. 
Begge er konfigurerbare til å vise den informasjonen man trenger. 

I midtkonsollen foran midtarmlenet har du en holder til mobiltelefonen, som også gir induktiv lading til de telefonene som støtter dette. 
Armlenet på begge sider var for øvrig veldig riktig plassert, og for en gangs skyld til nytte, noe vi ikke finner i mange biler. 

Vi er ikke overbevist om at det hvite dashbordet nødvendigvis er det vakreste vi har sett, men etter hvert vendte vi oss til dette også. 

Flere muligheter 

Med spaken for automatgir kan man velge to forskjellige kjøremetoder. 
Enten ordinær D for Drive, eller en L. 
Med sistnevnte i funksjon får du langt sterkere regenerering, og bilen bremser hardere hver gang du slakker av. 

Dermed kan du operer bilen med såkalt en-fots-kjøring, hvor bremsepedalen nesten blir overflødig. 

Du gasser på vanlig måte, men velger hvor mye motorbrems du vil ha etter hvor mye du slakker av på gasspedalen. 
Om du likevel foretrekker å bruke den vanlige D-posisjonen, så har du en hendel bak på rattet som aktiverer hardere bremsing. 
Da kan du slakke av på vanlig måte, og heller legge til litt ekstra motorbrems ved å bruke denne hendelen, fremfor å bremse med pedalen. 
Bremsepedalen er den minst effektive måten å redusere hastigheten på, med tanke på forbruk og regenerering. 

Med disse funksjonene har du altså flere måter å optimalisere økonomisk kjøring på. 

Morsom dame 

Ampera-e støtter både Android Auto og Apple CarPlay. 
Testbilen var utstyrt med en Samsung-telefon som jobbet på Android Auto, og vi brukte ved flere anledninger stemmestyringen til å be om destinasjoner, eller gater. 

Vi stilte også Google-damen spørsmål om alt fra innbyggerantallet i Norge, til ekteskap. 
Vi fikk da vite at det bor 5.034.314 mennesker i Norge, og at ekteskap var en avtale mellom to parter, som i de fleste tilfeller ender med skillsmisse. 

Om du ikke kjenner adressen til reisemålet, så takler hun også bare å få navnet på eksempelvis hotellet. 
Med slike funksjoner om bord er det antagelig unødvendig å fortelle at bilen til enhver tid har netttilgang. 
Dette gjør også at bilen kan oppdateres og oppgraderes over nettet, slik flere andre produsenter også kan. 

Varm eller kald? 

I likhet med så godt som alle andre elbiler vil det være en mobil-app for Ampera-e også. 
Her kan du sette opp forvarming og andre funksjoner mens bilen står tilkoblet en stikkontakt, men du kan gjøre det samme når den ikke står tilkoblet. 

Det betyr at du kan holde kupeen kjølig eller varm også når du ikke står tilkoblet. 

Dermed har du riktig temperatur i bilen etter en handletur, og du kan la Fido sitte igjen i bilen på en varm sommerdag med god samvittighet. 

Bedre enn ventet 

Mye av det Ampera-e har å by på er jo allerede kjent, og med den annonserte prisen er den dømt til å bli en suksess. 

Det var likevel betryggende å få kjenne at den oppfører seg som en fullverdig bil, og på ingen måte som en blikkboks på hjul. 
Det er dessverre tilfellet med noen av konkurrentene. 

Opel Ampera-e oppfører seg faktisk bedre enn jeg turte å håpe på forhånd, og det til tross for at bilene vi kjørte var forserie-biler. 
Produksjonen av kundebilene startet først mandag denne uken, og disse var ikke ferdig da vi fikk teste den. 

Når komforten er på plass, kjøregenskapene overrasker i positiv retning, og plassen er svært god, så er det lite igjen å sette fingeren på. 

I tillegg syns jeg personlig den er pen, men det er en smaksak. 

Meldingen til de som allerede har bestilt bilen uten å ha prøvd den er derfor enkel. 

Gled dere. 
Dere har noe godt i vente. 

LES OGSÅ: 
