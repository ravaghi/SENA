Cities:Skylines 

Det beste byspillet på over ti år! 

Etter den katastrofale utgivelsen av SimCity i 2013 har byggespillsjangeren ligget nede med brukket rygg. 
Hundrevis av utviklere hos Maxis, med Electronic Arts i ryggen, klarte ikke å skape et moderne og fungerende spill. 

Derimot har en liten gruppe finske utviklere klart det storkapitalen ikke klarte, med en liten nisjeorientert svensk utgiver i ryggen. 

Spillstudioet Colossal Order overbeviser sterkt med Cities: 
Skylines, et byggespill som er både stort og utfordrende. 

En av årsakene til suksessen, som allerede har generert salgstall på flere hundre tusen kopier, er også valgene som er gjort i utviklingsarbeidet. 
Spillet er, i motsetning til nevnte SimCity, ikke avhengig av en nettilkobling og har enorme kart hvor en utstrakt metropol kan bre seg ut. 

Ved å lytte til spillerne, til kritikken som kom, har Colossal Order funnet sin vei. 
Det betyr også omfattende muligheter til å tilpasse spillet med brukerskapte modifikasjoner og regler. 

Med to tomme hender skal byen bygges 

Det hele starter med en grønn slette, en motorvei gir din nye by en navlestreng til verden utenfor, men herfra må du selv ta styringen. 
Infrastruktur – som veier, kloakk og strøm – offentlige tjenester – som helsevesen, skole og sikkerhet – og områder til boliger, butikker og industri. 

Verktøyene er dine til å bruke slik du mener er best for din by. 

Hvert enkelt individ i Cities: 
Skylines har ett hjem og en arbeidsplass, og dermed et behov for å transportere seg frem og tilbake, for så å arbeide og betale skatt. 
Med potensielt tusenvis på tusenvis av innbyggere er det også imponerende å se et spill som uten tekniske problemer makter å simulere et så omfattende økosystem uten å ta knekken på selv en laptop. 

Kompleksiteten vokser fra første øyeblikk, og det er ikke lett å skape en velfungerende og økonomisk trygg by. 

Først etter mange forlatte forsøk kom alle de nødvendige faktorene på plass. 
Denne vanskelighetsgraden stimulerer til stadig forbedring, samtidig som det er en grad av stolthet i å se et byggeprosjekt vokse frem. 

Komplekse utfordringer løses med gode verktøy 

De grunnleggende brikkene er bolig-, forretnings- og industriområder. 
For å vokse, få mer velstående og intelligente innbyggere, som tiltrekker seg større bedrifter og bedre jobber, må du legge til alt fra politistasjoner, parker og andre elementer som tilfredsstiller kravene til stadig bedre stilte innbyggere. 

For å tilpasse ulike områder, av det som etter hvert kan bli en enorm by, har Colossal Order tatt i bruk et eget verktøy for å male distrikter i byen. 

En børste lar seg markere store og små områder, gi dem navn, og finstille ulike skattekrav. 
Du kan tvinge industrien i området til å utnytte naturressursene i stedet for å bygge forurensende fabrikker. 
Du kan fremheve høyteknologiske løsninger for innbyggerne i jakten på å redusere avfall. 

Trafikk blir en hovedutfordring når byen du har skapt har vokst seg stor og fet. 
Det å bygge et tilstrekkelig veinett er bare starten, for snart må du også traktere bussruter, T-bane-linjer og togstasjoner. 
Alt kan knyttes sammen i et stort nettverk som må forbedres for at byen skal fungere godt. 
De små innbyggerne, som alle simuleres hver for seg, kan ta i bruk flere typer transport for å komme seg frem. 

Kompleksiteten dette byr på er en drøm for spillere som liker å bruke mye tid på også de små utfordringene. 

Småfeil påvirker ikke helhetsinntrykket 

Å tvinge spillere til å legge kilometer på kilometer med vannrør oppleves likevel som unødvendig. 
Når først områder og bygninger er knyttet til veier, burde også kloakksystemer fulgt med. 
Men det er bare et mindre problem om vi ser på hele pakken i Cities: 
Skylines. 

Det kjennetegner også resten av spillet; problemene er til stede, men de er små og uviktige for totalopplevelsen. 
Cities: 
Skylines leverer akkurat det som er lovet og ikke noe mer. 

Ved å invitere moddere og andre som kan tilpasse spillet til egen smak, vil den neste tiden like fullt vise at dette er et spill som utvikler seg i høyt tempo. 
Mer innhold er lovet både fra utviklerne selv, og flere uavhengige tilhengergrupper. 

Finnene i Colossal Order gjenoppliver en sjanger som de fleste trodde var døende. 
Cities: 
Skylines er det beste bybyggespillet som har kommet på over 10 år. 
