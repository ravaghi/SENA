Frem med genistempelet
Kendrick Lamar er den hotteste artisten akkurat nå. 

Kendrick Lamar skrev seg inn i historien med utgivelsen «To Pimp A Butterfly» i 2015. 
Compton-rapperen satte standarden for moderne hip hop med sin evne til å skrive spisse, politiske tekster og samtidig levere dem på mesterlig måte. 

På selveste langfredag slapp han sitt fjerde studioalbum - en ny kraftpakke, «DAMN». 
Denne gangen er han ikke like politisk, men speiler seg selv i samfunnet han lever i og trekker linjer mellom seg selv og det amerikanske samfunnets mørke sider. 

Lamar er ikke bare en av nåtidens beste lyrikere – han fremfører dem også med en imponerende timing. 
Elegant skifter han stemning med å fordreie sin egen stemme, spytte ut de hardeste linjene med intens artikulasjon eller bevege seg i melodiske linjer. 
Akkompagnementet på «DAMN» er mer minimalistisk enn tidligere, men likevel er han innom alt fra jazz, soul, og psykedelia til tung trap. 

«LOYALTY» med gjesteartist Rihanna er albumets mest popete låt, men gjesten som vekker mest forundring er U2. 
Heldigvis kan man knapt kjenne igjen Bono sin stemme på albumets mest politiske spor «XXX» med stikk til den sittende presidenten. 

Lamar er nåtidens hotteste artist og viser at han fortjener genistempelet med enda et solid album. 
