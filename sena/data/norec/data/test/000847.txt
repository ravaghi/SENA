The Legend of Zelda:Majora's Mask 3D 

Storartet nyutgivelse av «Zelda»-seriens outsider. 

Å pusse opp og gjenutgi gamle spillklassikere er i vinden for tiden, heldigvis. 
Spillmediet er i en spesiell situasjon, hvor store deler av de historiske utgivelsene ikke er tilgjengelig for majoriteten av dagens spillere. 

De tekniske kravene og spesifikasjonene endres så raskt at store deler av spillbiblioteket fra de siste 30 årene er utenfor rekkevidde, også for dem med moderne hjemmekonsoller. 
Nye digitale plattformer har endret dette, og spillhistoriens mange klassikere har fått en renessanse de siste årene. 

I denne sammenhengen er The Legend of Zelda: 
Majora's Mask et spesielt viktig spill. 

En mørkere fortelling 

Det skiller seg fra alle de andre fortellingene om den grønnkledde helten Link i «Zelda»-serien, som debuterte på Nintendos første hjemmekonsoll i 1986. 
Skurken Gannon er ikke å finne, selv prinsesse Zelda er nærmest fraværende bortsett fra noen korte glimt. 

Borte er også den barnlige lekenheten og eventyrfølelsen, tematikken i fortellingen dreier seg rundt mørke tanker og verdens ende. 

Det sistnevnte gjør seg også gjeldende i den repeterende spillmekanikken, hvor du i rollen som Link – en tidshelt – må gjenoppleve de siste 72 timene i et forsøk på å redde landet Termina. 
Så lenge Link spiller en liten trudelutt på tidsokarinaen før månen ødelegger alt, vender han tilbake til første dag. 

Spolingen i tid er en genistrek av «Zelda»-veteranen og medregissør Yoshiaki Koizumi. 
Med en gjentakende spillopplevelse er det fare for at også den som spiller går lei, og opplever at fortellinger stopper opp. 
Men handlingene du har gjort føres videre når du spoler tilbake til første dag, og de små endringene blir etterhvert utslagsgivende når Link skal stoppe månen fra å ødelegge alt. 

Tidspresset som følger er spennende, og månens alltid truende tilstedeværelse på himmelen skaper en historie av kosmisk skala. 

I den oppgraderte utgaven av The Legend of Zelda: 
Majora's Mask til Nintendo 3DS har grafikken fått en oppgradering i forhold til den originale 2000-utgaven til Nintendo 64. 
Omgivelsene er lysere, skarpere og penere presentert, selv om oppløsningen på 3DS-skjermen er i minste laget. 

Holder seg tro mot originalen 

Også 3D-effekten som er lagt til fungerer godt og gir romfølelse til Terminia-verdenen. 
Mange oppgaver som krever presisjonshopping eller -skyting er lettere å mestre. 

Brukere av Nintendos nye håndholdte konsoll New Nintendo 3DS, som har integrert en kontrollstikke på høyre side, vil merke dette best. 

Samtidig er dette en nyutgivelse, og delvis oppgradering, som holder seg tett til originalen. 
Høykvalitetsgrafikken nye spill leverer i 2015 er ikke så se, men det er en hengiven hyllest til et av de beste eventyrspillene fra årtusenskiftet. 

Å utforske Termina på nytt og på nytt, å snakke med menneskene som lever sine liv i byen, og sakte, men sikkert, løse gåten og samle de mange maskene spillet byr på, er en herlig opplevelse. 
Gjennom spillfortellingens 72 timer (som i virkeligheten strekker seg over omkring én time) endrer både by og mennesker utseende og svar – dynamikken er slående. 

The Legend of Zelda: 
Majora's Mask er outsideren i serien av «Zelda»-spillene, et stempel som spillet også fikk da det kom ut for første gang for femten år siden. 

Nyutgivelsen understreker også at det er et av de mest unike spillene med den grønnkledde Link i hovedrollen. 

Hvilket «Zelda»-spill er din favoritt? 
Del dine meninger i kommentarfeltet under. 
