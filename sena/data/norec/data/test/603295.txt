Arbeiderklassen i granitt
Smertefullt og vakkert om oppvekst og Gustav Vigelands skulpturer. 

En eneste bitte, liten bok på 64 sider er alt Fædrelandsvennen hittil har mottatt av nyskrevne bøker i markeringen av at det 11. april er 150 år siden landets største kunstner innen skulpturfaget, Gustav Vigeland ble født - i det som i dag er Mandal kommune. 

Den er ført i pennen av en annen av landets største kunstnere, forfatteren Roy Jacobsen. 
Han forteller en smertefull barndomshistorie. 

Det handler om moren hans, som i likhet med Ingrid Bjarkøy i den siste trilogien hans, kom fra Helgelandskysten i Nordland. 

I glimt ser Jacobsen tilbake på barndommen med en mor han trodde hadde det bra. 
Den gang forsto han ikke hvorfor moren så ofte måtte til «tannlegen». 
Ventetiden tilbrakte Roy i Vigelandsparken sammen med lillesøsteren og faren. 

Synet av de mektige skulpturene beskrives i boka med forfatterens voksne blikk, som en kulisse hans egen families drama utspilles mot. 

«Fattern var imidlertid ikke i stand til å si noe særlig om kunsten som på disse utfluktene omga oss, han var ikke det vi kan kalle en dannet mann...», vokst opp med alkoholisert far og narkoman mor på østkanten, og følgelig tidlig måtte ut i arbeidslivet. 

«Og han var nok smigret av det slående fraværet av nettopp borgerskap i den høyborgerlige Frognerparken, av at det stort sett er arbeidere som eksponeres her, arbeiderklassen i granitt....» 

En dag far og sønn er i bil på Mosseveien, spør faren hva Roy synes om moras tenner. 
Det var hans forsiktige, omskrivende måte å innlede en samtale om moras smerte på - en samtale som falt på stengrunn takket være familiekulturen som tilsa at en ikke må «gjøre noe større enn det er», «frykten for at noe bare skulle bli verre om en satte ord på det». 

Siden har flere detaljer kommet for en dag, og Roy har skjønt at moren var et uønsket barn, og hele barndommen led under det. 
Det var for tøft å ta inn over seg smerten som ble sparket inn i mora som hele barndommen fikk høre fra den lutfattige tanten og barna hennes der hun ble plassert som foreldreløs: 
«Tenk så fint vi kunne ha hatt det hvis ikke Ingeborg hadde vært her». 

«Sinnataggen» er blank av turistenes nysgjerrige fingre. 
Jenta på motsatt side, på tre-fire år, er det ingen som ser på, eller langt mindre fingrer med. 
Det er mora til Roy, skulpturen som heter «Melankolien». 
