Trollbindende rock med enkle virkemidler
Egge er dypt original og samtidig grunnleggende appellerende. 

Egge, tidligere medlem i bergensbandet Shakanaka åpner sitt soloalbum «Egges Stadium» med låten ved samme navn. 
Han beskriver det som å ligge på bakken utenfor baren Ujevnt i de sene nattetimer, og tenke over hvor han kommer fra – hvor han er på vei. 
Vi ser et omriss av livet gjennom hans øyne, og det som følger er 35 minutter med noe av den mest allsidige og ufiltrerte bergensrocken jeg har hørt på lenge. 

For Egges låter er som fulle av humor, men samtidig tekstur – alvor. 
Her finner vi lag-på-lag-på-lag med gitarer og skitne basslinjer, som på «Won’t Let You Down» og «Call Catharina». 
Et av aspektene ved «Egges Stadium» som slår en hardest er nettopp hvor lite han gjør for å imponere. 
Han fremstår som fullstendig original i en verden hvor selv den alternative rocken i større og større grad kjennes strømlinjeformet og kalkulert. 

Dermed vil han også være en polariserende karakter, en hat-eller-elsk-persona. 

Det er energien som pulserer gjennom sangene som gjør opplevelsen av Egge trollbindende. 
Ta for eksempel «Right In Front of My Nose», med sin overraskende komposisjon full av dype, kalde synther som rett ut av fransk new wave anno 1981. 
Samtidig er den fragmenterte koringen og perkusjonen ekstremt stemningsfylt og egen – den sender den minner direkte om Björks «Earth Intruders». 

I et intervju uttalte Egge at han må skrive låter og at han ikke har noen valg – de bor i ham. 
«Walking Together» er oppført som en strøm av bevissthet, i likhet med mange av sangene. 
Det som gjør disse unike er en særlig evne til å smi melodi med uant finesse og eksentriske referanser. 
«The Milk» er enda en synthdrøm som hører hjemme i søreuropeisk åttitallselektronika, og fungerer virkelig som en form for tidskapsel. 

Det er dette som kommer til overflaten med stor trang og en berusende energi, formidlet med enkle midler. 
Det er rett og slett ganske «basic». 
Og nettopp det gjør «Egges Stadium» uforglemmelig. 
