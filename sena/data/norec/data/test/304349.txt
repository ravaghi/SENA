Desperat og unødvendig fra Britney Spears
Dronningen av Las Vegas skuffer nok en gang. 

ANMELDELSE: 
Da Britney Spears gikk på sin historisk harde smell i 2007, var det vanskelig å se for seg noen retur til rampelyset for pop-dronningen. 
Strippet for all verdighet etter å ha gått amok i full offentlighet med en barbermaskin, paraply og sannsynligvis et av de mest rasende ansiktsuttrykket jeg noensinne har sett. 

Det var umulig å ikke synes synd på Britney. 
Sørstats-jenta som i møtet med musikkbransjens nådeløse jag, ikke bare hadde mistet håret og sin gold-digger av en ektemann, men også seg selv. 

Går nedover 

Heldigvis skulle showbiz-gudene forbarme seg over Brit, og om ikke bringe henne tilbake til gammel storhet, i alle fall sørge for et slags comeback. 
I Las Vegas fant frøken Spears sin nye og naturlige plass, med et residency-show som stadig tikker og går siden oppstarten i 2013. 

Forøvrig samme tidspunkt hun slapp «Britney Jean», albumet som både kreativt og salgsmessig skulle bli et bunnivå i en lang og innholdsrik karriere. 

Show-livet på Planet Hollywood kan derimot ikke sies å ha påvirket henne i riktig retning. 
Etter noen gjennomganger av niendealbumet «Glory», er det nemlig trygt å spå at det kun bærer én vei herfra. 

Desperat og unødvendig 

Det hele føles både desperat og unødvendig, der Britney gjør sitt beste for å konkurrere med yngre og mer relevante pop-kolleger. 
Det eneste, virkelig brukbare sporet her («Just Luv Me» - produsert av Haldens nye stjerne, Cashmere Cat) klarer ikke å veie opp for resten av skivas mildt sagt mediokre materialet. 

Fra det feilplasserte soul-forsøket «Private Show» og billig N.E.R.D.-kopiering på «Do You Wanna Come Over?», til übertacky «Clumsy» og resten av sporene vi har hørt så utrolig mye bedre fra andre artister. 
For eksempel «What You Need», som Ariana Grande allerede ga ut i 2014 («Bang Bang»). 

Spar heller pengene dine til en Vegas-tur. 
