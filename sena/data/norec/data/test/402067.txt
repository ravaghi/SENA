«Wisting»:Solid krim med internasjonalt potensial 

«Wisting» finner ikke opp kruttet, men er god krimspenning for oss som liker den klassiske detektivhistorien. 

På tross av stor budsjettsprekk og en innspilling som ble berørt av streiken i fjor, ser det ut som serieskaper Kathrine Valen Zeiner og Trygve Allister Diesen har greid å hale i land en solid serie for oss som setter pris på den klassiske detektivhistorien. 

William Wisting er helten i krimbøkene til Jørn Lier Horst, og serien er basert på bøkene Jakthundene og Hulemannen. 
Vi skal med andre ord til politikrimmen med alt det innebærer av sjangertypiske grep. 

– You should have dressed for Fargo 

Det hele starter med et likfunn under en snøtung julegran. 
Bildene er snøfylte, lyset er hardt, og tankene går kjapt til estetikken forbundet med nordic noir. 

Den drepte er en amerikaner, og før du vet ordet av det befinner to FBI-agenter seg i lille Larvik. 
Som Maggie Griffin (Carrie Anne Moss) så lakonisk sier til sin mindre godt kledde kollega: 
«You should have dressed for Fargo». 

Hovedpersonen selv, Wistin (Sven Nordin) er så langt fra amerikansk politi du kan komme. 
Han er nettopp blitt enkemann, er fortsatt i sorg og sliter med kontakten med barna. 
Wisting er den type detektivhelt du kan stole på. 
Han er traust og godmodig, men de små grå er i full aktivitet. 
Det er ikke noe tull med ham. 
Nordin er fabelaktig i rollen og spiller ham med en god blanding av livsvisdom og livstrøtthet. 

Selv om seriens grunntone er mørk, har den også passasjer med humor. 
Komikken kommer i møte mellom det norske småbypolitiet og de amerikanske agentene. 
Som når Moss himler med øynene da en av politibetjentene må løpe for å hente i barnehagen. 
Det er et enkelt, nesten banalt triks. 

Hva? 
Er jeg i samme scene som Trinity? 

Wisting er på tilsammen 10 episoder og basert på to bøker. 
Vi får god tid til å bli kjent med karakterene, som Wistings nysgjerrige journalist-datter Line (Thea Green Lundberg) samt kollegene Hammer (Mads Ousdal) og den uerfarne Benjamin (Lars Berge). 

Det er god kjemi mellom skuespillerne, men vekslingen mellom engelsk og norsk fungerer ikke alltid like godt, og noe av dialogen halter. 
Av og til virker noen av de norske skuespillerne vel imponert over å være i samme scene som Trinity i The Matrix, filmen som gjorde Moss til superstjerne. 

Horsts bøker er ikke actionbaserte, men bygget rundt tradisjonelle politimetoder som avhør og prat med mistenkte. 
Det kunne blitt kjedelig i en lang serie, men med utgangspunkt i to krimgåter fremstår handlingen som mettet. 
Det skjer mye hele tiden. 
Det samme trikset er brukt med stort hell i serien Bosch, og jeg vil tro serieskaperne har plukket opp noen knep her. 
Det fungerer bra for Wisting også. 

Klassisk politikrim 

Wisting har driv fra første episode. 
Nye spor kommer stadig til og avslører en kompleks gåte med røtter til en amerikansk seriemorder. 

Serien bruker også det norske landskapet godt. 
Snøen og skogen kan virke idyllisk, men under overflaten skjuler det seg godt bevarte hemmeligheter. 
Jeg liker at de ikke har prøvd å glamorisere hverken landskapet eller småbyen. 
Den snødekte idyllen blir et bilde på hemmeligheter, et kaldt samfunn hvor ingen bryr seg om naboen, og hvor en morder kan gjemme seg blant oss. 

Det er effektivt og med på å gjøre Wisting til en serie som jeg tror vil finne sitt publikum internasjonalt. 
Den finner ikke opp kruttet, men er et godt tilskudd til den klassiske politikrimmen. 
