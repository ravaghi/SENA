LG Stylus 2- telefon med DAB
Den første DAB+-telefonen har også pekepenn. 

FM-radio har vært ganske vanlig på mange telefoner de siste tiårene, men i Norge er FM-nettet på vei ut, til fordel for DAB. 

Når FM-nettet slukkes må radioelskere derfor enten belage seg på å strømme radio via internett, eller bruke en DAB-radio for å få inn sendingene. 

Dagens testprodukt, LG Stylus 2, er den første telefonen med innebygd DAB+-mottaker. 
En åpenbar fordel i forhold til å strømme radio via internett er at man ikke bruker mobildata, siden DAB-sendingene kringkastes. 
Å strømme radio via nettet krever cirka 60 megabyte i timen, ifølge våre beregninger. 

Slik fungerer DAB-appen 

Så la oss hoppe i det som først og fremst gjør denne telefonen spesiell; DAB-støtten. 
Som på telefoner med FM-radio krever dette at du har koblet i hodetelefoner (eller AUX-kabel), siden ledningen fungerer som antenne. 
Men selv om du har plugget i hodetelefoner, står du fritt til å bruke telefonens høyttaler dersom du vil at flere skal kunne lytte. 

Appen er levert av Radio.no, og her på kontoret vårt i Oslo får vi inn 28 kanaler. 
Det tar cirka to sekunder å bytte mellom dem, og mange av dem er beriket med bilder og tekst; for eksempel hvilken sang som spilles eller lignende. 
Sendingen fortsetter også å spille dersom du slukker skjermen og oppleves i hovedsak som stabil, selv om den hakker litt når telefonen må anstrenge seg litt, noe som er litt synd. 

Lyden blir klar og fin med hodetelefoner, men som med DAB-sendinger for øvrig, hører vi godt kompresjonen når vi spiller musikk, og lydbildet føles veldig flatt. 
Prateprogrammer, derimot, låter betraktelig bedre. 
Med skjermen avslått er det ikke så mye strøm som går med til DAB-lytting; cirka 3 prosent i timen ifølge våre beregninger. 

I bilen er det ikke like rosenrødt. 
Volumet fra hodetelefonutgangen er svært lav når vi bruker DAB, som gjør at vi må skru volumet veldig høyt på bilstereoen. 
Hva gjelder dekning er vi imidlertid godt fornøyde – på pendlerruta Rygge-Oslo mister vi signalet i noen av tunnelene, men ikke i alle, men ellers går det smertefritt 99 prosent av tiden. 
På tog, derimot, er det verre, der DAB på store deler av veien praktisk talt er ubrukelig. 

Første gang vi prøvde i bil ble det for øvrig svært mye hakking, men det ser ut til at å bytte lydkabel gjorde susen. 

Verdt å nevne er også at Stylus 2 også har støtte for FM-radio; da via en annen radioapp, som også følger med. 

Med stylus 

Som modellnavnet tilsier, er dette en telefon som også leveres med en stylus, altså en pekepenn. 
Denne ligger i et eget spor når den ikke er i bruk, og når du drar den ut, spretter det opp en meny på skjermen som lar deg tegne, notere, ta skjermbilde og lignende. 

Som seg hør og bør kan den også brukes til generell navigering – som en erstatning for tuppen av fingeren. 

Den har dog ingen knapper eller andre funksjoner utover å være en forlengelse av fingeren; ei heller trykkfølsomhet, men de fleste vil i det minste tegne penere med den enn de gjør med pekefingeren. 

Ikke så skarp skjerm 

LG Stylus 2 er ingen liten telefon, og skjermen måler 5,7 tommer over diagonalen. 
Oppløsningen er imidlertid «bare» 1280x720, som gir en punkttetthet på 258 per tomme. 
Det gjør at skjermen ikke er like skarp som de beste om dagen, men selvsagt må det gjøres noen kompromisser når telefonen koster under 3.000 kroner. 

For øvrig er vekten på 145 gram svært lav til en såpass stor telefon å være, og telefonen er også blant de tynnere – 7,4 millimeter. 

Som på G-modellene til LG er både volum- og av/på-knappen plassert på baksiden av telefonen. 
Volumknappene er ruglete, som gjør det helt greit å finne frem til riktig knapp på baksiden. 

Ikke allverdens maskinvare 

På innsiden av LG Stylus 2 sitter det en Snapdragon 410-prosessor, altså en av de enklere modellene fra Qualcomm, med fire kjerner klokket på 1,2 GHz. 
Ellers har den 1,5 GB arbeidsminne (RAM), 16 GB internminne og støtte for minnekort. 

Den yter svakt i ytelsestestene, og vi ser også at den generelle responsen når man trykker på ting og tang er godt bak toppmodellene, men også bak modeller i samme prisklasse, som Huawei Honor 5x (Snapdragon 615). 
Spesielt lang tid tar det å installere nye apper etter at man har lastet dem ned. 
Bruker du DAB-radioen samtidig, blir ytelsen redusert ytterligere. 

Her er resultatet fra noen av ytelsestestene; alle relativt svake: 

Geekbench: 463 (én kjerne), 1434 (flere kjerner) 3DMark: 
4.290 AnTuTu: 
28.522 PCMark: 
3.867 

Da vi hørte på DAB-radio scoret vi under 1.000 poeng i flerkjernetesten på Geekbench. 

Batteriet er for øvrig på relativt rause 3.000 mAh, men selv om Snapdragon 410 støtter Quick Charge 2.0, er laderen som følger med bare på 6W (5V/1,2A), så her kan man få raskere lading ved å kjøpe en annen lader. 

App-skuff bare om man vil 

Som på LG G5 (test kommer, men telefonen sitter fast i tollen foreløpig) har LG nå gjort som mange kinesiske produsenter (og Apple) – fjernet app-skuffen slik at alle app-ikonene blir liggende på hjemskjermen. 

Du har dog muligheten til å bruke app-skuff, men det krever at du laster ned en egen launcher fra LG, som ikke er installert på telefonen som standard. 

Ellers har LG tonet ned sitt pastell-grensesnitt fra LG G4 noe i årets telefoner, og det er også mulig å laste ned nye temaer via LG Smart World-appen. 
Disse er ikke like forseggjorte som de vi finner hos Huawei, for eksempel, men bytter stort sett ut bakgrunnsbilde og enkelte app-ikoner, mens øvrige forblir som de er. 
Man kan også laste ned skrifttyper og bytte ut standardfonten med en annen. 

I varslingsfeltet finnes det snarveier til innstillinger, og disse kan byttes ut. 
Dog tar de faste varslene opp stor plass, både med lysstyrke på skjermen, volum og «fildeling». 
Hører du på DAB-appen, tar den i tillegg opp den øverste varselplassen – dermed er cirka 2/3 brukt opp før første app-varsel. 

Som før har også LG omstrukturert innstillinger-menyen der menyvalgene er gruppert i flere kategorier. 

Ellers er det ikke så mye «bloatware» på LGs telefoner. 
Man får den vanlige pakka, med egen kalenderapp, e-postapp, galleri, klokke, musikk, enkel filbehandler og de nevnte radioappene. 
I tillegg er Evernote forhåndsinstallert, samt en app for fjernhjelp fra LGs kundeservice og en app for sikkerhetskopiering. 
Ingen av disse får man avinstallert. 

Kamera 

Mens LG har ett av de beste og mest lyssterke mobilkameraene i LG G4 og G5, har ikke Stylus 2 fått den samme kameramodulen. 
Her har vi lysstyrke på ganske ordinære f/2,2 og en liten sensor som vi antar er rundt 1/3,2" basert på utregninger (offisiell informasjon klarer vi ikke å finne); altså blant de aller minste – med 13 Mp oppløsning. 

Ganske uvanlig er at kameraappen som standard starter opp praktisk talt helt uten knapper. 
Da er det bare å trykke på skjermen for å fokusere og ta bilde direkte, men trykker du på …-knappen i hjørnet, får du opp de tradisjonelle knappene som på de fleste andre telefoner vises som standard. 
Auto HDR er også mulig, men det finnes ingen manuelle muligheter; ei heller for å justere hvitbalanse, eksponering og lignende. 

Bildene vi får blir helt greie i dagslys: 

I motlysstituasjoner blir det ikke helt overbevisende: 

Og når det blir mørkere, mister vi farger og får ganske mye støy i bildet. 
Under har vi sammenlignet med Samsung Galaxy S7 – en dobbelt så dyr telefon, riktignok, men bare for å vise hvor bra det kan bli. 

Først hele bildet, Stylus 2 til venstre: 

Og så zoomet inn på detaljene, Stylus 2 øverst: 

Konklusjon 

LG Stylus 2 er foreløpig den eneste telefonen med DAB+-mulighet, som stort sett fungerer fint, selv om vi savner litt høyere output fra hodetelefonutgangen når vi har den plugget i bilstereoen. 

Som navnet tilsier har den også en stylus (pekepenn) som kan brukes for å skrible litt eller tegne, men den har ingen avanserte funksjoner som ekstra knapp eller trykkfølsomhet. 

Selv om prisen er ganske hyggelig i dagens marked (snaue 3.000 kroner), føler vi allikevel ikke at LG Stylus 2 er veldig mye telefon for pengene. 
Maskinvaren er ganske svak, kameraet likeså, skjermen har begrenset oppløsning og 16 GB internminne er heller ikke allverden lenger. 
Men den har stor skjerm og er ganske tynn, i hvert fall. 

Vi har fortsatt litt tid på oss før FM-nettet slukker, så for radiointeressertes del, får vi håpe det kommer flere DAB-telefoner innen den tid. 
Her synes vi det blir litt for mange kompromisser for å kunne lytte til digitale radiosendinger. 

LG Stylus 2 K520 
