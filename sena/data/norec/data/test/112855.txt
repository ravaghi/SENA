Test av Mercedes EQC:Ny elbil i toppklasse 

Mercedes EQC er en liten prisbombe blant premium-elbilene. 
Dette er VGs dom over nykommeren i toppklassen. 

Mercedes’ første elbil i den nye EQ-serien heter EQC og er en mellomstor SUV. 
Det betyr et ikke overvettes stort bagasjerom. 
Men det betyr også en kjøreopplevelse på silkeføtter. 

Prisen er «oppsiktsvekkende», et godt stykke unna flere konkurrenter, i øverste utstyrsnivå. 
Mercedes opererer ikke med utstyrsnivåer for ECQ, kundene paketerer selv. 
Startpris uten leveringskostnader er rett over 600.000 kr, med noe utstyr inkludert. 

Med headup-display, oppvarmet ratt, kjøreassistenter, skinnseter og tilhengerfeste, går prisen raskt opp til 700.000 kr, godt og vel. 
Mercedes forespeiler priser i intervallet 670-710.000 kr og en ut av butikkpris på cirka 720.000 kr (cirkapris for testbilene). 
Prisen er definitivt god! 

Se tabeller med priser og tekniske data nederst i artikkelen. 

Les vare samletester av elbiler her: 

Ekte vare 

Mercedes EQC er Mercedes i kropp og sjel. 
Elbilen er komfortabelt anlagt og utmerker seg med svært god støyisolering (selv på grov, norsk asfalt er kjørestøyen lav i vår testbil) og et førermiljø med god layout og infrastruktur. 

Vi kjenner igjen den lange skjermen, der infotainment-delen er en trykkeskjerm, og der funksjonene kan styres delvis med stemmen, fra berøringsflate i midtkonsollen eller med tomlene fra rattet. 
Klimafunksjoner betjenes med enkle vippebrytere. 
Headup-displayet er omfattende og krystallklart. 
Sikten bakover er ikke bra, bakruten er liten og C-stolpene brede. 
Det hjelper at ryggelinsen er skjermet slik at den ikke skitnes til. 
Den er montert under logoen på bakluken på volkswagensk vis. 

Ladet ikke maks 

Vi har bedt om å få en ganske strømtom bil og kjører rett til Inoty-lynladerne hos Circle K på Dal i Eidsvoll. 
Mercedes EQC har et batteri på 80 kwh (netto, det man faktisk har å rutte med etter at buffer er trukket fra) og kan lade med inntil 110 kW effekt. 
Vi plugger på og lader i cirka 20 minutter, men får ikke mer enn 93 kW på det meste. 
Årsaken kan være litt kald batteripakke. 

Rekkevidden leverer heller ikke opp mot lovet. 
Vår prøvekjøring foregikk i temperaturer fra null til noen få plussgrader. 
Oppgitt rekkevidde er 41,7 mil. 
Til tross for et forbruk identisk med fabrikktallet på 2,5 kwh/mil på vår 14 mil lange testkjøring (snittfart 59 km/t), ender vi opp med en beregnet rekkevidde på 31,4 mil. 
Mercedes opplyser at forbrukstallet som vises alltid oppgis til 15 prosent høyere enn det egentlig er, for å «reflektere kundens strømforbruk og strømregning». 
Hvis vi regner på dette, vil vår kjøring gi en rekkevidde på 36,9 mil, rekkeviddeoppnåelse 88 prosent. 

Ærlig om rekkevidde 

Mercedes EQC-sjefen skjønnmaler ikke rekkevidden. 

– Rekkevidde avhenger av mye, for eksempel fart og temperatur. 
På autobahn kan man forvente 35–37 mil. 
Om vinteren kanskje ned i 26 mil, til og med under 20 mil. 
Dette må gjøres klinkende klart for kundene i forkant, hvis ikke får vi misfornøyde kunder, sier Michael Kelz som har ledet utviklingen av Mercedes EQC. 

Balansert og behagelig 

Mercedes EQC har luftfjæring med automatisk nivåregulering, bare på bakakselen. 
Bilen glir mykt over fartshumpene. 
En enkel manøvertest på flystripen på Eggemoen ved Hønefoss bekrefter inntrykket fra veien. 
EQC er en balansert bil som til tross for at den er tung, parerer godt når farten er høy og svingen bråere. 
Også ved nødbrems setter bilen seg fint nedpå. 
Mercedes EQC er ikke spesielt fast i fisken, bilen er langt fra sportslig i kjørestil. 
Likevel, det er masse krefter å rutte med, 408 hk, et dreiement på 760 
Nm og akselerasjon fra 0 til 100 km/t på 5,1 sekunder. 

Det sitter en elmotor på hver aksel, som leverer firehjulsdrift. 
Motorene veksler på eller drar sammen. 
Den bakre motoren er konfigurert litt mer energisk, for å skape karakteristikk av en bakhjulsdreven, ifølge Mercedes. 
Ligger du og cruiser er det den fremre motoren som trekker. 
Alt dette skjer sømløst, og umerkbart. 

Bilen er ikke kollisjonstestet ennå. 
Det er et høyt nivå på sikkerhets- og kjøreassistenter (se video for blant annet demonstrasjon av autonødbrems). 

Meget god bruktverdi 

Å eie: 
Biladministrasjonsselskapet Autolease vurderer Mercedes EQC til å ha meget god bruktverdi, etter 4 år/60.000 km får den terning 5 ift. markedet generelt og terning 6 ift. klassen. 
Driftskostnad er ikke mulig å beregne ennå. 
Mercedes er nr. 7 av 22 i eierundersøkelsen AutoIndex. 

For best bruktverdi anbefaler Autolease dobbel AMG (34.920), Premiumpakke (44.380), Kjøreassistentpakke (10.840) og hengerfeste (8260). 
LED Matrix er standard, det er også digital cockpit, ryggekamera og p-assistent. 

Kjenner du deg igjen? 
Mercedes’ fotografer har tatt bilder flere steder i Norge til de offisielle lanseringsbildene. 
Se flere i galleriet under! 

Autolease: 
Vi tror dette blir en populær bil i det norske markedet. 
Prisen slår ut meget konkurransedyktig i et stadig tøffere elbilmarked. 
Utfordringen til denne modellen ligger i leveringskapasiteten, men forhåpentligvis vil Bertel O. Steen få god tilgang på biler. 

Om leveringssituasjonen sier Mercedes-importøren: 
Leveringstid avhenger av hvor mange av de 2300 reservasjonsholderne som velger å skrive kontrakt. 
200 biler leveres i fjerde kvartal i år. 
Vi estimerer levering til nye kunder fra sensommeren neste år, juli/august. 
Det vil være god tilgang til alle som vil ha bil. 
Prisen er ingen intropris. 

Les oppdatert artikkel om leveringstider her. 

VG mener: 
Topp komfort, et eksepsjonelt tilrettelagt førermiljø, lekre designdetaljer og «god» pris. 
Dette er en meget bra pakke, om du klarer deg med rekkevidden som er forespeilet. 
Vi må komme tilbake til målinger av hurtigladeeffekt og rekkevidde. 
