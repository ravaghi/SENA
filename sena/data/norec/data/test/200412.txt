TEST:Garmin Vivofit3 

Aktivitetsarmbåndet er enkelt å forstå, men den tilhørende appen er vrien. 

Vi har etterhvert testet ganske mange aktivitetsarmbånd i Dinside-redaksjonen, og noen liker vi bedre enn andre. 
Da vi gjorde en sammenlikningstest av fem aktivitetsarmbånd i fjor, kastet vi terninger fra 2 til 5. 
Det dårligste da var Sony Smartband, mens besteplassen og terningkast 5 ble delt mellom Fitbit Charge HR og Polar A360. 

De siste modellene vi har testet, er Fitbit Alta og Fitbit Blaze, hvor vi gir Alta en 3-er på terningen og Blaze en 5-er. 

Hurra, vi slipper å lade! 

Hjemme har vi en eske full av ladekabler. 
Vi tør egentlig ikke kaste noen av dem, selv om vi godt kunne kvitte oss med de fleste, og etterhvert aner vi ikke til hvilke ladere og ledninger som hører til hvilke enheter - og det kan faktisk ha en betydning når vi skal lade. 

Men med Vivofit 3 trenger vi ikke bekymre oss hverken for forsvunne ladekabler eller å huske å lade: 

Dette aktivitetsarmbådet går på batteri, og ifølge produsenten skal det holde i alle fall et år før det må byttes. 
Vi aner ikke om dette holder stikk, men enn så lenge er vi i alle fall fornøyd med å slippe å huske å legge klokka til lading. 

Og vi slipper å forholde oss til sære ladeløsninger som Fitbit har på klokkene sine - hvor du ender opp med ikke å få brukt klokka om ladekabelen skulle bli borte. 

Superenkel i bruk 

Den er ikke blant de enkleste å få festet rundt armen. 
Faktisk er den egentlig ganske så vrien å få festet, selv for deg med normalt fungerende finmotorikk. 

Men når klokka er vel påmontert, er denne blant de enkleste aktivitetsarmbåndene vi har testet - i alle fall dersom vi kun fokuserer på armbåndet og den informasjonen du kan finne der. 

Du blar deg gjennom menyen av informasjon med én knapp, og når du har kommet gjennom alle punktene så starter den bare om igjen med ny runde. 

Der er det egentlig ikke så mye som kan gå galt. 
Sånn sett er denne godt egnet til deg som kanskje ikke er veldig teknisk anlagt. 

Men det er før vi kommer til appen ... 

Og det skal sies at skriften på skjermen er ganske liten. 

Hva kan den egentlig gjøre? 

Først og fremst: 
Dette er ikke en pulsklokke - så vil du ha en som måler puls, bør du gå for en annen aktivitetsmåler som for eksempel Fitbit Charge HR eller Polar A360. 

Men til det den kan gjøre: 

I tillegg til info om tid og dato, kan du på klokka bla deg gjennom informasjon om antall skritt du har gått, hvor mange skritt du har igjen til du når målet ditt den dagen, du kan se hvor langt du har gått og antall kalorier forbrent. 
Det er også en enkel stoppeklokkefunksjon, som lar deg starte og stoppe for eksempel en løpetur. 
Men det er ingen mulighet for nedtelling. 

Den har også en intelligent aktivitetssensor som finner ut hva slags aktivitet det er du bedriver, og viser dette i appen. 
Dette fungerer fint. 

På displayet er det også en rød strek som varsler deg når du har sittet stille for lenge. 
Streken vokser med tiden du sitter stille. 
Du kan få den bort ved å bevege deg. 

For vår del har ikke dette inaktivitetsvarselet hatt veldig stor effekt. 

Men jada, vi ser den jo - og at den vokser utover arbeidsdagen. 
Og det hjelper ikke å bevege seg litt for at den skal bli borte - du må faktisk gå en liten runde. 

Alarm uten pondus 

Det vi liker godt med aktivitetsmålere, er at mange av dem har vibrasjonsalarm, som vil si at du kan sette en alarm til å vibrere. 
Dette er genialt som vekkerklokke. 

Vivofit 3 har også en alarm, men dette er en lydalarm og altså ikke vibrasjonsvarsel. 

Alarmlyden er imidlertid så svak at vi har problemer med å høre den, selv i våken tilstand på dagtid: 

Vi har flere ganger opplevd at alarmen har ringt lenge, uten at vi har enset at det faktisk er vår klokke som piper, og ikke en eller annens. 

Som en alarm er denne håpløs, og som en vekkerklokke fullstendig ubrukelig - om du ikke ønsker å forsove deg, da ... 

Som å skyte spurv med kanoner ... 

Vi har skrytt av klokkas enkelhet. 
Det samme kan dessverre ikke sies om Garmins app. 

Appen er i beste fall veldig avansert. 

Og den blir veldig feil for deg som er ute etter en enkel aktivitetsklokke - som Vivofit egentlig er. 

Dette blir rett og slett for mye, for vanskelig, for innviklet og for avansert. 

Det hjelper heller ikke at appen i seg selv er veldig traust, kjip og kjedelig - og at det er vanskelig å finne frem. 

Vi skal ikke underslå at det er en rikholdig app med veldig mange muligheter: 
Du kan overvåke og få data om det meste, fra søvn til detaljert matinntak, aktiviteter, kondisjon og -forbedringer, treningsøkter og mye annet. 

Men dette blir i meste laget for et enkelt aktivitetsarmbånd. 

Det blir som å skyte spurv med kanoner. 

Og når den ikke har pulsfunksjon, blir de detaljerte treningsrettede mulighetene enda mer meningsløse - selv om du kan koble den opp mot en egen pulssensor. 

Og det kan bli altfor kjedelig ... 

Joda, Garmin har også prøvd seg på sosiale funksjoner som det Fitbit har - men her kommer de nok for kort. 
Det er jo ingen vits i å kunne konkurrere og koble seg opp mot andre, når ingen av de mange hundre bekjentskapene vi har, er koblet på Garmins connect. 

Og Garmins medaljer kan liksom ikke måle seg mot de morsomme medaljene hos Fitbit. 
De er til å sovne av. 

Konklusjon: Joda ... 

Vi heier på klokka fordi den er såpass enkel at den kan passe for deg som ikke vil ha noe avansert som kan kreve brukerstøtte av familie og venner. 
Og vi liker at vi slipper å lade og at den tåler vann: 
Vi kan både dusje og bade med den. 

Etter vår erfaring er også denne blant de mer nøyaktige når det kommer til skritt-telling og distanse. 

Men der stopper også det vi liker. 

Aktivitetsklokka ser ikke bra ut - den ser tvert imot ganske så kjip ut. 

Du må aktivt synkronisere med appen - dette er ikke noe den selv gjør når du åpner appen. 

Og appen i seg selv er altfor vanskelig og innfløkt å bruke, i alle fall for den brukergruppen som klokka med sine egenskaper egentlig retter seg mot. 
Det kan så være at det er mange muligheter i appen - for det er det virkelig. 
Men det er for vanskelig å skjønne. 

Du kan ganske enkelt få veldig mange bedre aktivitetsarmbånd enn dette, med både vibrasjonsalarm, smartklokkefunksjoner som melding om telefoner og sms-er, samt pulstelling. 

Og med mye enklere og mer inspirerende app med bedre sosiale funksjoner. 

Fitbit Charge HR eller Polar A360 er bedre valg - som begge er penere og enklere i bruk. 
Og begge vil gi deg mer inspirasjon til å være mer i aktivitet. 

Garmin Vívofit 3 
