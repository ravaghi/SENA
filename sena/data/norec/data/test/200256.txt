Bra blir bedre
Nå blir Norges mest solgte bil oppdatert med mer utstyr, nye motorer, og flere nye detaljer. 

Norges mest solgte bil blir nå oppgradert, og blir etter alt å dømme enda bedre. 
Volkswagen Golf får en rekke nye funksjoner og endringer, både innvendig og utvendig. 
I tillegg får den også et par nye motorer. 

Vi har testet nykommeren, og kan ikke klandre kundene for å ha gjort VW Golf til landets mest solgte bil. 

Nå må det legges til at det først og fremst er elbilen e-Golf og den ladbare hybriden Golf GTE som selger best på det norske markedet, men disse glimret med sitt fravær på lanseringen. 
De skal først vises for pressen om et par måneder, men mange av nyhetene er de samme som ved bilene vi her har kjørt. 

Nye motorer 

I Norge starter motoriseringene med en 1-liters bensinmaskin på 110 hestekrefter. 
Dette blir innstegsmodellen. 
Deretter kommer det to nykommere på 1,5 liter, som også drikker bensin. 
Her har VW hentet ut 130 hk på den svakeste og 150 på den sterkeste. 

Sistnevnte lages i to versjoner hvor den ene har sylinderkutt, eller ACT, som VW kaller det. 

I Norge har de valgt å kun selge ACT-utgaven, basert på prisforskjellen som ville blitt marginal. 

Så var det GTi-modellene da, for ja, i utgangspunktet er det snakk om to forskjellige modeller. 
En standard GTi som nå har fått økt effekten til 230 hester. 
Deretter en GTi Performance, som nå har fått økt effekten fra 230 hestekrefter til 245. 

I Norge vil det kun være denne som selges. 

Om du tror dieselmotoren er død, må du tro om igjen. 
Den lever fortsatt, og du vil ha tre forskjellige alternativer. 
Den minste er en 1,6 liter på 115 hestekrefter. 
Deretter får du en 2-liter på 150 gamper, mens den aller sterkeste er en GTD. 

Salget av disse vil uansett bli svært marginalt, for å ha trukket ut e-Golf og den ladbare hybriden GTE fra statistikken, så selges de fleste nå med bensinmotor under panseret. 

Få, men viktige 

Foruten motoriseringene har VW fornyet Golf på en smart måte. 
Ingen metallplater er endret, men karosseriene får likevel endringer gjennom lykter og støtfangerne. 

Alle Golf-modellene får fra nå av LED-hovedlys som standard, uansett modell. 
Ordinære pærer og Xenon-lamper er dumpet til fordel for LED. 
Det samme har baklysene og skiltlysene, så fra denne ansiktsløftede utgaven er det ikke lenger en eneste ordinær lyspære å finne på noen av Golf-modellene. 

VW har også gjort det veldig enkelt å lage støtfangere. 
På alle modeller er eksempelvis støtfangerne identisk, men utstyrsversjonene skiller seg fra hverandre med den nederste leppen på fangerne bak. 
Og når vi først er inne på utstyrsverjsoner, så blir det tre forskjellige å få. 
Dette er Trend, som antagelig ikke vil selges i det hele tatt, deretter er det Business og Highline. 

Så kommer naturligvis GTI og GTD som egne modeller i tillegg. 

Innvendig vil du først og fremst legge merke til at underholdningssystemet er endret. 
Alle Golf vil nå ha 8-tommer skjerm som standard, noe som tidligere var tilvalg. 
Velger du den store pakken får du nå 9,2-tomer skjerm med berøringsknapper på siden. 

For første gang lanserer 
VW bilen med gestikuleringskontroll. 

Vi har sett tilsvarende før på både BMW 7-serie og 5-serie, hvor volumet kan justeres ved å tegne sirkler til høyre eller venstre i luften. 

I oppdaterte Golf kan man kun velge radiokanal ved å sveipe hånden til venstre eller høyre, men vi er slett ikke sikker på om dette er noe enklere eller bedre enn å trykke på en knapp på rattet. 
Funksjonen ligger pakket inn i Discover Pro-pakken, som lopper deg for 17.200 kroner. 
Det er også denne pakken som gir deg den store skjermen, og en hel del andre funksjoner. 

Virker, virker ikke 

Som tidligere sagt, det er lett å forstå den norske bilkunden. 
Golf 7 er blitt en særdeles finslepen sak som nå får mer og bedre utstyr enn før. 
Dette er i tillegg løsninger som konkurrentene ikke engang tilbyr. 

VW forteller også at bilen får semi-automatisert kjøring, men i bunn og grunn er det snakk om en køassistent, eller en fartsholder om du vil, som virker ned til stillestående. 
Når køen starter igjen følger den etter opp til 60 km/t. 
Dette er tilbehør, naturligvis. 

De av bilene som har radar i fronten har for øvrig fått denne gjemt bak den runde VW-logoen i front, mot tidligere nede i fangeren. 

Ute på veien er det veldig få forskjeller å spore fra bilene de har levert til nå. 
Golf har et svært godt balansert understell, og velger du riktig pakke får du justerbart chassis, styring og motorrespons i tillegg. 

Godt resultat 

Den utgående 1,4-literen gjorde en svært god jobb, og den nye 1,5-literen er slettes ikke noe dårligere. 
150 hestekrefter føles veldig riktig i bilen, og den jobber sammen med en ny og enda er effektiv 7-trinns girkasse, så sant du ikke velger 6-trinns manuell. 

VW har gitt 1,5-liters motorene tilleggsnavnet EVO, og under kjøring vil du slettes ikke merke noe til sylinderkuttet i den største av dem. 

Ikke engang lydbildet er særlig hørbart. 
Så får vi bare håpe at resultatet viser seg på forbruket. 
Nå har vi ikke kjørt forbrukstest av bilene, men med DSG-giret skal utslippet være nede på 118 gram CO2 per kilometer. 
Det er slettes ikke dårlig. 

Alt i alt må vi si at en god bil er blitt en smule bedre, med mer utstyr, mer miljøvennlig, og med visuelle detaljer som gir den det lille ekstra. 

Bilene er rett rundt hjørnet, og dersom du velger en 150-hester med DSG, så er startprisen på en Highline 359.100 kroner. 

Da føler vi oss programforpliktet til å fortelle at i prislisten for 2017 står Golf GTE - den ladbare hybriden med 204 hestekrefter - oppført til 15.000 kroner lavere pris. 
Valgets kval. 
