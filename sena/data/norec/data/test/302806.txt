At the Drive-In redefinerte rocken, så gikk det galt
Første plate på 17 år. 

ALBUM: 
Akkurat i det verden for alvor fikk opp øynene og ørene for At the Drive-In så var det ugjenkallelig slutt for kvintetten. 
I alle fall virket det sånn i et drøyt tiår. 
2000-tallets kanskje aller råeste og mest toneangivende punk/hardcore-album, «Relationship of Command» har stått uten en oppfølger frem til i dag, 17 år seinere. 

Det har vært spekulert høyt å lenge i hva som var årsaken til at bandet imploderte samtidig som lytterskaren mangedoblet seg. 
En ting er i alle fall sikkert og det er at plata sannsynligvis er et av de mest uttømmende i sitt slag: 
Intens, følsom, utmattende og vilt velkomponert. 
Kanskje bandet rett og slett følte at det ikke var mer å gi på det tidspunktet. 

Etter at At the Drive-in ble lagt på is, gikk bandets mest prominente medlemmer, vokalist Cedric Bixler og gitarist Omar Rodriguez, sammen om å starte progpost punk-bandet, The Mars Volta, hvis debutalbum «De-Loused in the Comatorium» er et av tiårets fineste rockealbum, det også. 

Så hvordan er ståa i At the Drive-In-leiren snart to tiår etter at det kokte over? 
Villskapen er der definitivt fortsatt der, selv om den føles noe mer kontrollert. 
Kanskje det er alderen eller vi som lyttere som har blitt akklimatisert? 
Det er uansett underordnet. 
«in.ter.a.li.a» er fortsatt et album ingen andre enn At the Drive-In kunne ha skrevet. 
Det er innfløkt, tekstmessig ladet, kompromissløst og ultrafengende, alt på samme tid. 

«No Wolf Like the Present» hopper i fjeset på deg som en yppig guttehvalp. 
«Call Broken Arrow» minner oss om at det er ingen som kan levere vokallinjer som Cedric Bixler-Zavala, mens «Hostage Stamps» kvitterer ut like halsbrekkende og riffsterk som «Relationship of Command» startet i 2000. 

«in.ter.a.li.a» har ikke overraskelsesmomentet til forgjengeren og kanskje ikke den samme emosjonelle slagkraften, men som en viktig påminner om hvorfor 
At the Drive-In var og er et av klodens mest interessante rockeband, gjør den en utmerket jobb. 
