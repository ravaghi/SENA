TEST:Nissan GT-R 

Etter nesten ti år har Nissan endelig fornyet sin Porsche-killer. 
Vi har kjørt den på en av verdens mest berømte racerbaner. 

Det var i 2007 at Nissan lanserte GT-R som en direkte etterfølger til berømmelige Skyline R34, og som storebror til 370Z. 

Nissan GT-R er en fireseters sportsbil med ytelser på nivå med det aller beste fra Japan. 
Jevnt og trutt over årene har modellen blitt modifisert delvis. 
Men det er først nå den for alvor har fått en real ansiktsløftning. 

Små endringer 

Så hva er egentlig nytt på en bil som ser mer eller mindre lik ut som tidligere? 
Jo, som følge av at den har fått flere hestekrefter, trenger den mer kjøling. 
Derfor er grillen blitt større og panseret samt fangerne endret for å bli enda mer aerodynamisk. 

Det skal være særlig effektfullt i hastigheter mellom 200 km/t og 300 km/t. 
Med andre ord en noe begrenset nytteverdi for nordmenn. 

C-stolpene og hekken er også lettere modifisert med noen smågrep som også skal bedre aerodynamikken. 
Det skal gi økt marktrykk, mindre luftgjennomstrømming under bilen og mer kjøleluft til V6-motoren. 

På innsiden er det skjedd større endringer. 
Det første vi legger merke til er at det er vesentlig færre knapper enn det brukte å være. 
Antallet er faktisk redusert fra 27 til 11, og mange av funksjonene er nå plassert inn i en større berøringsskjerm. 

Se flere bilder av bilen her 

Nissan vil heve kvalitetsfølelsen og har utstyrt setene med nappaskinn, som er mykt og behagelig. 
Skjermen lar deg også overvåke målere som turbotrykk, oljetrykk, oljetemperatur, temperatur og trykk på girkasseolje osv. 

Praktisk nok har Nissan omsider valgt å montere girhendlene bak rattet til selve rattet, slik at du nå slipper å ta hendene fra rattet når du girer. 

Støynivået er redusert blant annet ved å installere støyreduksjonssystem, som via høyttalerne sender ut motstøy som reduserer den uro som oppstår under kjøring. 

Ellers er det i hovedsak motor og drivverk som ER Nissan GT-R. 
Og der er det også gjort ytterligere forbedringer. 
Dobbeltclutch-kassen er fintunet for bedre respons og smidigere girskift. 
Motoren er trimmet opp 20 hestekrefter, slik at V6-motoren på 3,8-liter med twinturbo nå yter 570 hestekrefter. 
Ikke at forgjengeren opplevdes som undermotorisert på noen som helst måte, men du kan nå trygt si at det nå er rikelig med krefter i den japanske børsa. 

Raskere i slalåm 

Nissan har strebet for å gjøre GT-R mer komfortabel og presis. 
Forbedret understell og stivere karosseri bidrar til dette samt å gjøre bilen enda mer stabil. 

DampTronic-systemet (som lar deg justere stivhet i støtdemperne) er også oppgradert. 
Du kan fortsatt velge mellom oppsettet Normal, Comfort eller R. Samme innstillinger kan gjøres på antisladd-systemet og girkassen. 

Tester viser at bilen nå blant annet skal kjøre fire prosent raskere gjennom en slalåmløype. 

Vår testkjøring foregår fra Düsseldorf i Tyskland og til den legendariske racerbanen Circuit de Spa-Francorchamps i Belgia. 

Under fri dressur på Autobahn får vi til gagns erfart hva som bor i denne bilen. 

Ressursene er enorme, og det å passere 200 km/t legger ingen demper på akselerasjonen som bare fortsetter like herlig. 
Samtidig ligger GT-R fjellstøtt på veien. 
Harde oppbremsinger gjør ingenting. 
Denne bilen mestrer lagkjøring perfekt. 
Framme ved Spa-banen får vi også bekreftet hvor imponerende den kler slik kjøring. 

Se bilder av interiør og detaljer her 

Innbydende langsletter, frekke svinger og skumle bakketopper forseres helt uproblematisk. 
Banen er kjent for å by på lumske utfordringer, men GT-R håndterer det hele forbilledlig. 
Det er så en må spørre seg selv om det virkelig er mulig å lage en bil av denne størrelsen som presterer å kjøre så godt rundt en bane? 

For GT-R er på mange måter en selvmotsigelse. 
4,71 meter lengde og akselavstand på 278 centimeter tilsier at den er alt annet enn nett når den blir satt på prøve. 

Egenvekt på 1.752 kilo avslører at vi ikke snakker fluevekt-klassen her. 

Men takket være et eksemplarisk firehjulstrekksystem, så klorer bilen seg svært godt til underlaget. 

Ikke perfekt 

Alt i alt er nye Nissan GT-R en helt super bil. 
Men er den perfekt? 
Nei! 
Dessverre er det andre elementer som skurrer såpass at en sekser på terningen ryker. 
For hvordan er det mulig at Nissan har utviklet en avansert girkasse og hypersterk motor som kun brukes i denne bilen? 

På samme måte er det overhodet ikke spart noen yen på noe når det kommer til drivverket for øvrig. 
I stedet er det spart masse penger på moderne utstyrsløsninger og sikkerhetsinnretninger. 

Vi spør noen av de japanske ingeniørene om hvorfor ikke de har laget en enklere justering av rattet enn de to tungvinne spakene en må benytte i dag (en for å justere rattet opp og ned, og en for å justere inn og ut). 

Videre lurer vi på hvorfor ikke elementært sikkerhetsutstyr som blindsonevarsler, filskiftevarsler, anti-kollisjonssystem eller adaptiv cruise control er å oppdrive på den nye bilen. 

Spørsmålene avstedkommer kun japansk høflighet og forsiktig avvisning. 
Men dette kan vi vente at blir tatt tak i når det kommer en helt ny Nissan GT-R. 
Ryktene vil ha det til at den skal komme på markedet allerede i 2018. 

Reiseomkostningene til denne reportasjen er dekket av importøren. 
Les mer her 
