«Sommeren uten menn»:Flat monolog for tre 

Rikt instrumentert roman blir monotont opplesningsteater. 

Mia er lyriker, 55 år, og har vært gift med nevroforskeren Boris i 30 år. 
En dag sier Boris at han vil ha Pause. 
Pausen er en fransk kollega, ung og vakker. 
Den totalt uforberedte Mia kastes inn i psykosen og blir innlagt. 

Avvisningen og sviket rokker ved selve grunnfjellet i henne og ripper også opp i en barndomsopplevelse. 

Skal finne seg selv 

Når sommeren kommer reiser hun hjem til mamma for å slikke sår og finne igjen seg selv. 
Mias mor bor på et hjem for eldre, i avdelingen for dem som klarer seg selv. 
Hun har sine egne livserfaringer og det har hennes venninner på hjemmet også. 

Mias datter spionerer på faren i New York. 
Mia selv skal gi noen pubertale jenter et skrivekurs – seks smådjevler, så ondskapsfulle og intrigante som bare jenter kan være – og hun blir trukket inn i en nabofamilies problemer. 

Spiller ut tre kvinneliv 

De tre kvinnene på scenen spiller alle roller. 
Gamle, unge og barn, og særlig gir Birgitte Victoria Svendsen liv til det oppmerksomhetssøkende barnet Flora, som alltid har på seg en gul parykk og denger løs på lekene sine. 

Romanen har en forklaring på parykken som overses her. 

En natt søker mor og barn tilflukt hos Mia, men da virker det som om moren har glemt igjen sin yngste hjemme, et spebarn som ellers personifiseres av et gulpehåndkle over skulderen til Mari Dahl Sæther. 
Hun har for øvrig et godt grep om Abigail, en tvekroket gammel dame med spesielle hemmeligheter. 
Herborg Kråkevik er Mia, og hennes dypdykk i eget sinn får et visst monotont preg etter hvert. 

En feministisk forelesning 

Nå er det noe helt annet å lese en bok enn å se den lest opp på scenen. 
Begge aktene her innledes med tre kvinner kledd i støvfrakk som leser Siri Hustvedts Sommeren uten menn. 
Stort tydeligere kan det vel ikke signaliseres at dette er fortellerteater. 

Riktignok er de den samme i tre stadier av livet (med hver sin uttrykte dialekt), pluss i en del andre roller, men det aller meste foregår frontalt som i en gammeldags opera. 

Ikke alle romaner egner seg på scenen, og Sommeren uten menn, hvor så meget utspiller seg på det mentale plan og i et ustabilt sinn, inntrengende, sårt og humoristisk skildret av Hustvedt, egner seg ikke spesielt godt. 

Ironien får plass i Victoria Meiriks regi, men den fortrenger ikke fornemmelsen av feministisk forelesning, selv om den handler om erotiske drømmer, utovertiss eller innovertiss, den typiske kvinneøvelsen å gi seg selv skylden for alt og sorgen over å bli gammel. 

Det blir highlights fremfor sjelelig grunnfjell. 

Hvor er den originale dramatikken? 

Så må det være på tide at teatrene våger å sette opp original dramatikk fremfor å dramatisere romaner. 
Hele sesongen har vært preget av romaner, og det fortsetter til høsten. 

Er samtidens dramatikere for vanskelig tilgjengelige? 
Ikke interessante nok? 
Skriver de ikke gode nok roller, især for eldre kvinner? 

Eller er teatersjefene for feige fordi de hele tiden tvinges til å ha minst ett øye i pengekassen? 
