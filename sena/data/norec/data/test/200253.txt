En av verdens tynneste PC-er er også helt lydløs
Acers smykke har vært på testbenken, og nok en gang viser PC-produsenten at de kan begeistre. 

Det er ikke mange år siden det hadde vært helt utenkelig at en bærbar kunne måle under en centimeter i tykkelse, men nå der er vi altså nå. 
Acer Swift 7 kryper så vidt under, med sine 0,998 centimeter, som er 0,4 millimeter tynnere enn tidligere rekordholder HP Spectre 13. 

Skjerm: 13,3 tommer, FHD IPS-skjerm, blank (1920 x 1080 piksler) OS: 
Windows 10 Home norsk - Signature Edition Prosessor: 
Intel Core i5-7Y54 Grafikk: 
Intel HD 615 RAM: 
8 GB (maks 8) SSD: 256 GB Nett: 
802.11ac MU-MIMO, Bluetooth 4.1 Tilkoblinger: 2 stk USB-C (3.1 gen1), minijack for lyd inn/ut Størrelse: 
324,6 × 10 × 229,6mm Vekt: 
1,1 kg 

Nå må vi legge til at HP-en er en langt kraftigere sak enn Swift 7, noe som både har sine fordeler og ulemper. 
Mer om det senere. 

Gode skussmål 

Hvis du har fulgt med på Dinside i det siste, har du sikkert fått med deg testen av Acer Swift 3, som ble kronet med terningkast 6. 
Det er en mer «standard» ultrabook, med tilhørende godt utvalg av tilkoblinger. 

Det blir derfor ikke helt riktig å kalle den lillebror til Swift 7, selv om tallet skulle tyde på det. 

Premium eksteriør 

Byggekvaliteten er imidlertid minst like god som på Swift 3. 
Her er det benyttet aluminium rundt det hele, noe som også er helt nødvendig for å få en så tynn maskin godt oppstivet. 
Det antrasittgrå lokket og bunnplaten er dessverre ikke særlig flink til å skjule fettmerker, noe bildet under illustrerer godt. 

Bunnplaten er helt glatt, med unntak av fire gummiføtter. 
Eneste åpninger er til de to høyttalerne som ligger nær fronten, og som låter helt greit. 
Litt lite bass er det, men vi har hørt verre. 

Her er det ingen luftekanaler, og PC-en er heller ikke utstyrt med noen vifte. 
Det kan vi takke prosessoren for, som trekker langt mindre strøm enn de vanlige U-prosessorene. 
Acer Swift 7 er derfor like musestille som en iPad. 

Blank og bestandig 

Åpner du lokket, åpenbarer det seg en champagnefarget tastaturdel og en 13,3 tommer IPS-skjerm som er heldekket av femte generasjon Gorilla Glass. 
Det betyr god kontrast samt god beskyttelse mot riper og trykk. 
Skjermen beholder farger og kontrast fra skrå vinkler, men blank overflate betyr samtidig at faren er stor for reflekser i skjermen fra lyskilder i rommet. 
Det kan definitivt være et ankepunkt for noen. 

Tataturet er romslig og godt. 
Tastaturplaten er fast og stiv, og selv om tastene er lavere enn på Swift 3, oppleves det nesten like godt å taste på. 
Vi er også svært fornøyd med at det nesten er lydløst under bruk, men savner baklys. 
Det er egentlig noe vi forventer i denne klassen. 

Under tastaturet sitter en bred pekeplate som støtter multiberøring. 
Den har integrerte felter for venstre/høyreklikk, som avgir en distinkt og lav klikkelyd. 
Store pekeplater er helt topp til såkalte «gestures», berøringsmønstre som utfører spesielle oppgaver og som støttes av stadig flere apper og programmer. 
Pekeplaten på Swift 7 fungerer i så måte helt strålende. 

Dette er et premiumprodukt, og det er ikke noe ved dette som skulle tilsi noe annet. 

Få tilkoblingsmuligheter 

I likhet med de fleste tynneste PC-ene, er heller ikke Swift 7 velsignet med særlig mange tilkoblingsmuligheter. 
Her finner du to USB-C-porter og en 3,5mm lyd inn/utgang, og that's it. 

Den ene USB-C-porten brukes også som ladeport, mens den andre også kan brukes som skjermutgang (DisplayPort). 
Sistnevnte krever en overgang som er ekstrautstyr. 
Alt som følger med er en overgang til standard USB-port. 

Merk videre at ingen av portene støtter den raskeste USB-standarden (3.1gen2). 
Det hadde vært ønskelig med en port eller to til, eventuelt en minidokk ala den som følger med Asus Zenbook 3. 

Slik yter den 

Dette er den første PC-en vi tester med siste generasjon M-prosessor, skjønt Intel har fjernet M-en denne gangen. 
Det er kun Y-en i Core i5-7Y54 som avslører at dette er av de aller mest strømgjerrige prosessorene fra Intel. 
Det har de gjort fordi de selv mener at forskjellene i ytelse i forhold til U-prosessorene nå er så liten at de kan tilhøre samme serie. 

Og det er helt på det rene at ytelsen er vesentlig bedre enn for M-prosessorene fra forrige generasjon. 
I Passmarks ytelsestester får prosessoren 3.535 poeng, som bare er 200 poeng bak Core i3-7100U, som sitter i Swift 3. 
Den bruker tre ganger så mye strøm og krever viftekjøling. 

I praksis bruk er dette så lite at det knapt er merkbart i noen situasjoner - annet enn at Swift 7 alltid er helt stille, uansett hvor mye du belaster prosessoren. 
Har man først blitt vant til det, blir det vanskelig å innfinne seg med en PC med vifter igjen. 

3D-grafikkytelsen er imidlertid rundt 30 prosent lavere, noe som diskvalifiserer den fra det meste av nye, krevende spill. 
2D-ytelsen er derimot lik. 
Den holder helt fint til video (også strømming i 4K) og ellers alle 2D-oppgaver. 

Passmark poeng: 
2120 CPU: 3535 GPU (3D): 697 SSD l/s: 530 MB/560 MB pr sek Batteri video: 506 min 

SSD-en er ikke så rask som på Swift 3, men jevnt over 500 MB i sekundet både på lesing og skriving, er så raskt at det neppe kommer til å være merkbart i de fleste situasjoner. 

Vi må heller ikke glemme det trådløse nettverkskortet. 
Det støtter såkalt MU-MIMO-teknologi, som kan gi bedre overføringshastighet hvis du bruker en kompatibel ruter. 
Les mer om det i denne artikkelen. 

Acer Swift 7 SF713-51 (NX.GK6ED.001) 

Videre er det verdt å merke seg at denne PC-en leveres med en såkalt Signature-utgave av Windows 10, noe som betyr at du slipper helt søppelprogrammer og prøveversjoner fra tredjepart. 
Det er definitivt med på å gjøre brukeropplevelsen til en positiv affære. 

Rundt 9 timer på hver lading 

Batteritiden oppgis fra produsenten å ligge på rundt 9 timer med variert bruk, én time mindre enn Swift 3 - som riktig nok er både tykkere og veier 400 gram mer. 
I vår videostrømmetest holdt batteriet i 506 minutter før det var natta. 
Det tilsvarer 8 timer og 26 minutter, noe som bør bety at det er hold i Acers påstander. 
På en så tynn PC kan vi ikke annet enn å si oss meget fornøyd. 

Ladetiden er også bra - fra tomt batteri viste indikatoren 29 prosent etter en halv time med lading og 56 prosent etter en time. 
Snittet ligger på rundt 25 og 50 prosent. 

Konklusjon 

Acer viser nok en gang at de mener alvor når de sier at de nok en gang skal ta opp konkurransen mot markedslederne. 
Acer Swift 7 er helstøpt, og selv om vi har noen ankepunkter, redder den såvidt en femmer på terningen. 
Vi elsker at den er lydløst, samtidig som den ikke henger etter på ytelse til lett, vanlig PC-bruk. 

Det lover godt for tiden som kommer - vi tipper vi snart kommer til å le av at vi en gang hadde bærbare PC-er med støyende vifter. 

Det største ankepunktet er egentlig at det er få tilkoblingsmuligheter. 
Ytelsen er som sagt helt OK, men ligger et stykke bak nyeste generasjon «fullblods» Core i5 U-prosessorer - til og med litt bak Core i3-7100U, som sitter i PC-er som gjerne koster noen lapper mindre. 
Vi hadde også satt pris baklyst tastatur og at fingeravtrykkene ikke viste så godt. 

Er du ute etter en tynnest mulig PC, bør du også få med deg testene av HP Spectre 13 og Lenovo Yoga 900S. 
Førstnevnte koster et par tusenlapper mer, men er også langt kraftigere og har flere tilkoblinger, sistnevnte koster omtrent det samme som Swift 7. 

Sjekk også plussene og minusene i boksen over til høyre. 
De andre testene vi har gjort i år, finner du i listen under. 
