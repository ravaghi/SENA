Nytt album:Folkemusikk på helt nye veier 

Her finner Erlend Apneseth virkelig frem egenarten. 

Den norske folkemusikken er ikke hva den en gang var, og godt er det. 
Den lar seg jo nettopp kjenne ved forandring, tilpasning, videreføring og overlevering. 
Den er på evig flyttefot. 

I vår tid har det skjedd en akademisering av folkemusikken og en utvikling av det nordiske uttrykket som jazz- og improvisasjonsmusikere var fødselshjelpere for på 1970-tallet. 
Velskolerte utøvere har i de siste årene skapt nye improvisatoriske rom rundt tradisjonsmusikken og latt den blomstre i ny kontekst. 

Erlend Apneseth Trio har bidratt sterkt i det som har rørt seg på området og har vært med på å sette ny puls i tradisjonen. 

En sann glede å følge 

Jølstringen Apneseth spiller hardingfele, Stephan Meidell er oppført med gitarer, siter, live sampling og elektronikk, og Øyvind Hegg-Lunde trakterer trommer og perkusjon på Salika, Molika. 
På dette nye albumet, som er trioens tredje, har de med seg Frode Haltli på trekkspill. 

Samarbeidet mellom Haltli og Apneseth er imidlertid ikke nytt. 
Sistnevnte spiller på førstnevntes flotte fjorårsalbum Avant Folk, og på Kongshaugfestivalen for noen få uker siden gjorde duoen et sett jeg ikke har tenkt å glemme. 
Det har vært en sann glede å følge Erlend Apneseth og hans virke på forskjellige scener i Oslo gjennom de siste årene. 

Med gledelig livsalvor 

Det kontemporære uttrykket trioen hans begynte å bygge med debutplaten Det andre rommet (2016), ble videreført på Åra (2017). 
Et av kjennetegnene er de særegne møtene mellom gammelt og nytt. 

På dette nye albumet møter Apneseths pizzicatoteknikker siget fra trekkspill og elektronikk, mens gamle arkivopptak lar historien spille med. 
Det er måten elementene forenes på, som avler kvalitet og som gjør meg villig til å vifte med ordet nytt. 

I åpningssporet «Mor song» får vi formidlet historien om en mor som alltid sang. 
Den blir fortalt av Audun Takle og er hentet fra folkemusikkarkivene i Sogn og Fjordane. 
Ideen er direkte vakker, og fremføringen påkaller en ro det er godt å være i. 
Det som kunne ha blitt romantisk føleri, kommer isteden som gledelig livsalvor. 

Salika, Molika har tre låter med innslag fra regionale folkemusikere. 
I tittellåten er det Karen Hatleberg som synger det som kanskje er en kulokk. 
Det er uansett forbausende fint å høre hvordan Apneseth og de andre bygger rytmikk og musikk rundt sanginnslaget og får det til å leve flere liv. 
Dette kan norsk folklore knapt ha opplevd før. 

Bygger på kollektive bidrag 

Salika, Molika er virkelig ikke et enøyd album. 
Mangfoldigheten gir seg blant annet til kjenne gjennom arabisk inspirerte groover og minimalistiske forsiktigheter i samtidsdrakt. 
Lydpaletten er rik og givende. 
Det er heller ikke et album for solister. 
Apneseth kan bevege seg i front, men det er det kollektive bidraget som setter seg i opplevelsen. 
Frode Haltli, som kan sies å eie smakfullhetens nådegave, får vist den godt frem. 

Både Meidell og Hegg-Lunde bor i stoffet. 
«Pyramiden» er albumets mest lettbente, mens «Solreven» har en såpass innadvendt intro at vi som trives i skyggen, liker oss. 
Apneseth vet hvordan man lokker frem mørket i instrumentet sitt. 

I de siste årene er det utgitt et lite knippe folkemusikkalbum som vil bli stående. 
Plater som har utfordret tradisjon og samtidig ivaretatt dybden i det overleverte. 
Nå er Salika, Molika med her. 

Hør også disse: 

To plater i samme tradisjon 

1. 
Frode Haltli 

Avant Folk 

Hubro 

Trekkspiller Frode Haltli har med seg ni musikere som trives i åpen klasse. 
Selv har han for vane å bevege seg smidig mellom samtidsmusikk, jazz og folk, og dette gir seg sterkt til kjenne her. 
Tentetten skaper familiestemning av møter mellom stilretninger som ikke engang er slektninger. 

2. 
Nils Økland Band 

Lysning 

Hubro 

I 2015 satte felespiller Nils Økland en sjeldent høy standard med Kjølvatn. 
To år etter var kvintetten hans tilbake med Lysning, der den går videre på lignende musikalske stier. 
Inderligheten i Øklands spill er dyrebar. 
Den blir aldri svulstig og er omgitt av et dynamisk akkompagnement som gir liv. 
