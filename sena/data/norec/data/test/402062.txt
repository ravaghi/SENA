Teateranmeldelse:Styggedom i Guds hus 

Religionskritikk og sexfiksering i utkanten av det urbane. 

En barneteatergruppe øver på dukketeater i en kirkekjeller. 
En av dukkene, Tormod, blir mer og mer utagerende og overtar gradvis sin dukkefører Jonas’ sjel. 

Jonas (Kristian Winther) er sønn av instruktøren, en relativt nyslått og sterkt frustrert enke (Hilde Lyrån) som gla’-pastoren Geir (Torgny Aanderaa) har hentet inn til dette kirkearbeidet som trøst. 
Han viser seg raskt å ha baktanker – dertil en ulovlig vodkaflaske i alterskuffen. 

Aanderaa har et svært godt grep om denne lett klamme, men velmenende fyren.Enken er så oppslukt av seg og sitt at hun glemmer sønnen og hans sorg. 
Jonas vil være mors reddende engel, men hun skyver ham bort. 

Hun ligger plutselig med Thomas (Martin Leines), en annen av de uvillige dukkespiller-barna. 
Jonas trøster seg selv i den grad at hans høyre hånd, dukkehånden, blir djevlebesatt. 
I løpet av en natt vokser det ut huggtenner på den, dukken begynner å leve sitt eget liv og korrumperer snart sin eier og sine omgivelser totalt. 

Hele det lille samfunnet i kirkekjelleren går til helvete. 
Det slår ut både i fysiske overgrep (Tormod biter øret av Thomas), i lidenskapelig sex mellom dukker og mennesker og mellom voksne og barn, samt hemningsløs språklig frekkhet og fortæring av en liter vodka direkte fra flasken. 

Sånn kan vi ikke ha det. 
Demonutdrivelse må planlegges. 

Synd og skam 

Det meste skjer i løpet av ett døgn, med flanellograf og til brokker av orgelklang. 
I USA, og spesielt sørover i landet, står religionen sterkt. 
Statskirke finnes ikke, men for å få en plass i fellesskapet, må folk tilhøre en eller annen menighet med alle dens regler og forordninger. 
Fordi alle har noe på hverandre, som her, er det også vanskelig å frigjøre seg. 

Unntatt for amoralske dukker. 

Samspillet mellom den stadig mer utviskede Jonas og den økende sataniske Tormod, begge i den dyktige Kristian Winthers hender og stemme, er betagende. 
Hvordan skal guttungen kunne motstå all djevelskapen som raser i ham? 
Han gjør et tappert forsøk. 

Martin Leines spiller den pubertale og ufordragelig selvsikre Thomas med stor innsikt, og Hilde Lyrån gjennomgår sitt gradvise sammenbrudd på stigende fyll med fortvilelsens verdighet. 
Emilie Tverbak gjennomgår en forvandling fra uskyld til skamløs, og et fullbyrdet samleie mellom hennes dukke og Tormod er et komisk høydepunkt. 

Ta den lenger ut! 

Hand to God, en slags videreføring av Avenue Q, har gjort stor suksess på Broadway i flere runder, og folk har gapskrattet. 
Frank Kjosås, fremdeles i Book of Mormon (verdens frekkeste musikal), gjør her sin regidebut med mange gode detaljer, mye tørrvittighet og en del fin timing, men også med en viss tørr realisme som demper det komiske potensialet. 

Galskapen her drives ikke videre i oppadgående spiral for egen maskin, slik en vill komedie skal. 
Kjosås kunne faktisk dratt den rå humoren enda lenger ut. 
Publikum var innstilt på å le rått, men fikk det ikke helt til. 
