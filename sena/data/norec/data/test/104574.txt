Plateanmeldelse:Tomine Harket & Unge Ferrari – «Hva er vi nå // H.E.V.N. //» 

En stjernekamp Tomine taper. 

Tomine Harket & Unge Ferrari 

«Hva Er Vi Nå // H.E.V. N. //» 

Tomine er heldig. 
Hun slipper reality-titler som «MGP»- og «Stjernekamp»-Tomine. 

Det har vel litt å gjøre med at hun først og fremst er kjent for å være datteren til han som sang foran 198.000 betalende brasilianere. 

Tomine er også modig. 
Hun slipper en EP med R&B-trollmannen Stig «Unge Ferrari» Haugen, en fyr med nok stjernekraft til å plassere selv sin kollega Arif i skyggen. 

Om du er en av dem som ser på duetten som en konkurranse, la det være sagt: 
Dette er en stjernekamp Tomine taper. 

Haugen er en showstjeler, og en kreativ formidler av barsk sensualitet som savner sidestykke i Norge. 
Men duetten er ikke en konkurranse, den er et samarbeid. 

Det viste denne duoen godt da de vasset i sivet på fjorårets singel «Hvis du vil», kanskje den mest sexy norskspråklige duetten siden «En av oss» med Lars Vaular og Thea Hjelmeland. 

Harket, som har en særegen balanse mellom følelsesladd og giddalaus, har en vokal som viker unna og gir makkeren plass, enten det er intensjonen eller ei. 

Hennes passiv-aggressive tone i høyderen «Du fortjener å være alene» tangerer dog Ferraris rop om at «hver gang du åpner opp munnen kommer noe bullshit, ah yeah» helt strålende. 

Også på synthballaden «Nostalgi 3 Millioner» føles låten som en samtale. 

Kjemien mellom de to glipper litt på «Iblindeserenbedre», som på tross av blodsexy klubb-R&B og nydelig tekst, virker som den er spilt inn på to forskjellige sider av verden. 
Introlåten «Alltid» er mer Disney-ballade enn R&B. 

Men på tross av det, fanger «Hva Er Vi Nå // H.E.V. N. //» flere sider av et vaklende kjærlighetsforhold. 
Og hva er vel et forhold uten kompromisser? 

BESTE LÅT: 
«Du fortjener å være alene» 
