Wilfa Tradisjon dobbel (DWA-516W)
Dette vaffeljernet lover tradisjonelle vafler, og det leverer de på til dels. 
Oppvarmingen av jernet går relativt raskt, og vaffeljernet trenger kun å smøres den aller første gangen du bruker det. 

Den største ulempen ved vaffeljernet er plasseringen og utformingen av temperaturinnstillingene, som er plassert under håndtaket. 
Her er det fort gjort å søle vaffelrøre nedi innstillingene. 

Smart med åpning i håndtaket, som slipper varm damp gjennom og gjør at du ikke brenner deg når du skal åpne vaffeljernet mellom hver steking. 

Du varsles med lyssignal når vaffelen er ferdig. 

Ved lagring står ikke dette på høykant av seg selv, da åpner det seg. 
Men står det mot en vegg og uten mulighet for å gli ut, kan det stå. 
Det er spor til å kveile ledningen. 

Du vil legge merke til at vi har med to vaffeljern fra Wilfa. 
Vi har valgt å ha med det rimeligste (veiledende pris) - som er dette - og det dyreste de har, for å se om det er noen forskjell på å kjøpe dyrest eller billigst. 

Hvordan blir vaffelen? 
Dette jernet gir jevnt stekte vafler i form av fem, litt kjedelige vaffelhjerter. 
Smaksmessig er vaflene midt på treet og rangert som femte best, for selv om de er myke inni og sprø utenpå, blir de litt vel harde å tygge på. 

Konklusjon: 
Et helt greit vaffeljern som steker jevnt, men vaflene blir litt vel harde i kantene. 
Upraktisk med innstillinger under lokket, som fort blir tilsølt av røre. 
Et helt ok vaffeljern med tanke på pris og vaffelresultat. 

Pris: 399 kroner (veil. 
pris 699 kr) 
