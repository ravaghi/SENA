Anmeldelse av «Ut og stjæle hester»:Stjeler nesten hjertene våre 

Cowboyhatten av for Hans Petter Moland, som har laget en respektfull filmatisering av «Ut og stjæle hester». 

Det er en scene i filmen jeg ikke klarer å glemme, selv om det er flere uker siden jeg så den første gang. 
Den skildrer en fatal skyteulykke på et småbruk sommeren 1948. 
Den dramatiske hendelsen er regissert med elegant tilbakeholdenhet og har Pål Sverre Hagens tause, men forvridde ansikt i fokus. 

Da jeg så den, slo det meg: 
Dersom hele filmen er like god som dette; da er filmatiseringen av Ut og stjæle hester et mesterverk. 

Lørdag kom fasiten da hele filmen for første gang ble vist for publikum og presse under filmfestivalen i Berlin. 
Den konkurrerer om å vinne den prestisjetunge Gullbjørnen-statuetten, som deles ut neste helg. 

Tro mot boken 

Regissør og manusforfatter Hans Petter Moland har laget en respektfull filmatisering av Per Pettersons roman 
Ut og stjæle hester fra 2003. 
Filmen er tro mot romanen, som er drivende god skrivekunst, fordi den er glassklart tenkt og poetisk formulert. 

Leserne ser og føler akkurat det Petterson vil at man skal se og føle gjennom romanen, som på mesterlig vis «maler frem en ballade fra en verden som er borte». 

Som i romanen foregår filmen på to tidsplan. 
Molands muse, Stellan Skarsgård, spiller filmens hovedperson Trond på nåtidsplanet, mens den talentfulle tenåringen Jon Ranes portretterer Trond som 15-åring. 
Dette er femte gang Skarsgård og Moland jobber sammen, siden samarbeidet startet med Kjærlighetens kjøtere (1995). 

Søker ensomheten og møter seg selv 

Filmen begynner da Trond (Skarsgård) har vært enkemann i tre år og har trukket seg tilbake til en avsidesliggende grend for å være alene. 
Der blir han langsomt kjent med naboen Lars (Bjørn Floberg) – og møter seg selv i døren. 

Trond innser motvillig at han har møtt Lars før, og det gjør at han begynner å tenke tilbake på den sommeren da han var 15 år og de svikefulle hendelser som kom til å forandre livet hans for alltid. 

Trond (Skarsgård) har voiceover i mange av scenene fra fortiden. 
Setningene er hentet ordrett fra romanen, og gjør at alle de gode observasjonene og poetiske formuleringene er med. 
Samtidig senker det tempoet og bidrar tidvis til en uelegant overtydelighet. 

Når publikum ser at 15 år gamle Trond stirrer i bakken og går sin vei, er det overflødig at Skarsgårds stemme forteller oss det samme. 
Noen klipp repeteres også litt for mange ganger, som bildene av det åpne barneansiktet til Lars og en hare som hopper for livet. 

Tause menn på kjøkkenet 

Noen av de flotteste scenen i filmen er i samspillet mellom Skarsgård og Floberg i scener på kjøkkenet. 
Begge spiller aldrende einstøinger, som aldri snakker ut om rekken av små og store tragedier som binder deres liv sammen. 

Firkløveret Petterson, Moland, Skarsgård og Floberg har en eminent fingerspissfølelse for hvordan tause menn oppfører seg rundt hverandre. 
Det er fokus på praktiske gjøremål. 
Hva de egentlig føler, sier de aldri til hverandre. 

Den trykkende stemningen får utløp gjennom unnvikende blikk, finstemt mimikk og bristende stemmer. 
Som romanen er filmen neddempet, ulmende og med fokus på det fysiske. 
Skildringen av naturens nærvær i hovedpersonens liv, tar mye plass. 
Den blir en elegant måte å la det ytre speile det indre. 

Intenst relasjonsjonsdrama 

Det er ingenting å utsette på filmens tekniske kvaliteter, som foto og produksjonsdesign. 
Filmen er spilt inn i Trysil om vinteren, og svenske Åmål og Trollhättan om sommeren. 

Gisle Tveitos presise lyddesign bidrar til følelsen av at dette på sitt beste er et intenst relasjonsdrama om de livslange båndene mellom mennesker, og om hvordan svik og tragedier ikke er nok til å slite dem i stykker. 
Kasper Kaaes lekne musikk løfter også helhetsinntrykket. 

Med 
Ut og stjæle hester er Moland for fjerde gang valgt ut til å konkurrere om Gullbjørnen i Berlin. 
Det har ingen norske filmskapere klart før ham. 
Det er blitt en veldig god filmatisering av en roman. 
Men filmfortellingen er en miniatyr sammenlignet med den mesterlige romanen den er basert på, som i sin storhet klarer å vise hvordan ingen står imot strømmen i tidens elv. 
