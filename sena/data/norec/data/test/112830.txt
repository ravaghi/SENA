Låtanmeldelse:Marion Ravn – «Tyv»: 
Finner seg sjæl 

Marion Ravn norskdebuterer med en låt det er lett å like. 

Mens eks-makkeren Marit Larsen viste fram sitt presise grep på det norske språket i 2011, med sin vakre tolkning av Erik Byes kolossale «Vår beste dag», tar Marion Ravn morsmålssteget først nå. 

«Tyv», første smakebit fra det kommende albumet «Mellom disse 4 (sic) vegger», lar M2M-halvdelen få boltre seg over et relativt dempet musikalsk drama. 
Teksten er imidlertid høydramatisk – i den grad at den balanserer mellom det inderlige og det teatralske. 

Ravn har anført Kari Bremnes som en inspirasjonskilde i denne omgang, og det har noe for seg. 
Som visepoplåt har «Tyv» et nødvendig mørke innabords, selv om formidlingen av det tidvis kan oppleves oppstyltet. 

Marion Ravn: 
– Mye bedre å være i 30-årene enn det var å være i 20-årene 

Hvor mye det enn måtte smerte en ordspillentusiast å gi slipp på komboen «ravn» og «tyv»: 
Med denne låten er popveteranen forsiktig i ferd med å finne sin egen plass blant norske formidlere, uten å lene seg for tungt mot noen andre. 

Et snev av «Show Me Heaven» av én-hit-vidunderet Maria McKee er faktisk det nærmeste vi kommer noe tyveri i denne sammenhengen, men det handler mer om nerve enn om noter. 
Verden ville dessuten trolig vært et bedre sted om flere tyvlånte fra nettopp den låten. 
