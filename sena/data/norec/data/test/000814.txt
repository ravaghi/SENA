Ryse:Son of Rome 

Ikke bra nok som lanseringsspill for Xbox One. 

Microsoft har hatt et turbulent år. 
Etter lanseringen av Xbox One-konsollen i et knippe nøkkelmarkeder i fjor har norske forbrukere ventet på at spillmaskinen skal dukke opp i butikker her til lands. 
Sonys Playstation 4 har vært tilgjengelig i hele perioden og har fått et solid fotfeste i Norge. 

Med lanseringsspillet Ryse: 
Son of Rome går Microsoft rett i strupen på en av erkekonkurrentens mest populære spillserier – God of War. 

Pen grafikk og storslagne omgivelser viser spillet til Xbox One-konsollen. 
Spesielt ansiktsanimasjonene og menneskekroppene har et detaljnivå som ikke har vært mulig på eldre konsoller. 

Men modellene er gjenbrukt ofte og fiendene ser svært like ut, repetisjonen dette fører til gjør at den blendende vakre første halvtimen raskt mister sin verdi. 

Sterk følelse av repitisjon 

Et repetitivt kampsystem og en kort historie bidrar til at spillet blir en forglemmelig affære. 

Til å begynne med er det spektakulært og enkelt å svinge sverdet omkring, hoppe fra fiende til fiende, og kutte dem ned for fote. 

Kraftige knappestyrte angrep («trykk X nå for å svinge sverdet ekstra spektakulært», journ.anm.) og kampavslutninger er lett tilgjengelige, og gjør at spillet ikke gir dynamiske kamputfordringer. 
Selv om det er flere ulike angrep som er tilgjengelige å velge mellom tvinges spilleren til å se på dem i sakte film hver gang, dermed faller det naturlig å velge den samme og mest effektive. 

De knappestyrte angrepene utføres ved å trykke den samme rekkfølgen knapper hver gang og forsterker følelsen av repetisjon. 
Spillet er skapt med Kinect-sensoren i tankene og det er mulig å rope kommandoer til soldater i kampens hete. 
Stemmekommandoene fungerer godt i spillet og er svært responsive, en kraftig forbedring fra Xbox 360-konsollen. 

Fortellingen er satt i en alternativ utgave av antikkens Roma med soldaten Marius i hovedrollen. 
En plutselig barbarinvasjon endrer alt og i jakten på hevn blir han snart en av romerrikets beste krigere. 

Hevnmotivet dominerer fortellingen i en så utstrakt grad at selv Kratos fra God of War-spillene fremstår som en dyp poet. 

Tvilsomme og lite historisk korrekte skildringer av ulike figurers motivasjoner og seksualitet driver frem et testosteronfokusert plott som er over på knappe fire timer. 

Mikrotransaksjoner ødelegger 

Konkurranse- og samarbeidsspilling som er tilgjengelig over nett, kunne tilført spillet mer verdi, underholdning og levetid. 
Her får vi se hvordan mikrotransaksjonsbonanzaen, som har preget deler av spillbransjen de siste årene, dessverre kan ødelegge en spillopplevelse. 

Gjennom å samle erfaringspoeng kan du øke din figurs styrke og få nye egenskaper, men for å få nytt utstyr må du bruke gull på overraskelsespakker som kanskje inneholder det du ønsker. 

Om du ikke ønsker å bruke mye tid på å samle gull, og det tar lang tid, kan du kjøpe mer for virkelige penger gjennom spillets innebygde nettbutikk. 
I et fullprisspill er dette en helt forferdelig forretningsmodell. 

Med den teknologien som er tilgjengelig på Xbox One-konsollen er det et hav av spennende muligheter. 
Ryse: 
Son of Rome bruker dem dårlig og er i bunn og grunn et vakkert, men uinspirert spill. 
