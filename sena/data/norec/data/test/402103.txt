TV-anmeldelse «Influenserne» er i beste fall Nille-versjonen av «Bloggerne»
«Influenserne» fremstår som en blanding av «Charterfeber» og «God Kveld Norge» klippet av en fersk youtuber. 

TV Norges nye D-play-satsing, Influenserne, er en mini-dokumentarserie om unge voksne som lever av å eksponere seg på internett. 
De er alt fra youtubere til realitydeltagere, og har alle et visst antall mennesker som følger med på alt de sier og gjør. 

Der de fra før av er vant til å konstruere sitt eget liv på internett, blir vi invitert inn for å se hva som foregår bak. 
Via fire timinutters episoder i uken, skal vi lære oss å kjenne ti ulike influensere. 
Det er i alle fall ideen. 

Ber mormor vippse over julegaven 

Det starter med at et knippe av profilene forsøker å definere begrepet «influenser». 
Selv om ingen av dem egentlig kjenner seg igjen i tittelen –for hvem vil vel vedkjenne seg en så «teit» tittel – er de fleste enige i at de er noe. 
Om de kalles påvirkere, influensere eller kjendiser, er imidlertid ikke så viktig. 

I første episode blir vi kjent med to av dem: 
Youtuber Hanna-Martine, og Ex on the Beach-deltager Henrik Elvejord. 
Hanna-Martine forteller åpent om hvordan jobben hennes går ut på å ikke gå ut på dato. 

Henrik på sin side, forteller om en turbulent tid etter bruddet med Skam-stjerne Ulrikke Falch, og en ikke-eksisterende hverdag preget av tilværelsen som arbeidsløs. 
Han bestiller flybilletter til Thailand for å slippe unna og ber mormor vippse over julegaven. 
To minutter senere er han i Thailand, hvor han allerede er i gang med å oppsummere turen. 

Til forveksling lik TV 2-serie 

Tilbake i Norge spiller Hanna inn sin første podkast. 
Hun er spent på reaksjonene fra følgerne sine. 
Få sekunder senere er podkasten ute, og hun kunne ikke vært mer takknemlig for responsen. 
Episode slutt. 

Både ideen og formatet er ved første øyekast til forveksling lik TV 2s populære dokuserie Bloggerne, som har holdt høye seertall siden første sesong i 2014. 
Man skulle derfor tro Influenserne hadde plukket opp noen tips på veien og unngått fellene Bloggerne tidligere har havnet i. 
Men det første som slår meg, er at dette i beste fall er en Nille-versjon av det. 

Influenserne ligner en blanding av Charterfeber og God kveld Norge, klippet av en fersk youtuber. 

Det er ikke mye man rekker innom på ti minutter, og det er også her den største utfordringen ligger. 
Det går for fort. 
Det er for mange ansikter å følge med på, for mange ting som skjer. 

Det minner litt om den mislykkede Bloggerne-sesongen hvor antallet bloggere hadde økt fra seks til tolv. 
Ingen rakk å gjøre inntrykk eller rope «hei bloggen» før sesongen var over. 

Støvsuging og skifting av dolokk 

I de fire første episodene får vi møte fem av de ti profilene, men på et så forvirrende vis at man knapt greier å henge med. 
Historiene mangler oppbygging, og slik forsvinner også spenningen. 

I stedet fremstår ofte innholdet overfladisk og uinteressant. 
Å få innblikk i at en influenser støvsuger gulvet eller skifter dolokk er ikke å bli med i kulissene. 
Det upersonlige preget gjør også at feel-good-stemningen uteblir. 

Det pirkes bare lett i overflaten, noe som er merkelig, når flere av profilene har hundretusener av følgere av motsatt grunn. 
De kan jo kunsten å by på seg selv, men kameraet greier ikke fange akkurat dette. 
Isteden får de deltagernes liv til å se nitriste ut. 

Anonyme og tidvis overfladiske karakterer 

Hvis hensikten er at vi skal bli bedre kjent med menneskene bak sosiale medier-personene, og kanskje forstå hva som driver dem, blir dette for tynt. 
For dem som synes influenser-bransjen allerede ga lite mening, gir den om mulig enda mindre mening nå. 

Første sesong er alltid vanskelig, men i 2019 må det være lov å forvente mer. 
Særlig med tanke på hvor mye innhold jeg kan se for meg at serieskaperne egentlig sitter på, men som er klippet ned til anonyme og tidvis overfladiske karakterer. 

Jeg tror samtlige av disse influenserne hadde greid lage en bedre, mer sympatisk og forståelig presentasjon av livet bak egen internett-personlighet på egen hånd. 
