Testet:SsangYong XLV 

Med firehjulstrekk, mye plass og gunstig pris blir dette den nye bestselgeren fra den koreanske bilprodusenten. 

Sier du SsangYong til noen i dag risikerer du at de vil bli stående igjen som et spørsmålstegn. 

Hva er det? 
For det er ikke til å legge skjul på at det begynner å bli en del år siden det koreanske bilmerket var på høyden med modeller som Rexton, Korando, og for ikke å glemme Rodius, hvis utseende mildt sagt var omdiskutert. 

Men nå er de tilbake, og de har et heftig lanseringsprogram foran seg. 
Tidligere i våres testet vi ut nye SsangYong Tivoli, og nå har vi vært i Spania for å kjøre en firehjulstrekker som er basert på samme bil. 

Den ble tidligere vist som konseptet Tivoli XLV, men nå heter den bare XLV. 

Navnet står gåtefullt nok for en forkortelse av ordene «eXciting-Lifestyle-Vehicle». 

Utseendet vekker i hvert fall oppsikt, men om det er så veldig spennende eller smart, kan diskuteres. 

Se flere bilder av bilen her 

Design er og blir en smakssak. 
Denne journalisten klarer ikke å bli helt fortrolig med det. 
Kanskje vil det gro på oss? 
Uansett er det milevis bedre enn mange tidligere SsangYong-modeller. 
Hvorfor enkelte av dem ble slik har vi en kulthistorie om. 
Mer om det litt senere. 

Årsaken til at SsangYong har vært nær fraværende med nye biler skyldes at de holdt på å gå konkurs i 2009. 
I siste liten ble de reddet av det indiske storkonsertet Mahindra & Mahindra, og siden det har de jobbet med å utvikle bilene som nå kommer. 

Seks nye modeller 

Bilen er basert på Tivoli, men lengden er strukket 24 cm. 
Det har hovedsakelig kommet bagasjerommet til gode, som her rommer utrolige 720 liter. 
Med nedlagt baksete er det totalt 1.440 liter. 

Innen 2021 er det snakk om at koreanerne vil lansere så mange som fem-seks nye bilmodeller. 

De skal komme med både hybrid, ladbar hybrid og en ren elbil. 

Hvor mange av disse som kommer til Norge er ikke avklart ennå. 

SsangYong fremhever at XLV skal være praktisk i bruk og tilfredsstille dagligdagse behov. 
De legger også til at den er unik og har dynamisk stil, noe vi ikke synes stemmer like mye. 

Plassen er bra. 
Voksne kan oppleve at gulvet i baksetet er litt høyt, slik at du får lite støtte under lårene. 
Men selve beinplassen er bra. 
Dessverre er det ikke mulig å lengdejustere baksetet. 

Foran er det temmelig ålreit. 
Finishnivået er høynet kontra tidligere modeller. 
Selve interiørdesignet er moderne og byr på brukervennlige løsninger. 
Koppholderne er litt små og vi stiller oss undrende til hvorfor autofunksjonen på førervinduet kun virker når du skal senke vinduet og ikke når du skal heve det? 

Bilen vil komme til Norge i kun to utstyrsvarianter - Premium eller Premium Sport - med en og samme dieselmotor på 1,6-liter og 115 hestekrefter. 

Motoren funker bra nok med et dreiemoment på 300 Nm. 
Vi snakker ingen lyskryss-racer her, men den duger til alminnelig kjøring. 
Den er utviklet av SsangYong selv og den er oppsiktsvekkende stillegående. 
Firehjulstrekket er av typen som drar i gang bakhjulene ved behov. 
For å sikre framdrift kan du låse fordelingen 50-50 i opptil rundt 40-50 km/t. 

Kort akselavstand 

Å kalle XLV en SUV er egentlig i grenseland. 
Strengt tatt er den mer som en mellomting av en SUV og en stasjonsvogn, altså en crossover med sin bakkeklaring på 16,7 cm. Akselavstanden er identisk med Tivoli på 260 cm. 
Det er litt kort på en bil av denne størrelsen i våre dager, men kjørefølelsen er god og understellet er temmelig bra avstemt. 
Overhenget bak er unektelig på 97,5 cm, og det kan det tenkes du merker om du lesser bagasjerommet fullt med tungsaker. 

Det interessante er uansett hvor mye mer moderne denne SsangYongen oppleves enn det merket har produsert tidligere. 
Plassen er virkelig god, utstyrsnivået bra og prisen svært hyggelig. 

Se bilder av interiøret her 

Hva med deg? 

Likte du utseendet på denne bilen? 
(Avsluttet) 

Premium-utgaven byr for eksempel på skinnseter, varmeratt, varme i baksetene, ryggekamera, 220V-uttak i bagasjerommet, ettermontert DAB+ og mye mer. 
Oppgraderer du til Premium Sport får du også navigasjon, større felger og elektrisk justerbart førersete med kjøling. 

Så langt burde dette bety en femmer på terningen for den koreanske nykommeren. 
Er alt bare fryd og gammen? 
Nei, det er dessverre ikke det. 

Under pressekonferansen sier koreanerne selv at de antar bilen vil oppnå fire stjerner i kollisjonstesten til EuroNCAP, og ikke fem. 
Det skyldes at den mangler noe sikkerhetsutstyr som kreves fra testkarakterene ble gjort enda strengere i år. 
Men fra september vil SsangYong XLV leveres med utilsiktet filskiftevarsler, kollisjonsassistent, adaptiv cruise control samt bakkestartshjelp. 

Legg også til enkelte andre blundere, sånn som at den justerbare bakseteryggen kun lar seg regulere type fem cm, så er det lov å bli skuffet. 

Men kombinasjonen pris, utstyrsnivå og plass gjør likevel at dette er en bil mange nordmenn bør ta med i vurderingen. 

Avslutningsvis lurer du kanskje på historien om hvorfor SsangYongs biler ser ut som de gjør? 
Jo, saken er at de leide inn en bildesigner for å tegne Rexton for seg. 
Resultatet ble nokså bra, men regningen skyhøy. 
Derfor besluttet koreanerne at denne jobben kan utmerket klare å gjøre på egenhånd. 
Så spørs det om alle er så enige med dem i akkurat det ... 

Reiseomkostningene til denne reportasjen er dekket av importøren. 
Les mer her 
