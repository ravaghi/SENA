Mexico har aldri vært så nær som på åpningen av årets Borealis
Åpningskvelden viste resultatet av et solid samarbeid mellom to byer. 

Med virkemidler som den aztekiske dødsfløyten, eller taco servert i sin originalform tok virkelig den tredelte åpningskonserten til Borealis publikum med på et musikalsk eventyr. 
Øyvind Torvunds bestillingsverk er vanskelig å ikke elske. 

Allerede fra BIT20 Ensembles første slag sitter jeg ikke i Røkeriet lenger – mens instrumentene nærmest skriker istedenfor å spille, tar de meg med på en reise jeg gjennom jungelen, jordbruket og arbeidsdagen. 

Det er mye godt å trekke frem fra en kveld som denne, men aller sterkest inntrykk gjorde performancen til perkusjonist Diego Espinosa Cruz González. 

Midt i Sardinen satt han nærmest i transe og spilte på jackkabler med fingrene og tungen sin i en forrykende fart. 
Det gikk fra å være hysterisk morsomt til imponerende, og til slutt overseksualisert og forbudt. 
