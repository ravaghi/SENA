Kvikk, kul og lett firehjulstrekker
Suzuki har lansert den tredje generasjonen av den moderne Swift. 

Suzuki-folket kaller altså bilen tredje generasjon selv om det har eksistert flere Swift-er enn som så. 
Men de regner bare fra den første i den «nye» serien, den med kul og attraktiv design, som vi kjørte våren 2006. 
De fulgte opp suksessen med en helt ny Swift som en oppdatert versjon av samme formel fem år senere - og Norges billigste firehjulstrekker - og her er nok en ny modell med samme, gjenkjennelige designspråk, men mer tidsriktig. 

Hybrid 4x4 

Mer tidsriktig i 2017 vil si lettere, bedre utstyrt og med lavere forbruk og utslipp. 
For å få til det, har japanerne forsynt nye Swift med den hybride drivlinjen vi kjørte i nyeste generasjon av mini-SUV-en Ignis. 

De forskjellige utgavene av det vi kjenner som Suzuki Swift (navnet var lenge Cultus i mange markeder), er blitt solgt i totalt 5,3 millioner eksemplarer opp gjennom årene, så det er et anselig antall kunder som har stiftet bekjentskap med småbilene fra den litt annerledes japanske produsenten - for øvrig en av verdens største produsent av motorer i alle genre. 

Mye utstyr - hyggelig pris 

Nye Swift har tilpasset seg vår tid på flere måter. 
Med utstyrspakken som vil bli tilbudt i Norge, har den det man forventer av sikkerhetssystemer i 2017. 
En kombinasjon av kamera og lasersensorer er installert, og man har både anti-kollisjonssystem med autobrems, vinglevarsler, blindsoneovervåkning og fjernlysassistent. 
Den selges i denne utgaven, som koster 245.000 kroner, også med adaptiv fartsholder og navigasjon. 

Modellen er også aktualisert ved at den er blitt lettere enn før - tross hybrid drivlinje og firehjulsdrift veier selv den godt utstyrte Swift under et tonn. 

Det merkes selvsagt når men åpner og lukker dører og bagasjeluke at det er lett - det gir ikke det aller beste kvalitetsinntrykket og låter litt blikkboks-aktig. 
Bilen virker imidlertid velkonstruert, noe som tross alt inngir tillit. 

Tiltalende design 

Vi likte designen på forgjengeren, og synes denne er ytterlig forbedret på nykommeren. 
Den ser hakket mer sporty ut takket være en akselavstand som er forlenget med to centimeter - samtidig som bilen er blitt én centimeter kortere (384 centimeter). 
Nye Swift er en anelse lavere enn før (1,5 centimeter), men fire centimeter bredere. 
Alt i alt gir dette en mer dynamisk visuell tilstedeværelse på veien - og, som vi skal se er den ikke bare visuell. 

Grei plass 

I interiøret finner man både bra og mindre bra. 
Plassutnyttelsen er god - selv om bilen er en god del kortere enn mange konkurrenter, kan fire voksne ta plass, selv om man ikke vil oppholde seg der over for lang tid. 
Bedre romslighetsfølelse enn i forrige generasjon henger både sammen med lengre akselavstand og at sitteposisjonen er blitt senket mer enn bilen har blitt lavere. 

Komfortnivået er også bedre enn før, med bedre seter selv om sitteputen i forsetene, ikke overraskende, er i korteste laget for langbeinte. 
Førermiljøet er oversiktlig og ergonomien tilfredsstillende med tidsriktig instrumentering. 
Mellom de tydelige hovedinstrumentene i panelet plassert på tradisjonelt vis bak rattet, sitter en 4,2-tommers LCD som viser vesentlig kjøreinformasjon. 

Oversiktlig - men kjipt 

Senterkonsollen, med en 7-tommers berøringsskjerm som grensesnitt til multimedia og navigasjon, er en anelse vendt mot føreren. 
Vi finner det pent nok designet, men som i andre Suzuki-modeller opplever vi at materialkvaliteten i for stor grad bærer preg av å være av billigst mulige type, med den steinharde plasten vi ikke er særlig glad i. 

For den som ikke bryr seg om slikt, kan interiøret oppleves greit likevel - fasongen på bilen gjør også at man har god oversikt fra førerplass, med bare noe begrensning tre kvart bakover, grunnet de brede C-stolpene. 

Litt el-hjelp 

Under panseret finner vi som nevnt hybriddrivlinjen fra Ignis. 
I Norge tilbys ikke alternativet, som er en sterkere, men mindre 1,0-liters turbomotor. 
Den kommer nemlig ikke med firehjulsdrift, noe den norske importøren per definisjon skal ha på sine biler. 

Drivkilden er i hovedsak 1,2-liters bensinmotor som yter 90 hestekrefter uten turbohjelp, men med litt støtte fra en elgenerator som kan bidra med litt drahjelp under høy belastning, og som reduserer normert forbruk til 0,45 liter per mil (101 gram CO2 per kilometer). 
Et lite litiumion-batteri på 0,37 kilowattimer lagrer regenerert energi underveis, som altså kan gi et lite ekstra skyv ved behov, i tillegg til å forsyne elektriske komponenter ombord med strøm. 

«Akkurat nok» 

Motoriseringen imponerer ikke spesielt når det gjelder ytelser, men man merker at bilen er kvikk i starten ved fullt pådrag. 
Deretter er det på det jevne, som forventet utfører ikke den selvpustende motoren noen mirakler, men de 90 hestene gjør en tilfredsstillende jobb for den som ikke har det altfor travelt. 
0 til 100 kilometer i timen tar 12,5 sekunder. 

Heldigvis betjenes de av en lettsjaltet og presis 5-trinns girkasse der trinnene har ganske høy utveksling fra 3. trinn. 

Kvikk på veien 

For øvrig var kjøreopplevelsen positiv når det gjelder dynamiske egenskaper. 
Styringen er noe ufølsom rundt midten, men er ellers svært tilfredsstillende med god svingpresisjon og god styrefølelse i manøvre. 
Forstillingen følger kvikt med og bilen oppleves både kvikk, stabil og morsom på svingete vei. 

Rett frem er den noe mindre retningsstabil uten at det er plagsomt. 
Derimot er slagene i understellet over korte ujevnheter mer sjenerende og vitner om at det er spart vekt også der - dempingen kommer rett og slett til kort over småhull, dumper og humper i veien. 

Kun med 4x4 i Norge 

Her må vi ta det forbeholdet at bilen dessverre ikke var tilgjengelig med firehjulsdrift under vår prøvekjøring. 
Det kan dermed være noen forskjeller på hvordan bilen som kommer hit til landet oppleves, da 4x4-utgaven kan ha noe lengre fjæringsvei. 
Bilen er 2,5 centimeter høyere med firehjulsdrift enn med forhjulsdrift. 

Alt i alt oppleves nye Suzuki Swift som en attraktiv pakke som gir mye småbil for pengene mange vil kunne trives med hvis man ikke forventer allverden av komfort og luksusfølelse. 
At den er morsom å kjøre og lett å manøvrere og parkere i byen gir også pluss i margen. 

Nye Swift er i salg her i landet fra mai 2017 og importøren har som mål å selge et tusentalls biler på et år. 

LES OGSÅ: 
