Åsrevyen 2019:Grunn til optimisme 

Ås-elevene leverer en solid og gjennomført revy med mange høydepunkter – og noen nedturer. 

«Vær litt positiv, endre perspektiv», oppfordrer Åsrevyen. 

Det er åpenbart at Ås-elevene har funnet et tema som passer dem godt. 
I åpningsscenen dør pasienten mens to leger diskuterer om glasset er halvfullt eller halvtomt. 
Når de samme legene møtes igjen to timer senere, har vi vært gjennom en reise av sketsjer om optimisme, pessimisme og halvfulle glass. 

Godt skuespill løfter sketsjene 

Det starter litt stivt, men etter hvert får publikum se hva skuespillerne i Halvfullt er gode for. 
Morsom mimikk og replikker som sitter løfter sketsjer som ellers fort kunne blitt trauste eller poengløse. 

Særlig Elias Henriksen imponerer som alt fra et dansende tre til sauebonde, eller navnløst regjeringsmedlem med sterke stollekferdigheter. 
Nesten uansett hva han gjør på scenen treffer det publikum. 

Sigrid Thofte Thiis er super i rollen som Erna Solberg, og som superhelten Superoptimisten. 
Og Benedicte Børtveit klarer kunststykket å formidle sterke personligheter i nesten replikkløse roller som en sau og en stein. 

Lydproblemer i fellesnumrene 

Slik kunne jeg fortsatt, for spillegleden på scenen i Ås kulturhus er stor. 

Dessverre for skuespillerne skinner ikke sjarmen og ferdighetene like godt gjennom i ensemblenumrene. 
Det er delvis på grunn av teknikken, som gjør at skuespillerne overdøves av orkesteret. 

Det er rett og slett vanskelig å få med seg hva de synger om, noe som gjør at sang og dans fremstår som lite overbevisende. 
Dermed blir ikke fellesnumrene de høydepunktene de ofte er i en skolerevy. 

Et hederlig unntak er den lokale hyllesten til Follobanen. 
En bibelsk start på et slags Listhaug-evangelium ender med et gospelkor som priser hvordan reisetiden til Ski skal kuttes med ni minutter innen 2021. 

Også Stovnergutten som synger om at han er lei av å bli misforstått med sin kebabnorsk, til tonene av Den lille havfruens sang om å være der menneskene er, er nesten gåsehudfremkallende. 
Dessverre ender den med et svakt poeng om hudfarge, som er unødvendig. 

Kunne kuttet mer 

Åsrevyen skal ha skryt for å satse mest der de er best. 
I stedet for å bruke tid på shownumre, legger de innsatsen i de tradisjonelle sketsjene. 

Det er et format de også greier å leke seg med. 
Flere ganger hentes karakterer og poenger fra tidligere i revyen opp igjen. 
Som da sauebonden med ordspillet «Hva fåregår det her» dukker opp igjen og vinner humorprisen. 

Det er enkelt, men morsomt og binder forestillingen fint sammen. 

I akt to merkes det likevel at ikke alle innslagene er like gjennomarbeidede. 
Åsrevyen kunne med fordel kuttet flere lite originale sketsjer, som misforståelser i skrifteboksen og gutten som skryter av alt det kule han har gjort mens han egentlig var hjemme og spilte Playstation. 
Disse innslagene oppleves som kjedelig fyll i en ellers kreativ forestilling. 

Likevel er det all grunn til å være optimistisk på vegne av revygjengen i Ås. 
I fjor ble de anmeldt for første gang, og innsatsen sto til toppkarakter. 
Også i år er glasset mye mer enn halvfullt, og karakteren ender på en sterk firer. 
