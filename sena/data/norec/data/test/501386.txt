Fine Sibelius-tokninger av BFO
Fin start på 2017 for Bergen Filharmoniske Orkester. 

Vi kjenner Jean Sibelius som Finlands store symfoniker, men han var også en produktiv og populær sangkomponist. 
De fleste av sangene hans var enkle, upretensiøse melodier skrevet for sangstemme med klaverakkompagnement. 
Men en håndfull av dem finnes også i orkesterversjoner, instrumentert av ham selv eller andre. 
Det er slike versjoner vi nå får høre på årets første utgivelse fra Bergen Filharmoniske Orkester (BFO). 
Edward Gardner dirigerer BFO og den engelske bassbarytonen Gerald Finley er solist. 

Hovedverket er «In the Stream of Life» – en suite av syv Sibelius-sanger orkestrert av den finske samtidskomponisten Einojuhani Rautavaara (1928-2016). 
Orkestreringene, som er tilegnet Gerald Finley, følger klaverstemmene tett, «oversetter» dem med enkle midler til det store formatet og får frem noen av de samme kvalitetene som også Sibelius satset på når han selv laget orkesterversjoner – fulltonende, bred klang og livlig slagverk som understreker og understøtter de tekstlige poengene. 

Finley er best når Sibelius og Rautavaara spenner opp store orkesterlerreter som bakteppe. 
Da gir han sangene punch og dramatisk uttrykk. 
Fullt så overbevisende er han ikke i de mer intime formatene, der han demper seg ned og tapper stemmen for klang, slik at den av og til blir noe uklar i dybden. 

Det er ikke sang alt sammen på denne platen. 
Vi hører også et par av Sibelius’ kortere orkesterverk. 
BFOs sterke strykerseksjon spiller en flott, svulmende versjon av hans «Romanse» (op. 42). 
Og resten av orkestret følger med og fremfører to av tonediktene hans, den bredt deklamerende fortellingen om «Pohjolas datter» (Pohjolan tytär) og det finstemte klangeksperimentet «Oceanidene» (Aallottaret). 
