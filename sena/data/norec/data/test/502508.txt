Nerdenes hevn
Dette er en forestilling man gjerne må være en korpsfar eller mor for å elske skikkelig høyt. 
Dem er til gjengjeld salen full av. 

Sånn forretningsmessig er Korps en liten genistrek. 
Her finner du nemlig et nytt korps på scenen hver forestilling i tillegg til de to skuespillerne Ameli Isungset Agbota og Henrik Bjelland. 
Og med et helt korps på scenen er teatret også gjerne sikret at foreldre, søsken, besteforeldre og naboer er å befinne seg i salen når de unge korpsentusiastene mellom elleve og atten spiller. 

Og dette kjennes primært nettopp som en forestilling for miljøet. 

Scenegulvet er fullt av noen planter og bjørkestammer. 
Et busskilt og en bamse. 
Og massevis av stoler. 
Snart kommer korpset på plass, for kvelden Strusshamn Skoles Musikklag. 
Scenografien er enkel, typisk for at forestillingen skal ut på turne, men den settes liksom likevel stemningen. 
Det er vår og messinglukt i luften. 

To mikrofoner står nærmere scenekanten og de to skuespillerne tripper ut. 
De forteller om hva som har skjedd dette året og at de ikke hadde skjedd uten korpset. 
De er tilgjorte og forelsket. 

Isungset Agbota og Bjelland har på seg røde korpsuniformer. 
De spiller to musikanter som strever med å finne sin plass i livet. 
Med få, men virkningsfulle rekvisitter, som en lue eller briller veksler de også over til å spille foreldrene, en nabo og dirigenter. 
Bjelland som fravikende far blir raskt en favoritt i typegalleriet. 
Teksten er skrevet med varme av Knut Nærum. 

I de beste sekvensene handler ikke bare dette bare om to nerdete femtenåringer som blir forelsket, men også om fellesskap, frivillighet og dugnadsånd. 
Man må kanskje ikke ha unger i korps eller være i korps selv for forstå, eller sette pris på forestillingen, men det er nok likevel en absolutt fordel. 

Vitsene om sanking av lopper, ivrige foreldre versus slappe foreldre og bytting av munnstykke vil kanskje sitte enda bedre for deg som er oppi det. 

Korps er en ganske koselig familieforestillingen og de to skuespillerne glir uanstrengt inn og ut av rollene. 
Det blir likevel noe litt langdrygt ved formen og historien er dessverre ikke alltid engasjerende nok. 

Dessuten er selve korpset oppsiktsvekkende lite flettet inn i selve handlingen. 
De representerer koret som hovedrollene liksom er med i, men musikalsk holder de på med helt egne ting. 
De spiller låter og skuespillerne ser på korpset før de spiller ut sine scener igjen. 
Aldri glir det sømløst over i hverandre eller at sangene korpset spiller er med på å løfte handlingen. 
Selv om det altså ikke er noe i veien med måten korpset spiller på, så blir de likevel sittende på gjerdet. 
Fortellingen og musikken blir hele veien to separate deler. 

Teksten er ofte treffsikker (som når korpset omtales som at de høres ut «som et kjøkken som faller ned en trapp»), men de store komiske utbruddene uteblir likevel. 

Forestillingen kunne med hell blitt noe komprimert uten at noen poeng ville blitt borte på veien. 

Men har du et hjerte som allerede banker for frivillig arbeid og marsjering i takt, så har du altså en hel del å glede deg til i Korps. 
