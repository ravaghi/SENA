Elton John gav alt!
Det var ikke mye som minnet om sommer på Bystranda torsdag kveld, men selveste Elton John lovet å holde oss varme - og han skuffet ikke. 

I kjent stil entrer Elton John scenen på Bystranda i knall rosa skjorte og glitrende strass på både dress og solbriller. 
Han eier scenen fra første stund med sin enorme karisma. 
Som en av verdens største popmusikere har han en nesten 50 år lang solokarriere med imponerende mange hits og album bak seg. 
Allerede med første låt «The Bitch Is Back», tar han oss med tilbake til 70-tallet og får opp stemningen blant publikum. 

Han har med seg sitt faste band som naturlig nok spiller låtene perfekt, og markeringene i låt nummer to, «Bennie and the Jets» sitter som en kule mens publikum synger med. 
Stemmen til hovedpersonen selv holder overraskende godt selv om han har rundet 70 år, men artikulasjonen har om mulig blitt enda sløvere. 

Det er lenge siden Elton John hadde en hit og det blir naturlig nok et lite dødpunkt når han fremfører «Looking Up» og «A Good Heart» fra hans siste album «Wonderful Crazy Night». 
Heldigvis er det ikke langt mellom godbitene. 

En nydelig fremføring av «I Want Love» blir dedikert til alle ofrene for terrorhandlingene den siste tiden. 
Under låten «Levon» viser han at pianoferdighetene fortsatt er på plass med en solo som får publikum til å hyle. 
Deretter går han videre til den kjente og kjære «Rocket Man». 
Men allsangen startet ikke for fullt før under «Your Song». 

Deretter blir det fullt kjør med låter som «Don’t Let The Sun Go Down On Me», «I’m Still Standing» og «Crocodile Rock». 
Han takker så for seg selv med verdens nest bestselgende singel «Candle in the Wind». 

Elton John er en entertainer som tydelig elsker å spille konserter. 
Han gav alt han har denne kvelden og hans mange hits får publikum i god stemning selv på en kald junikveld. 
