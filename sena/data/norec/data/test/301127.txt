Mark Kozelek fortsetter å sabotere for seg selv
Surrete samarbeidsskive. 

ALBUM: 
Mark Kozelek (aka Sun Kil Moon) føkker med oss. 

Hvordan skal man ellers forklare den amerikanske singer/songwriterens kunstneriske mageplask siden vidunderlige «Benji» (2014)? 

Det virker nemlig som han har satt seg fore å sabotere alt som var fint med den utgivelsen: empati har blitt byttet ut med forakt. 

«Common as Light and Love...» fra i vinter er bunnoteringen i en katalog full av flotte album (har du ennå ikke hørt hans album med slowcore-pioneerene Red House Painters, er det bare å glede seg). 

«Yellow Kitchen» er et surrete samarbeid med Sean Yeaton fra Parquet Courts, hvis største styrke er bandnavnet. 
Yeaton står for musikk; Kozelek for sang og tekst. 

Det virker som de gjør alt i sin makt for å ikke skrive en konvensjonell låt. 

Det nærmeste normalen er treminutteren «The Reasons I Love You», en søthjertet ode til kjæresten Caroline og det eneste tålelige sporet i samlingen. 

Selv om «Daffodills» er urovekkende, er det ellers ingenting å hente på «Yellow Kitchen» – kun en rablende gammel gubbes bekjennelser. 
