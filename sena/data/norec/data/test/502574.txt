Rimelig og godt på Bergens første pakistanske restaurant
Nawabs setter pakistansk gatemat på spisekartet og utvider Bergens asiatiske repertoar. 
Iskremen vil få deg forelsket. 

Nawab er en adelstittel fra Mogulriket, som en gang dekket store deler av det Indiske subkontinent. 
Det er også navnet på en ørliten nabolagsrestaurant på Wergeland. 
Med fire bord og en lang, hvit skinnsofa for gjester som skal hente take away-bestillinger. 

Her er innredningen sparsommelig og minimalistisk. 
Det minner mer om et moderne gatekjøkken enn en restaurant. 

– 
Dette er Norges første pakistanske restaurant, forteller den unge servitøren stolt. 
Selv har han aner fra Irak. 
Han er rak i ryggen, høflig, og ærlig på at han ikke kan så mye om pakistansk matlaging. 

– 
Men eieren kan fortelle deg alt du vil vite. 

Han peker på en av stedets fire eiere, før han forsvinner inn igjen på kjøkkenet. 
På bordet har han satt igjen to steinplater med shami lamb og pakora; To av stedets gatemat-retter. 

Shami lamb består av luftige, marinerte lammepucker, bakt med linser og urter som stekes i olje. 
Pakora er fritert snacks, som lages ved at kylling eller grønnsaker dyppes i en røre på kikertmel og frityrstekes. 
De sprø snacksrettene med mye krydder serveres med sursøt tamarindsaus, kalt imli chutney, og en sterk, forfriskende myntesaus. 
Hos bestemor Dadima i New Delhi er pakora typisk fingermat som serveres med indisk te, chai, mellom måltidene. 

India og Pakistan ble delt i 1947. 
Før det var de ett land. 
Den pakistanske matkulturen har derfor mange likhetstrekk med nord-indisk tradisjon. 
Menyen på Nawabs kjennetegnes av naan, basmatiris og curryretter. 
Du vil kjenne igjen mange av rettene fra indiske restaurantmenyer, som butter chicken, korma og samosa. 

Menyen lokker også med naan rolls. 
Milde yoghurtbrød rullet med lammekebab eller tikka masala kylling og raita. 

Det hagler med mix grill-fat fra kjøkkenet. 
Røyken står opp til taket fra de putrende grillplatene som er husets anbefaling. 
Ofte blir kjøttet stekt for lenge på slike sizzler-plater, derfor nøler jeg litt med å legge inn bestillingen på denne. 
Men kjøttet er mykt, saftig og smakfullt. 

Jeg ender opp med å svelge mine egne fordommer med nydelig tilberedte, kjøttbiter av lam og kylling, marinert med yoghurt, fløte, hvitløk, og kjøkkenets egne krydderblandinger, masala. 
Her får du seks ulike kjøttyper og en tykk tandoorisaus som gjør retten fullkommen. 

Roti er lefse og kneipp på én og samme tid. 
Det er hverdagsbrødet som spises til alle måltider. 
De tynne, pannekakelignende brødene lages med atta, som er mel på hel hvete. 
Melet gir brødet en søt og rund ettersmak. 

Både roti og naan-brødene, har perfekt, seig konsistens i kantene, men er for sprø i midten. 
De kunne gjerne vært tykkere for å fungere bedre som spiseverktøy. 

Krydderaktig aroma fyller rommet med forventninger, og den deilige, lettbrente smaken fra tandoor-ovnen leder oss gjennom måltidet. 
Den røde lammeretten Rogan Josh fra Kashmir lyser opp fra skålen med et enkelt grønt korianderdryss på toppen, og damper av ingefær og hvitløk. 

Lammebitene har fin smak, men teksturen er fast og sausen tykkere enn hva som er typisk for retten. 
Maten er likevel så velsmakende at det blir stille rundt bordet. 
Der praten normalt stopper spisingen, fortsetter vi å rive nye brødbiter og dypper dem i saus i stedet. 

Medium styrkegrad er relativt mild, mens den sterke vegetarretten Chana Masala røsker behagelig i smaksløkene uten at svetten renner. 

Nawabs har ikke kaffe eller te, og serverer kun brus og yoghurtdrikken lassi til maten. 
Mangolassien serveres med rosesirup på innsiden av glasset, og er den beste versjonen jeg kan huske å ha fått servert. 

Den florale rosesmaken preger også dessertene. 
De varme sirupsbollene kalt Gulab Jamun serveres også med rosesirup. 
Mens den indisk-pakistanske iskremen kulfi er laget med rosevann, krydder og hakkede pistasjnøtter. 

Kulfien smaker som om kokken har plukket sine fineste roser for å gi deg den aller beste versjonen av retten. 
Konsistensen er karamellaktig og frossen med knasende kardemommebiter. 

Nawabs er et lite sted med store smaker, og et godt valg for ta-med-mat i hverdagen. 

Restaurantene vurderes individuelt og på bakgrunn av helhetsopplevelsen av service, mat, konsept, pris og atmosfære innenfor sin egen sjanger. 
Antall hjerter indikerer hvor vellykket opplevelsen var. 
En særdeles negativ opplevelse vil indikeres av ett hjerte. 
Seks hjerter viser derimot til en usedvanlig positiv opplevelse over all forventning. 
