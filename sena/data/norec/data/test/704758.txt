Lynraskt pliktløp
Nintendo NES har satt oss gamle gamere i mimremodus. 
Sonic, fra den gamle konkurrenten Sega, klarer imidlertid ikke å oppnå de samme følelsene som gjensynet med gamle Nintendo-spill. 

Sonic Boom: 
Fire & Ice. 
Action/plattform. 
Sanzaru Games/Sega. 
Nintendo 3DS. 

På slutten av 80-tallet var Sega Mega Drive den foretrukne konsollen i undertegnedes barndomshjem, og til tross for en viss konkurranse fra spill som «Golden Axe» og «Rock’n’roll Racing», var det det blå, lynraske pinnsvinet Sonic det hovedsakelig handlet om. 
De siste årene har det blitt gjort en hel rekke forsøk på å gjenopplive den godt skodde helten, og ingen av dem har vært i nærheten av å oppnå det samme som oppussingen av for eksempel «Super-Mario»-spillene har fått til. 

Dessverre er heller ikke årets variant til Nintendo 3DS noe unntak. 
Her skal Sonic og hans medsammensvorne rase igjennom en lang rekke uinspirerende baner med forholdsvis lav vanskelighetsgrad, og som tittelen antyder er de utstyrt med egenskaper som kan fryse vann til is og tine is til vann for å komme forbi diverse hindringer. 
Problemet er bare at det er så gudsjammerlig kjedelig. 
Her framstår veien fra start til mål som et rent pliktløp, hvor belønningen bare er mer av det samme. 
Enkelte komponenter i designet skaper noen svake assosiasjoner til spillene fra storhetstiden, men det blir for lite av dette og for mye meningsløst dill. 
Mellomsekvensene framstår i beste fall som meningsløse. 
Jeg vil hundre ganger heller spille de eldgamle Sega-spillene enn å bruke tid på dette halvhjertede tøyset. 
