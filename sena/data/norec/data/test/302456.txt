Ingen nye skandaler fra Ida Maria
Synger spirituals på albumet «Scandalize My Name». 

ALBUM: 
Kontrasten er unektelig stor fra «I like You So Much Better When You're Naked» til «Sweet Little Jesus Boy». 
Ida Maria Børli Sivertsen tar det store spranget fra helvete til himmel på sitt første album på seks år. 
I mellomtida er hun blitt edru, ordførerkandidat for MDG hjemme på Nesna i Nordland og mor. 

Og kanskje til og med litt religiøs? 

Spirituals Kanskje det. 
Det er uansett ikke viktig, men hun har i hvert fall spilt inn 12 amerikanske spirituals - hentet fra innspillingene og repertoaret til Paul Robeson og Lucretia West, registrert i 1959. 
Og intensjonen er god. 

Spirituals er åndelige og oppbyggelige sanger som ble sunget av slavene og fikk ny aktualitet under borgerrettighetskampene i USA på 60-tallet. 
Nå kan de gjerne brukes som et soundtrack til det som skjer rundt oss. 
Ida Maria har dedikert sangene til alle på flukt. 
Samtidig er dette kanskje et ledd i en egen, indre flukt. 

Mange av låtene var ukjent for sjøl kjennere av tradisjonen - som produsent Erik Hillestad og arrangør Kjetil Bjerkestrand. 

Anstrengt 
Det begynner ikke så bra. 
«I'm Gonna Tell God All Of My Troubles» har fått en tung Tom Waits / Kaizers Orchestra-aktig stemning. 
Og det er akkurat som om Ida Maria rett og slett vil for mye og vil gjøre dette så stort at det i stedet blir voldsomt. 

Det låter anstrengt, og hun framstår som mer masete enn dynamisk. 

Nedstrippet 
Det blir raskt bedre, og på låt tre, «Bear The Burden In The Heat Of The Day», begynner vi å ane konturene av noe. 
Her får Geir Sundstøl (gitarer, steel-gitar, kor) skinne, og også Ida Maria begynner å finne formen. 

Hun følger opp fint i «Fix Me Jesus», der hun synger med sterk innlevelse. 
Her, og på flere andre låter, er trommis Erland Dahlens sag et sentralt - og effektivt - instrument. 

Monotont Stemningen videreføres i nedstrippede låter som «Sweet Little Jesus Boy» og «The End Of My Journey», der hun går «all in» og får fram noe av smerten i sangen. 

Produksjonen holder på mange måter god Hillestad-standard, men som helhet blir albumet også i overkant monotont. 

Men hun har roet seg etter noen turbulente år og følte behov for å endre kurs også musikalsk. 
Livserfaring har hun kanskje nok av, men hun trenger mer tid og skolering før hun blir hundre prosent troverdig som «seriøs» og «temmet» artist. 

Om det er et mål, da. 
