Nyter hvert sekund i rampelyset
Julie Bergan jobber som en helt, og får lønn for strevet. 

KONSERT: 
Det er lite å si på energien når Julie Bergan inntar scenen på Rockefeller, et par timer etter Astrid S sitt sjarmangrep i Kulturkirken Jacob. 

For lengst ute av skyggen til sin berømte room-mate, har Skien-jenta bygget opp en egen suksessfulle karriere med typen intens, futuristisk pop-musikk som både får nordmenn og svensker til å trykke på kjøpsknappen. 

Hun smeller i gang sin aller første Bylarm-konsert med en pompøs intro og «All Hours» - merkbart mer aggressivt enn Ålesund-kollegaen som dominerte scenen tidligere samme kveld. 
Bergan er da også klart best når hun trykker til med alt hun har, noe «Blackout» blir et godt eksempel på. 

Det samme gjelder den nye låta «Karate», hvor nivåforskjellene er enorme mellom nedtonede vers og partiene hvor stemmen presses til smertegrensen. 

Sangeren - for anledningen kledd i oransje fra topp til tå - stopper opp for å fortelle oss om frykten over at ingen skulle møte opp, og åpner dermed for en langt mer personlig konsert enn fryktet. 
Det er jo nemlig lett å sette seg fast i den kalkulerte show-båsen. 
Heldigvis har Bergan en god dose folkelig jovialitet å by på via sin glitrende glamourmikrofon. 

Solodebuten «Younger» blir en heller fæl rockeballade i live-versjon, og stopper opp det livlige settet som til tider føles som en regelrett dansetime. 
Hovedpersonen selv hopper og spretter rundt på scenen til hun omtrent mister pusten - en både fascinerende og forstyrrende affære, men mest av alt underholdende. 

«Dette er en av mine beste opplevelser i livet,» sier hun og ler kort – nesten som om hun overrasket seg selv med sin særdeles bombastiske påstand. 

Likevel kan det godt hende at Julie Bergan faktisk nyter hvert scene-sekund med livsforandrende styrke. 
Vel vitende om at hun endelig har kommet seg dit hun så lenge har drømt om å være. 

Ikke bare som artistvenninna til Astrid S og gjestesanger for Cir.Cuz, men en selvstendig popstjerne i ordets rette betydning. 
Med hederlig omtale hos amerikanske Billboard, platinaplansjer og førsteplassering på VG-lista. 

Framføringen av sistelåta «Arigato» - med sin allsang-hyggelige intro - gjør det klart at hun har fortjent sin plass der. 
