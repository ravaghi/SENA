På med platåskoene
70-tallet for dem som ikke var der. 

Cats In Space: 
«Daytrip to Narnia» (Harmony Factory/Border) 

Etter suksessen til filmen «Bohemian rhapsody», burde mye ligge til rette for Cats In Space. 

Riktignok åpner Sussex-bandet som Sailor med Mott the Hoople-riff i «Narnia», men Queen er så absolutt blant inspirasjonskildene. 
Bare hør pianoet i «Tragic alter ego», en sang om å dyrke 70-tallet. 
Forhåpentlig har teksten en med tilsiktet selvironi. 

«Silver and gold» er om det samme. 
Cats In Space er enkelt og greit 70-tallet for alle pengene. 
De er ikke like gode som bandene de etterligner, inkludert ELO og 10cc, men har en høy feelgood-faktor. 
Dette er lyden av glitrende platåsko, trange jumpsuits og langt hår. 

Etter sju kutt følger en like lang rockeopera om figuren Johnny Rocket, noe jeg godt kunne klart meg uten. 
På den annen side: 
Har du sett med lengsel fram mot denne etter å ha hørt «Too many gods» (2015) og «Scarecrow» (2017), er det doble vinylalbumet sikkert en bonus. 

Cats In Space høres ut som en skoleforestilling, men en gjennomarbeidet en. 

Beste spor: 
«Hologram man», «Tragic alter ego». 
