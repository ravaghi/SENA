En alvorlig kveld med sjefdirigenten
Nathalie Stutzmann er tilbake, og det merkes. 
Orkesteret leverer alvorlig musikk med stor overbevisning under hennes ledelse, og en nær fullsatt sal kokte av begeistring. 

Torsdag kveld holdt Nathalie Stutzmann og symfoniorkesteret en oppvisning i musikalsk alvor med to symfonier i moll og en Tragisk Ouverture dertil. 
Men tro ikke at det var gravalvor, selv om en av satsene i Brahms fjerde symfoni er beskrevet som en begravelsesprosesjon av Richard Strauss. 
Han tilføyde nemlig at denne prosesjonen høres ut til å foregå i «månebelyste fjelltrakter». 
Og ja, det kunne godt oppleves slik når orkesteret lot den superromantiske melodien i denne satsen utfolde seg i all sin prakt. 

Hva Stutzmann gjør for å oppnå sine resultater vet jeg jo ikke. 
Men hun får for det første musikerne til å være så dedikerte, så hengivne og så engasjerte at det lyser lang vei både for øyne og ører. 
Dertil har hun en superkontroll over de store linjene, formene i musikken, samtidig som detaljarbeidet er nitid og ytterst kontrollert. 

I den innledende Mozart-symfonien, nummer 25 fra komponistens hånd og 17-åringens første verk som har nådd posisjonen som standardverk for alle store orkestre, fikk nemlig alvorets tyngde, den går nemlig i g-moll. 
Men sannelig dukket ikke både spøkefuglen og humoristen opp så det gav gjenklang, for eksempel i avslutningen av andresatsen, tydelig understreket av dirigenten. 

Tragisk Ouverture ble kveldens første møte med det dype alvoret i Brahms´ musikk. 
Et større orkester, en dypere klang og en fin innledning før den store fjerdesymfonien av Brahms etter pause. 
Og her er det Stutzmann imponerer aller mest, nemlig i dette med de store linjene og de mange fine detaljene. 
Jeg har nevnt den fine melodien i andresatsen, og kan fortsette med den enorme passacaglia-konstruksjonen i siste sats. 
Så omsorgsfullt utmeislet i de ulike instrumentgruppene, og så storslått sammenvevd i den totale helheten som denne symfonien utgjør. 
Den er fra Brahms hånd et mesterverk i enhetlig tematikk, og det blir så veldig tydelig under Stutzmanns ledelse. 
