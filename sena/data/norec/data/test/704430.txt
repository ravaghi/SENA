Friske kamprop fra Västerbotten
70-tallspønken lever og har det bra i Umeå. 

Det virker så enkelt for svenskene å lage sanger som huker seg fast, uansett om det er Grand Prix-pop eller opprørsk pønk. 
På 90-tallet var visstnok Umeå Sveriges hardcorehovedstad, og det er her medlemmene i Sista Brytet vokste opp. 
Etter å ha vært med i bandene Knugen Faller og Totalt Jävla Mörker (svenskene kan det med bandnavn også), dannet Fredrik Lindkvist bandet Sista Brytet i 2010. 
Stikkordet er småskeiv, melodiøs pønk, med forbilder som Clash, Buzzcocks og svenske KSMB. 

Albumet teller 11 korte kutt, som alle gir deg lyst til å hoppe rundt med knyttneven i været. 
Fullt kjør fra først til sist, uten at melodiene glipper og med strålende koring fra Anna "Silvia Sate" Philipsson fra Knugen Faller. 

Beste spor: 
"Livet inglasat", "En anarkists minnen", "Väntrum", "Från Oslo till USA", "200 dagar av mörker". 
