Restaurantanmeldelsen:Xích-Lô i Vika byr på asiatisk munngodt 

Bakeri om dagen, asiatisk tapasrestaurant om kvelden. 
Xích-Lôs nye satsing i Vika har mye smågodt. 

– 
Det er ikke så ofte man får fritert brioche til dessert, sier Bordvenninnen. 

– 
Men den smaker godt. 
Det samme gjør pasjonsfrukt og kokos-kaken. 

– 
Jeg har hatt på følelsen at deler av måltidet har hatt et snev av dessert: 
Man har så å si gjennomgående hatt søtt tilbehør til rettene, sier jeg. 

– 
Du overdriver litt: 
Starten med kaldmarinert hjortefilet med tamarindsaus hadde en tydelig viltsmak, og vårrullene med kylling og tigerreker var heller ikke særlig søte, innvender hun. 

– 
Jeg tror du har glemt chilisausen, som jeg mener hadde et tydelig søtsting, sier jeg. 

Noen ganger er smaken forskjellig, men vi er i hvert fall enige om at tredjeretten, sataykylling, hadde tjent på å få mer sataysaus. 
Dermed fremsto den som i tørreste laget, selv om den sprø kålsalaten under de flate, slappe kyllingbitene reddet en del av inntrykket. 

Asiaterrassen? 

Xích 
Lô er blitt en av hjørnesteinene på Egertorget, og har servert vietnamesisk mat med et fransk/europeisk tilsnitt gjennom mange år. 
Nå har man altså utvidet med en ny avdeling i Vikaterrassen. 
Området har gjennomgått en nødvendig ansiktsløftning, blant annet har Ruseløkkveien blitt gågate langs hele Vikaterrassen. 

– 
De har ryddet plass til nye restauranter også, sier Bordvenninnen. 
– Ved siden av Xích 
Lô har Ett Bord åpnet, og to andre asiatiske er på vei inn: 
Omakase og Izakaya. 
Det betyr at Xích 
Lô får tung konkurranse. 

– 
Da er det lurt at man satser på bakerivirksomhet på formiddagen før man bytter om til restaurantdrift om kvelden, sier jeg. 

– Lokalet bærer preg av det, mener Bordvenninnen. 
– Interiøret er enkelt, men bordene står så tett sammen at stedet oppleves som trangt, enda man har satset på lyse farger. 

Menyer for enhver anledning 

Ti tapasretter og dagens dessert er i utgangspunktet ikke mye å velge mellom, men kjøkkenet har satt sammen en meny med en bredde i utvalget som virker fristende. 

Man har også laget tre ulike smaksmenyer for enhver anledning: 
Konsertmeny med syv retter, Sharingmeny med ni og Grand meny der du får samtlige retter. 

Konsertmenyen er meget populær denne kvelden, siden nærmere halvparten av dem som er her tydeligvis skal videre til Konserthuset etterpå. 
Det skulle kunne medføre et press på kjøkkenet, men etter hva vi kan se fra vårt bord, har kokkene og servitørene full kontroll. 

Smårettene avløser hverandre i et behagelig tempo, og vår svært vennlige og oppmerksomme servitør har funnet frem en flaske hvitvin som skal passe godt til vår Grand meny. 

Tørrfisk og søtfisk 

Etter den noe skuffende kyllingretten, tar det seg opp igjen med et stykke oppskåret okseentrecôte med en knasende frisk salat til. 
Tigerrekene i koriander med mangosalat er også en god munnfull, men så kommer to skuffelser på rad: 
Laks og fritert hyse. 

Laksefileten på toast er merkelig tørr og smaker lite, selv om shitakesoppen og teriyakisausen gjør litt for å dempe skuffelsen. 
De samme gjelder hysen, som har fått et currysting i frityren. 
Etter min mening er ananassausen til malplassert og gir retten et emment preg, men Bordvenninnen synes at den hjelper på det tørre fiskekjøttet. 

Avslutning med stil 

– 
Dette var mye bedre! 

Nå har nedtellingen på måltidet begynt, og man har spart godbitene til sist: 
Chèvre med en oppkvikkende sitrusgranité basert på frukten Buddhas hånd gjør Bordvenninnen meget fornøyd. 
Det samme gjelder neste rett: 
Foie gras på brioche med en eple/guava-miks som gir en forfriskende avrunding. 

– Skjellet gir retten et retro-preg, mener Bordvenninnen om presentasjonen av sisterett før desserten: 
Gratinerte kamskjell med en ingefærsjy diskret tilsatt chili. 

Idet desserten er spist, ser vi oss rundt. 
De fleste som var her da vi kom, er borte, mens de nye gjestene ser ut til å være ute etter å dele en flaske vin og noen småretter. 

– 
Det ser ut til at mange kommer hit før eller etter de har vært på kino eller konsert, tipper Bordvenninnen. 
– Prisnivået er ikke avskrekkende, og maten jevnt over god, selv om deler av måltidet ikke levde helt opp til forventningene. 

Xích Lô Asian tapas ser ut til å ha basert seg på et fornuftig opplegg, så får vi se hvordan det går når de asiatiske tungvekterne flytter inn ved siden av. 

OK utvalg vin 

Vennlig service 

Rask servering 
