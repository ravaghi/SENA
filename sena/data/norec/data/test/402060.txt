«Den siste gentleman:»Robert Redford tar et verdig farvel 

Ulmende thriller med stort skuespill. 

Robert Redford (82) har varslet at The Old Man & the Gun, som filmen heter på engelsk, blir hans siste film. 

Hvis han legger opp, går han i all fall ut i pensjonisttilværelsen med en fin gave til oss som alltid har hatt en stor plass i hjertet vårt til denne ikoniske skuespilleren. 

Nostalgi og melankoli 

Filmen er løst basert på historien om Forrest Tucker, en vanekriminell som var eksepsjonelt god til å rømme fra fengsel. 
Selv i en alder av 70+ hadde han ingen intensjoner om å legge bankranerkarrieren på hyllen. 

The Over-the-Hill Gang, som han og hans kumpaner ble kalt, sjarmerte sine ofre i senk og var alltid høflige og rolige. 

Det samme kan du si om Den siste gentleman. 
Filmen er en nostalgisk hyllest til gangsterfilmen som gjorde Redford til superstjerne i filmer som Butch Cassidy og The Sundance Kid (1969) og Stikket (The Sting) (1973). 

Med handlingen satt til 80-tallet er man tilbake til den tiden hvor et bankran var en «enkel» affære uten kompliserende faktorer som avanserte automatvåpen, overvåkingskameraer, mobiltelefoner og GPS-sporing. 
Den siste gentleman er sjarmerende gammeldags, men føles likevel frisk og ikke minst godt og stramt fortalt. 

Stjernelag 

Ved siden av en dialog som sitter og et godt manus, er det et A-lag med skuespillere som gjør filmen til en ren nytelse. 

Å se Robert Redford sitte og filosofere over livet og pensjonisttilværelsen sammen med Danny Glover og Tom Waits, kan enkelt og greit ikke gjøres galt. 
Sekvensene er morsomme, fengslende og melankolske med en liten dose livsvisdom. 

Legger du til den fabelaktige Sissy Spacek som kvinnen Tucker faller for etter å ha gitt henne skyss da bilen hennes havarerte, er filmen en sann fornøyelse fra start til slutt. 
Mot filmens slutt dukker det også opp tilbakeblikk som er en ren hyllest til Redfords karriere. 

Inn i solnedgangen 

Regissør David Lowery, som tidligere har laget den originale A Ghost Story (2017), går ikke i fellen og lager en ren hyllest. 
Han glemmer ikke at han også skal underholde oss. 

Ved siden av Redfords bankranere blir vi kjent med mannen som tar opp jakten på dem. 
Den livstrøtte politimannen spilles av Casey Affleck, og filmens spenningselement ligger her. 
Problemet er jo at Redfords gamle skurk er så sjarmerende at du egentlig vil at han skal ri rolig inn i solnedgangen. 

Den siste gentleman er en ulmende thriller bygd opp rundt en av filmhistoriens store stjerner. 
Blir det Redfords siste, er filmen et verdig og nostalgisk farvel. 
