Endelig er den her
Og den skuffer ikke. 

BMW feirer 25 år og over en million solgte stasjonsvogner av 5-serie når de nå lanserer femte generasjon 5-serie Touring, få måneder etter at vi prøvekjørte sedanen for første gang. 

I korte trekk er den blitt større både innvendig og utvendig: 
Den er også blitt lettere, gjerrigere, stillere, sterkere, raskere - og fullastet av sikkerhetssystemer. 

Man får ikke bakoversveis når man ser den nye modellen. 
Faren er stor for at naboen ikke legger merke til at du har byttet bil dersom du kjøper den nye i samme farge som den gamle. 
Men slik har de tyske bilprodusentene holdt på i årevis, så det er ikke noen overraskelse. 

Først og fremst konkurrerer den mot splitter nye Mercedes E-klasse og aldrende Audi A6. 

Men det er mer ved den enn som så - det vi ikke ville ha gjettet, er at takket være et utrolig grundig arbeide på aerodynamikk-fronten, har bilen en uventet effektiv profil som gir den lave luftmotstandskoeffisienten (cd), på 0.27 for den mest aerodynamiske. 

Til sammenligning har inntil nylig koeffisientverdien for en vanlig familiebil ligget på rundt 0.30. 

(For å få den reelle luftmotstanden, må profilkoeffisienten selvsagt multipliseres med frontal-arealet som for 5-serien er 2,35 kvadratmeter). 

Oppgradert gjenkjennelig 

Interiøret overrasker ikke mye heller. 
BMW-eiere vil kjenne seg igjen umiddelbart, men vi merker raskt når vi sitter inne i bilen at nivået generelt er hevet. 
Det man først og fremst legger merke til er at knapper på midtkonsoll er byttet ut mot blanke helhetlige flater som gir seg en anelse ved trykk. 

Det virker som dyr teknologi som ingen visste at de ønsket, og bidrar til nok en blank flate med fremtidige fingeravtrykk og støvete prikker. 
Undertegnede er usikker på om utseendet er eksklusivt eller billig, men knapperaden med tall gir deg i hvert fall mulighet for å lagre hurtigfunksjoner til nær sagt hva du måtte ønske. 

Variabelt instrumentpanel: 

Gestikuleringskontrollene er heller ikke noe man absolutt trenger å krysse av på utsyrslista, men er noe man også nå tilbys i billigere biler som eksempelvis VW Golf. 
Hva er galt med å trykke på rattkontrollene framfor å utøve døvespråk i løse lufta når man skal bytte kanal eller heve lyden? 
Man har knapper for sånt. 
Men det skal sies at det fungerer helt greit I bruk. 

Det er mye av nye 7-serie i denne bilen. 
Luksusfølelsen er likevel ikke Mercedes-gedigen som i en topputstyrt E-klasse. 
Samtidig er premium materialkvalitet og presist detaljarbeid til stede i fullt monn. 

BMW er bare litt mer tilbakeholdne i designen, på en sporty måte. 
Som det skal være i en BMW, vil nok trofaste kunder si. 

Sitter bra 

Som vanlig har setene enormt med innstillingsmuligheter og gir god støtte. 
Setene i testbilen er helelektriske og byr på massasje både i sitteputa og hele ryggen. 
Man sitter på første klasse. 
Rattet kan trekkes godt mot kroppen. 
Personlig liker jeg standardrattet bedre enn sportsrattet som har en ring som er i tykkeste laget etter min mening. 

Man får fort en sportslig, bakoverlent sittestilling, noe som normalt ikke gjør livet triveligere for dem i baksetene. 
Plassen i premiumsegmentet har aldri vært overdådig, men tyskerne måler hverandre på millimeterne og fire voksne har greit med plass og det skal nå være plass til to Isofix-barneseter og et tredje barn på pute i midten. 
BMW har nemlig prioritert plass rundt kroppene til baksetepassasjerene. 

Bagasjerommet har også økt i størrelse, men med sine 570 liters bagasjerom må den se seg slått av ganske mange mindre biler og av «erkefienden» Mercedes, men det vil i de aller fleste tilfeller være mer enn nok. 

Vi nordmenn vil elske et lett tilgjengelig bagasjerom med elektrisk håndfri åpning av bagasjeluka som standard, det tradisjonelle åpningsbare bakvinduet og 40/20/40-løsningen som gir mulighet til både loddrett stilling av bakseteryggen, 1700 liters bagasjerom og plass til både ski og kjøleskap. 

Bagasjeromstildekningen og skillenettet kan lagres under bagasjeromsgulvet. 
Stasjonsvogna har også, som den har hatt i flere generasjoner, automatisk nivåregulering med luftfjæring på bakakselen, mens sedanen kjører på spiralfjærer. 

BMW er for øyeblikket det merket som selger mest firehjulsdrift i Norge og det forventes at nærmest 100 prosent av kundene bestiller bilen med firehulsdriftsystemet xDrive. 

Bilene vi fikk nøklene til var bakhjulsdrevne, men motoralternativene var veldig norgesaktuelle. 
I det minste frem til den ladbare hybridversjonen blir tilgjengelig. 
Til disposisjon sto versjonene 520d (190 hestekrefter og 400 newtonmeter) og 530d (265 hestekrefter og 620 newtonmeter). 

De som foretrekker bensin vil kunne velge mellom 530i (252 hestekrefter og 350 newtonmeter) eller 540i (340 hestekrefter og 450 newtonmeter). 
Sistnevnte bare i kombinasjon med firehjulsdrift. 

Bare ok 

På papiret skal det være mer enn nok krutt i 520d. 
Bilen er jo også blitt lettere enn forgjengeren. 
Men den er i grunnen bare akkurat passe sprek. 
Du føler aldri noen overflod av krefter under akselerasjon, men den gjør jobben, både på raske strekker på autobahn og langs snirklete landeveier som ligner dem vi har her hjemme. 

Den firesylindrede motoren er støysvak, selv om du hører den bedre enn den sekssylindrede treliteren. 
Sistnevnte hører du knapt med mindre du virkeliggir gass. 
Toliteren tar i litt på 1500 omdreininger når turboen begynner å hjelpe til, men derfra og oppover er effektleveransen helt lineær. 

Ved akselerasjon, finner gjerne 8-trinnskassa gjerne et gir som treffer på 3000 omdreininger og drar den gjerne til 4000. 
Rødmarkeringen på 5000 klarer du ikke å nå selv om du tvinger den i manuell. 
Da girer den heller til neste gir selv. 

Sprek treliter 

Skal du ha skikkelig punch må du punge ut nærmere 200.000 kroner til. 
Da får du en sprek doning med masse dreiemoment, samtidig som du får en langt bedre lydopplevelse og premiumfølelse. 

Den store har naturligvis en del mer punch i hele registeret, men man kjøper denne først og fremst på grunn av den deilige fremtoningen en sekssylindret motor gir for totalopplevelsen. 
Det fantastiske momentet og motorlyden øker premiumfølelsen flere hakk. 

Totalopplevelsen med dieselmotoren - grunnet tilgjengelighet over et bredt register i tillegg til et ekstra skyv i lavere mellomregister - gjør at man aldri tenker over at det er politisk nesten ukorrekt diesel man har på tanken. 
Derimot blir det nok den noe mer folkelige toliteren som gir best biløkonomi for pengene. 

Begge motorene var under testen paret med den utmerkede 8-trinns Steptronic-girkassen som er BMWs versjon av ZF-kassen stadig flere produsenter benytter seg av. 
Girene bare sjalter sømløst og kjapt i alle kjøreprogram i 520d, mens BMW har lagt inn et lite men kledelig rykk i girskiftene i sportprogrammet på 530d. 

Dynamisk, men komfortabelt 

Kjøreegenskapene er BMW på høyt nivå, men det er helt tydelig at BMW mener at 5-serien skal være en komfortabel skyss. 
Stasjonsvogna har luftfjæret nivåregulering som standard og begge testbilene hadde adaptivt understell. 

Det var ikke overdrevent stor forskjell mellom sport og komfort og inntrykket man sitter igjen med et tungt og trygt inntrykk, fremfor lett og spenstig. 
Ønsker man sportsligere oppsett må man går for sportsunderstellet. 
Begge bilene hadde også aktiv styring, noe som gir sparsomme to runder fra fulle rattutslag. 
Smidig. 

Komfortnivået er med andre ord svært høyt i nye 5-serie. 
Deler av vår testtur gikk på motorveier med fri fart og doble hastigheter av hva vi har lov til å kjøre i her hjemme, gjøres med senkede skuldre og moderat stemmebruk til medpassasjerene. 
I det hele tatt er støynivået svært lavt. 
Setene i testbilen er helelektriske og byr på massasje både i sitteputa og hele ryggen. 
Man sitter på første klasse. 

Autonom i 210 km/t – i teorien 

Det som skiller mest mellom den utgående og nye modellen er trolig sikkerhetssystemene og elektronikken innabords. 
Blant annet skryter BMW av at filskiftassistenten sammen med styringen holder deg på veien i opptil 210 km/t og at systemet ikke ber deg ta i rattet fryktelig ofte dersom forholdene er bra. 

Vi testet ikke systemet i køkjøring. 
Det er trolig der det fungerer best. 
I duskregn i rundt 120-140 km/t fikk vi beskjed om å holde i rattet omtrent hver sjette sekund. 
Ikke makeløst imponerende. 
Reaksjonen når vi ignorerte ordren imponerte ikke særlig mye mer. 

Den store nøkkelen blir nesten som en liten mobiltelefon å regne. 
På denne får du vite alt fra oljenivå til om alle dørene er låst. 
En gimmick vi er usikre på om mange vil komme til å bruke. 

Det samme gjelder parkeringsfunksjonen som tillater førerløs parkering inn for eksempel en trang parkeringsplass eller inn i garasjen. 

Systemet kan bruke opptil 30 sekunder på å klargjøre seg for oppgaven, og da har man rukket å gå lei. 

Førermiljøet ser som sagt ganske gjenkjennelig ut, men headup-displayet har fått nytt utseende og 70 prosent større projeksjonsflate - som i 7-serie. 
Stemmegjenkjenningen skal være enda bedre og infotainment-skjermen på 10,25 tommer har fått et nytt brukergrensesnitt der de forskjellige temaene har fått egne bokser. 

Du kan selv velge rekkefølge på disse boksene. 
Bilen har full telefontilkobling. 
Det gir muligheter for flere tjenester, for eksempel traffikkinformasjon i nåtid, varsling til andre BMWer med samme system, finne ledige parkeringsplasser, oppgradering av kalender, eposter og kontakter via Microsoft Exchange osv. 

Du finner også trådløs integrasjon til smarttelefoner via Blåtann og induktiv lading, bruk av Apple CarPlay og WiFi hotspot for opp til ti telefoner. 
Instrumentpanelet er nå blitt heldigitalt og skifter design når du varierer mellom Sport, Normal og Eco. 

2.000 biler i året 

5-serie Touring ble lansert i Norge 18. mai og BMW regner med å selge 2.000 av 5-serien i året totalt med alle modeller på plass. 
De tror på mellom 50/50 mellom sedan og Touring. 
Det høye antallet sedaner skyldes at den ladbare hybriden 530e bare blir tilgjengelig som sedan. 
I øyeblikket utgjør den modellen nesten 70 prosent av sedan-salget. 
Tidligere har Touring-andelen vært rundt 80 prosent. 

Volummodellen antas å bli 520d xDrive, hvor produksjonen starter i juli. 
Startprisen på denne modellen er ikke fastsatt, men blir trolig rundt 600.000 kroner. 

Tekniske data: 
