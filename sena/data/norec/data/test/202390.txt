Sony SRS-XB3
Bluetooth-høyttaler for deg som er glad i mye lyd i kompakt innpakning. 

Det er fortsatt mye igjen av sommeren, og mange liker å ha musikk til sommeraktivitetene - enten det er til parkleker eller bading på stranda. 
Det åpenbare valget er en liten batteridrevet Bluetooth-høyttaler som kobles trådløst til mobiltelefonen. 

Kvalitetsmessig har disse gjort kvantesprang siden de første modellene som kom på markedet for noen år siden, og har du ikke fulgt med på utviklingen, vil du garantert bli overrasket når du får høre lyden av høyttalere som Bose SoundLink Mini II og Logitech Ultimate Ears Boom. 
Vi snakker her om høyttalere som koster 1.500 kroner eller mer, og i dette segmentet er det mye bra å velge mellom. 

Rimelig og kraftig 

Dagens testprodukt, Sony SRS-XB3, koster i underkant av 1.300 kroner i de billigste nettbutikkene. 
Det er en fin pris på en høyttaler som byr på mye lyd med god fylde. 
I tillegg er den vanntett, og egner seg derfor spesielt godt til strandliv. 
Legg til en imponerende batteritid på inntil 24 timer mellom hver lading, så har du hovedessensen i hvorfor høyttaleren har høstet gode kritikker både i inn- og utland. 

Høyttaleren måler 211 x 80 x 83 mm. 
Den kommer i en rekke forskjellige farger, vårt testeksemplar er militærgrønn. 
Den høye vekten på 930 gram gir oss en følelse av at dette er «hel ved». 

Enkel betjening, god funksjonalitet 

Betjeningsorganene sitter på toppen, inkludert av/på-knapp, lydjusteirng og Bluetooth-pareknapp. 
I tillegg er det en knapp for ekstra bass, handsfree-funksjon for telefon, samt en knapp som lar deg koble sammen to høyttalere for full stereofunksjonalitet. 
Det er slett ingen dårlig idé for deg som ønsker best mulig stereoeffekt. 

N-tegnet midt på indikerer at denne høyttaleren er NFC-klar. 
Med en kompatibel mobil, PC eller nettbrett, trenger du bare å berøre høyttaleren med enheten for å koble dem sammen. 
Enklere får det ikke blitt. 

Intgrert nødlader 

På baksiden sitter en luke som må åpnes når du skal lade høyttaleren. 
Her finner du også en minijack for lydkilder som ikke kan kobles til trådløst, og en USB-port. 
Kobler du mobilen eller nettbrettet til USB-porten, kan du lade enheten. 
Høyttaleren kan altså fungere som en nødlader - med meget god kapasitet. 

Vi har imidlertid også funnet et par ankepunkter. 
For det første er luken til tider vanskelig (les: nærmest umulig) å åpne med fingrene, spesielt hvis den ikke har vært åpnet på en stund. 
For det andre kan du ikke lade høyttaleren med USB-kabel, her må du bruke Sonys proprietære kabel og strømforsyning. 

Overraskende kraftig 

Lydmessig byr høyttaleren på en fylde vi sjelden opplever på så små enheter - spesielt når du trykker på Extra bass-knappen. 
Selv med full lydstyrke (som er usedvanlig høyt for en liten høyttaler) klarte høyttaleren seg overraskende bra hva forvrengninger angår. 
Det leder tankene våre til en annen Sony-høyttaler, GTK-XB7, som også utmerket seg med kraftig bass. 

Lydbildet er ikke så rent og detaljert som på den noe mindre Bose SoundLink Mini II, som vi sammenlignet mot på testtidspunktet. 
Derfor egner sistnevnte seg bedre til ren lytting, kanskje spesielt til rolig, akustisk musikk med klar vokal. 
Når mest mulig trøkk og fylde er viktig, ikke minst i et utemiljø, tipper vi de fleste vil foretrekke Sony SRS-XB3. 
Til prisen er vi absolutt imponert - her er høyttaleren blant de aller beste valgene i Bluetooth-kompaktklassen akkurat nå, mener vi. 

Konklusjon 

Ønsker du en portabel høyttaler som byr på svært fyldig lyd med kraftig bass, er dette et meget bra valg. 
At høyttaleren i tillegg har et batteri som varer i inntil et helt døgn og kan brukes som nødlader, sikrer den en femmer på terningen. 

Merk deg uansett ankepunktene våre i oppsummeringsboksen under, og få også med deg de andre høyttalertestene våre før du bestemmer deg. 

Sony SRS-XB3 
