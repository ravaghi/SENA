Ingen stor debut
Den 27 år gamle produsenten ZHU fra California fikk sitt gjennombrudd med låten «Faded» i 2014. 
Siden da har han samarbeidet med AlunaGeorge, Bone Thugus-N Harmony og Gallant og nå er han ute med sitt debutalbum. 

Siste låt på albumet — singelen «Working For It» med gjesteartistene Skrillex og THEY, har allerede fått millioner av streams, men selve albumet lever ikke helt opp til hypen. 

Hans hviskende melodilinjer blir fort mer irriterende enn vakkert, og generelt sett er komposisjonene ganske uinteressante og forutsigbare. 
Dette kommer tydelig frem i albumets verste låt «Money» med tidenes klisje-tekst «No, I don’t need no money, no I mean, it’s just money! 
It don’t mean a thing without you». 
Det hjelper heller ikke at låten avsluttes med en klissete saksofonsolo. 

«In the Morning» og tittellåten «Generationwhy» er derimot mer spennende hvor det blir levert fengende melodier og et drivende komp. 

ZHU har ikke klart å skape noe nytt med debutalbumet og et ensformig uttrykk gjør gjennomlyttingen til en kjedelig affære hvor det er alt for langt mellom høydepunktene. 
