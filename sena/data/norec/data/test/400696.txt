Fargesterk popmagi fra Anneli Drecker
Album som bærer i seg alle elementene for en musikalsk gledesstund. 

Det måtte komme mer fra duoen Anneli Drecker og poeten Arvid Hanssen. 
Selv om dikteren er borte gir hans ord inspirert liv til komponisten Dreckers fantasi. 

I engelsk språkdrakt blir det hele noe mer enn ren skildring av nordnorsk lokalitet eller mystikk. 
Livet i Tromsø, Nord-Norge og Arktis blir en tilstand, en indre reise med en mytisk tiltrekningskraft. 

I Dreckers univers 

Som med hennes forrige album, mektige Rocks & straw (2015), kombinerer Drecker det storslåtte med det nære og enkle. 
Reisen hun fikk i kraft av dets suksess, har gitt henne enda flere kunstneriske strenger å spille på. 

Livet består av kontraster, og hun har opplevd både gleder og sorg. 
Dette er tatt med inn i skapelsesprosessen, og resultatet blir en gripende meditasjon over et sted som er både konkret og metaforisk. 

Mørketid og midnattssolen, naturmystikk og livets små drømmer forenes i fargesterke sanger. 
Hun har skapt sitt eget kunstneriske rom i samspill med en dikters blikk for det enkle i det storslagne naturen kan gi. 

Strupesang og joik 

Sammen med eminente musikere, som blant annet Eivind Aarset og Arctic Philharmonic, tilfører hun popformatet nye livgivende elementer. 

På låter som «On the road» og tittelmelodien henter hun inspirasjon fra joik, overtonesang og strupesang, og blander det med sin krystallklare skjønnsang. 
I bunn ligger et elektronisk teppe av arktiske klangfarger. 

Musikken er alt annet enn kjølig, den har en slags fremmedartet, innbydende varme som både fascinerer og pirrer fantasien. 
Legger man til hennes forankring i det melodiøse, faller alle de brikkene som skaper et fengende hele på plass. 

Følger opp en suksess 

Et gledelig element ved Revelation for Personal Use er at dette ikke er artist som står stille, men streber mot nye horisonter. 
Samtidig viser Anneli Drecker sin dype kjærlighet til ordenes kraft og skaper den rette klangbunnen for nyansene i dikterens tekster. 

Sammen skaper disse to platene en naturlig motsats seg imellom. 
Som forgjengeren er også denne kunstnerisk gjennomarbeidet og helstøpt utført. 

Åpningslåten «Blue Evening» setter tonen, der samhørighet mellom menneske, natur og skaperen skildres med varsom melankoli. 
Musikken tar tak, brer seg ut og omfavner deg. 
Deretter kommer «Sun-wave (Prayer to the sun)» hvor selv gleden har sin skyggeside. 

Det er i kontrastene albumet henter sin styrke, og det er bare å la seg rive med i hennes lyssterke drømmerier. 
Her spiller alle involverte på lag til det beste for musikken. 

Anneli Drecker spiller blant annet under Norwegian Wood i juni. 
