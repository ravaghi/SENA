Restaurantanmeldelsen:Stilfullt møte med Benares 

Nyåpnede Benares satser klassisk i en gate der restaurantene kommer og går. 

Etter at en av byens første sushirestauranter Nippon Art ble borte, har det vært et par kortlivede konsepter i Tordenskiolds gate. 
Nå har den indiske nykommeren Benares inntatt lokalet. 

Det er familien Singh, som har lang fartstid innen Oslo restaurantverden, som driver stedet, og interiørmessig er det lett gjenkjennelig med tunge, elegante møbler, hvite duker og bilder på veggene som hensetter oss til India. 
Lokalet er todelt med en avdeling inn til venstre og en del som vender ut mot gaten med store vinduer. 
Litt krøkkete, synes Bordvenninnen. 

– 
Man kan velge mellom å se og bli sett eller trekke seg tilbake, mener Spisevennen, som ikke har noe imot å sitte på utstilling og se på gatelivet. 

Gatemat og indisk tapas 

– 
De har tatt etter Der Peppern Gror, sier Bordvenninnen og peker på menyen der man har en egen post for gatemat/indisk tapas. 
Det er likevel mange kjente retter der, men Bordvenninne har fått øye på løk pakora, så hun er bestemt. 
Spisevennen vil gjerne dele en seekh kebab, slik at han har plass til hovedrett og dessert. 

– Royal lam er noe for meg, mener han. 
– Men den skal være sterk. 

Bordvenninnen er kyllingsulten og velger kylling shahi korma mens jeg følger opp forretten med lam boti masala. 
Ved siden av tar vi vanlig nan, hvitløksnan og raita. 

– Vil du ha norsk sterk eller indisk sterk? spør servitøren. 
Spisevennen vil ha indisk sterk mens jeg tar norsk sterk. 
Bordvenninnen nøyer seg med medium styrke på maten. 

– 
Jeg liker at de spør ekstra slik at man får den styrkegraden man ønsker, sier Spisevennen. 

Lyst på noe lite og lett? 
Her er byens beste tapas 

Kongelig lam 

– 
Hvis forrettene er like gode som de ser ut, kan vi glede oss, sier Spisevennen. 
Den friterte løken er dandert på en seng av salat og servers på et fat formet som en fisk, i likhet med seekh kebaben. 
Ved siden av har vi fått tre typer dressing, og mintsausen står igjen etter poppadommene vi fikk til drikken. 

Det hakkede lammekjøttet er velkrydret og mørt, så det tar ikke lange tiden før Spisevennen drister seg bort med gaffelen på Bordvenninnens fat for en smakebit. 
Løkringene er sprø, men ikke blant de bedre i byen. 

Snikende krydder 

– 
Denne er da ikke særlig sterk, sier Spisevennen etter den første gaffelen med lam, men pipen får en annen lyd etter noen minutter. 

– 
Nå kjenner jeg krydderet, sier han og ser seg om etter en servitør for å bestille mer øl. 

En smakebit bekrefter at retten har sting. 
Dessuten er lammekjøttet deilig mørkokt. 
Mitt grillede lammekjøtt har dessverre et par biter som er seigere. 

Bordvenninnens kylling kommer i en mild saus med yoghurt, fløte og rømme. 
Dessverre er selve kyllingkjøttet litt trått, selv om noen biter er møre. 

Nanen har en sprø overflate og er så krisp at brødet knaser i munnen. 
Jeg hjelper Spisevennen med et par biter lam og heller sausen på den luftige risen. 

– Kongelammet er mest konge, mener Spisevennen. 

Liker du mat med krutt? 
Prøv disse stedene 

Oppmerksom service 

– 
Vil dere vente litt eller skal vi servere dessertene med en gang? spør vår oppmerksomme og vennlige servitør. 
De er to stykker som overlapper hverandre og passer på at alle har både vått og tørt. 

Vi lar maten synke og drikker opp resten av ølet og vinen før vi får dessertene: 
Gulab jamun og mangosorbet. 
Begge deler er delikat presentert. 

– Tidligere var Tordenskiolds gate stedet for helaftener på restaurant, enten man gikk på Oro, Nippon Art eller Santino’s, sier Spisevennen. 
– Nå er det blitt hurtigmat som dim sum og ulike typer puber som dominerer her. 

– Skal du spise indisk i dette området, er det bare Der peppern gror i nærheten, sier Bordvenninnen. 

– 
Det åpner snart en ny inder på Tjuvholmen, sier Spisevennen. 
– Nå får vi se om Benares klarer å klore seg fast. 
De har i hvert fall et godt utgangspunkt. 

Super service 

God mat 

Andre gode indiske 

Jewel of India: 
Både på Frogner og Sandaker 

Der peppern gror: 
Like ved Rådhuset 

Mister India: 
Spennende retter i Kvadraturen 

New Delhi: 
Like ved Egertorget 

The Indus: 
Bortgjemt på Grünerløkka 

IndiSpice: 
Like ved SAS-hotellet Holbergs plass 
