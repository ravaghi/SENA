ORB WheeL X4
Nei nei, her er det såpass mange rare nykker på brettet at vi rett og slett blir litt redd. 

Også dette er nervøst og virrer endel ukontrollert frem og tilbake når du forsøker å komme deg på brettet - dog ikke like nervøst som brettet fra Rusta - men likevel såpass at det føles ubehagelig. 

Også her er det mye vibrasjoner ved kjøring på ujevnt underlag - som raskt gir nummenhet i beina, selv om rett skal være rett og det ikke er like ille som Rustas brett. 

Det verste er imidlertid at den kjennes veldig aggressiv under kjøring. 

Vi hadde flere opplevelser der vi rett og slett måtte hoppe av brettet i fart fordi det kom helt ut av kontroll: 
En liten ujevnhet er det som skal til for at vi opplever at brettet starter å slå ukontrollert fra side til side, som om gyroen rett og slett får problemer med å balansere. 

Ubehaget blir ikke mindre når brettet fortsetter å rulle rundt og rundt etter at vi har hoppet av - som kan være uheldig om det skulle treffe noe ... eller noen ... 

I løpet av den tiden vi har testet den, opplever vi også flere ganger at den går «i spinn» i alle retninger når vi skal gå på brettet - og at det deretter låser seg i leddet mellom de to platene slik at vi må bruke fysisk makt og bryte platene tilbake i posisjon. 

Brettet er greit retningsstabilt og kommer seg både opp og ned bakker og selv om det er bedre enn Rusta på sving- og kjøreegenskaper, er heller ikke dette veldig presist når det kommer til svinge- og kjøreegenskaper. 

Batteri- og balanseindikatoren kan kun skimtes svakt i sollys/dagslys - så vanskelig å se om den er av eller på. 

Dette er rett og slett ikke anbefalt å bruke penger på. 

Pris: 2.299 (Teknikmagasinet) 
