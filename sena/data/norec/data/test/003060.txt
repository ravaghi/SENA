En langsom brann
Cashmere Cats delikate "Trust Nobody" løftes av gode venner og subtile virkemidler. 

Ny uke, nytt samarbeid. 
Men denne fredagen er det grunn til å spisse ørene litt ekstra: 
Kasjmirkatta fra Halden, Magnus August Høiby, slipper nemlig andre forsmak på det forestående debutalbumet Wild Love, denne gangen med ikke ukjente Selena Gomez plassert i vokalbåsen. 

Der forrige smakebit, det Weeknd-gjestede tittelkuttet, var en eksentrisk, seigtflytende og foruroligende vakker affære, er "Trust Nobody" flere hakk mer konvensjonell og utadvendt. 

Synthstikkene i starten av låten vekker til alt overmål tropiske assosiasjoner, men lekre detaljer melder seg stadig på underveis, og seks velplasserte akkorder utnyttes maksimalt. 
Selena Gomez gjør nøyaktig det hun skal, med en avmålt presisjon som står ypperlig til lydbildet som gradvis utfolder seg, mens Toronto-rapperen Tory Lanez supplerer et androgynt og lengtende vers det skinner av. 

"Trust Nobody" feat. 
Selena Gomez og Tory Lanez: 

Cashmere 
Cat har lenge vært en av våre mest originale suksesshistorier - han mottok prisen som årets nykommer allerede under P3 Gull 2013, og har siden den gang samarbeidet med verdens største artister, fra Britney via Kanye til Ariana Grande og Bon Iver. 
I den grad han trenger et ytterligere dytt inn i mainstreambevisstheten, kan dette være øyeblikket. 
