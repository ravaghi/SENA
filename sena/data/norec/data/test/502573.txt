Sylskarp, smart og underholdende
Dette er en film boklesere og kulturkjerringer av alle kjønn vil finne underholdende. 

Også Frankrike har sine Knausgårder, eller Vigdis Hjorter og Hanne Ørstadviker, om du vil. 

Kanskje helst de siste, for filmens forfatter, Leonard Spiegel (Vincent Macaigne), gir figurene i sine «autobiografiske romaner» fiktive navn, men som personer er de lett gjenkjennelige. 
Eller er de det? 

Svaret på spørsmålet er ikke opplagt, og dette er noe av det filmen leker seg frekt og freidig med. 

Spiegel gjør det nemlig ikke lett for seg selv. 
Særlig ikke når han slumser med «tildekkingen» av de virkelige tildragelsene han skildrer litterært. 

Der hovedpersonen i virkeligheten ble sugd på kino mens han og elskerinnen så «Star Wars – The Force Awakens», lar han det mellom to permer skje mens de ser Michael Hanekes «Det hvite båndet» – en knallsterk film om nazismens fremvekst i mellomkrigstiden. 
Bare at Spiegel kaller den «et tysk kostymedrama». 

Bare det å gjengi denne passasjen får meg til å le mens jeg skriver, fordi det er en så infamt herlig måte å skildre denne lett ubehjelpelige forfatterfiguren på. 

Dette er en film både boklesere, bloggere, forlagsfolk og kulturkjerringer av alle kjønn vil finne underholdende. 

Som situasjonsrapport er den høyaktuell. 
Det finnes knapt et litterært fenomen eller en utfordring den ikke kaster som en ball opp i luften og sjonglerer med. 
Til og med TV-serier smettes elegant inn. 

Sidestilt i skildringen har vi nemlig Spiegels forlegger, den distingverte Alain Danielson (Guillaume Canet) og forleggerens kone Selena (Juliette Binoche). 

Sistnevnte er en skuespiller som vurderer å takke nei til sesong fire av en TV-serie der hun spiller politi; nei unnskyld – ekspert på konflikthåndtering. 

«Mellom linjene» er på alle måter en særdeles fransk film, så å si uten plott. 

Men til gjengjeld er den fylt til randen av samtaler og prat, ispedd mange måltider og litt vin, samt folk som har seg med hverandre på kryss og tvers av ekteskap og faste forhold – uten at noen av den grunn surner og sender brev til psykolog Frode Thuen for å be om råd. 

Likevel er ikke dette noen stillestående film. 
Alt snakket og all vandringen inn og ut av rom skaper en helt særegen dynamikk. 

Og skreller man bort det spesifikt erkefranske, sitter vi igjen med en særdeles gjenkjennelig og relevant tematikk som løfter seg over litteraturfeltet som sådan. 

Den strekker seg inn i en pågående diskusjon om fakta og fiksjon, informasjon og formidling, om nettets muligheter og begrensninger, og om politikk. 

Måten den gjør det på er lettlivet og underholdende, men tonen er sylskarp og smart. 
