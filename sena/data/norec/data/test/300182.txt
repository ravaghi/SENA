Banalt, primitivt og ganske så fengende
Five Finger Death Punch leverte arbeidsseier på Tons of Rock. 

KONSERT: 
Det så ganske mørkt ut for et Tons of Rock-besøk fra de notoriske Las Vegas-bråkebøttene, Five Finger Death Punch da vokalist Ivan Moody for en uke siden annonserte under en konsert i Nederland at publikum var vitne til den siste Five Finger Death Punch-konserten noensinne. 
Den temperamentsfulle sangeren er kjent for sitt noe ustabile lynne og etter at lampene ble slukket ble han satt på første fly hjem til Statene for å «rydde opp». 

Resten av bandet tok imidlertid raskt grep om situasjonen og satte kameraten Tommy Vext bak mikrofonen. 
Det er dog lite som tyder på at Vext har en liten uke med fartstid i bandet, han tar umiddelbart kontroll over publikum på Fredriksten Festning - festivalens tettest befolkede forsamlingen lar seg ikke be to ganger. 

«Never Enough» og «Wash it All Away» går ned på høykant. 
Det brøles ustanselig om «motherfuckers» og «holy fucking shit», bandet deler ut en gitar til to smågutter, og det insisteres på at lysmannen skal slå på lyset sånn at de på scenen kan se publikum, selv om det knapt har begynt å skumre. 
Med andre ord, det er primitivt og banalt, men samtidig er det en ærlig og genuin forbrødring mellom band og publikum som vanskelig kan la seg plukke fra hverandre. 

Jeg kommer ikke til å omprogrammere spillelistene mine ette denne konserten, men når «Burn it Down» og «The Bleeding» dundrer ut over festningen, er det vanskelig å krangle med Zoltan Bathory og kompisene hans. 
Forstå det den som kan. 
