Særegne Jakob Ogawa
Jakob Ogawa er en nykommer med relativt særegen musikk. 
Selv om han bare har et par låter ute, har han en tydelig stil og en sound man kan kjenne igjen. 

Det hjelper også at han har en silkemyk, karakteristisk stemme, som bringer tankene til Prince. 

Med sine fire langhårede kumpaner lager han svært behagelig musikk med en nostalgisk, drømmende tone – nesten som vapourwave med surfgitar. 

Singelen «All your love» kommer ut som andrelåt, og bringer oss for alvor inn i et univers av kosmisk lounge jazz. 
Ogawa har et sjarmerende keitete nærvær, med lite småprat mellom sangene – musikken får snakke for seg selv. 

Stemningen stiger i løpet av konserten, og selv om det er det samme musikalske territoriet som utforskes, viser låtene nye aspekter av det. 
De funky basslinjene hjelper. 
Med litt finpuss blir dette flott. 

Jakob Ogawa spiller igjen på Ingensteds lørdag 20.00. 
