Billigere og sprekere
Mer moro og fornuft for pengene er det vanskelig å finne. 

Golf R har kommet med forbedringer. 
Ikke bare har den blitt sprekere, men den har blitt billigere også. 
Før har man kunne avfeie kjøp av Golf R på grunn av prisen. 
Det argumentet kan ikke brukes lenger. 

De siste års avgiftsomlegginger har gjort artige biler billigere. 
Nå får du Golf R for helt akseptable 552.500 kroner. 

Går du for den familievennlige stasjonsvogna, må du legge på «usle» 8.500 kroner til. 
Prisen har gått ned i to omganger, til sammen nesten 100.000 kroner. 

Potent allrounder 

Vi mener du ikke får morsommere familiebil for for pengene om dere er fire (den blir litt trang i baksetet for fem). 
Du får nemlig en skikkelig potent toliters turbomotor på 310 hester, en splitter ny lynrask 7-trinns dobbeltclutch girkasse og en svært artig 4Motion firehjulstrekk som evner å slenge med hekken på vinterstid om det er det du vil gjøre. 

De nermeste konkurrentene er BMW M140 xDrive, Ford Focus RS og konsernsøster Audi S3, men alle er dyrere og ingen tilbyr stasjonsvogn. 

I Norge blir den kun tilgjengelig med automatkassa. 
Grunnen er at den er gjerrigere gjennom NEDC-syklusen og dermed hele 20.000 kroner billigere enn hva enn hva du måtte betalt for en 6-trinns manuell. 

Alle rettigheter 

R er akkurat like praktisk som alle andre Golfer. 
Det vil si 610 liters bagasjerom, 40/60 nedfelling av setene, skiluke, takrails og hva du måtte ønske på lastefronten. 

Resten av utstyrslista følger også vanlig Golf, så det vil si stort sett alt som er tilgjengelig på biler i dag. 
Men på Golf R får du alt det andre ekstra også. 

Oppgradert 

Hele Golf-programmet har gjennomgått en ytterst liten oppdatering. 
Du skal være svært interessert for å se endringene. 

Støtfangerne er noe forandret og har fått ekstra pynt i form av luftfangere inn mot ladeluftkjølerne og designen på de nye LED-lampene er ny. 

Innvendig er forandringene større. 
Betaler du, får du deres digitale instrumentpanel, en 12,3-tommers skjerm med flere utseender og større spillerom på visning av kart, kjørecomputer etc. 

Til vår overraskelse er kjørecomputeren blitt mer tungvinn i bruk enn på versjonen uten digital skjerm. 
Litt synd når Volkswagen/Skoda har hatt kanskje verdens beste, mest omfattende og enkleste i bruk. 

Midtkonsollen har også fått 8-tommers skjerm som standard og 9,2- tommers Discover Pro som tilvalg. 
Knapperadene på siden er forsvunnet og erstattet med berøringsknapper. 
Vi er ikke tilhengere av dette fordi det er enklere å føle seg frem på mens man kjører. 
Når det er sagt, så er følsomheten god. 

Potent motor 

Golf har aldri vært sprekere. 
Den lette toliteren i front er den samme, men de har funnet 10 hester mer, altså 310 hester. 
Du har nesten til en hver tid 400 
Nm til rådighet. 
Det vil si at du har et bruksområde fra 2200 til 6500 omdreininger og bilen føles skikkelig sprek. 

Girkassa er helt ny. 
Tidligere klarte ikke 7-trinns DSG å ta unna for det høye dreiemomentet og måtte nøye seg med en 6-trinnskasse. 
Nå sitter det en nyutviklet 7-trinns DSG med en launch control som for en gangs skyld er lett å bruke. 

Fra miljø til muskler 

Du har en rekke kjøreprogram tilgjengelig, der Eco kløtsjer ut bilen på sletter og nedoverbakker for å spare maksimalt av innholdet på tanken. 
En hel rekke parametre justeres på veien gjennom comfort, normal, sport og individuell, som f.eks det adaptive understellet, styreresponsen, girkassa og motoren. 

Dessverre også en fake lyd gjennom høyttalerne, som låter mer som en boxerfirer fra Subaru enn en potent rekkefirrer med ekstra blås. 
Problemet kan unngås ved ikke å trykke sport, men heller programmere bilen slik du vil, uten sportslyd under individuell-valget i kjøreprogrammene. 

Og den er passelig kjapp også. 
0-100 gjøres på 4,6 sekunder og sperret toppfart ligger på 250 km/t. 
I høst blir det tilbudt en Performance-pakke som består av kraftigere bremser (to kilo lettere), bortfall av hastighetsbegrensing slik at den topper 267 km/t (270 for stasjonsvogna) og et røffere bakre eksosanlegg i titan, signert Akropovic. 

Akkurat det siste er jo litt artig. 
Akropovic er jo et tuningprodukt som er godt kjent blant entusiaster som ønsker å hente ut maksimal lydopplevelse, og det er jo litt gøy at en seriøs aktør som 
VW gjør et samarbeid med disse. 
Når det er sagt, har nok VW satt noen strenge begrensninger, så lyden var ikke så spektakulært mye bedre. 

Det var mest knatringen under launch control og i høye toner. 
Pakka letter lommeboka for 48 000 kroner og vekta for 9,4 kilo. 

Firehjulsdriftssystemet er Haldex generasjon 5. 
Det gir en bra balanse i bilen fordi den svært ofte sender fullt inngrep til driften bak. 
Vi har hatt gleden av å kjøre pre-facelift på isbane og kan bekrefte at det er gøy når grepet er hvitt. 
Denne gangen fikk vi bare prøvd bilen på bane, og en ganske trang og svingete sådan. 

Da har den litt større problemer med å skjule sin forhjulsdrevne herkomst, til tross for at 19-tommerne var skodd med Michelin semislicks i dimensjonen 235/40XR19. 
De biter godt, men etter endt dag med diverse sjåfører var det ikke noen som helst tvil om at forhjula hadde fått mest juling. 

Men det skal sies at instruktørens bil nesten ikke hadde slitasje på forhjulene, så kjøreferdighetene spiller en stor rolle for å få det beste ut av bilen. 
Men når det er sagt, er den av det svært lettkjørte og lett tilgivelige sorten. 
Mange vil kanskje nesten si for snill. 
Det er også en av grunnene til at vi hevder den er blant de mest komplette morobilene man kan få. 

Er du ute etter rampestreker, er det faktisk lillebror GTI som står for det. 
Forhjulstrekk og manuell girkasse gir deg den gode gammeldagse GTI-følelsen. 
