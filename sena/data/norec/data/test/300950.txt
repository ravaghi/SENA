Posterboys bærer freidig fanen for et enklere liv
Top of the powerpops! 

Det er ikke stort mer enn en uke siden powerpop-kvartetten Posterboys viste sitt første virkelige livstegn, men det føles allerede som de vet akkurat hva de holder på med. 

Konserten deres på Krøsset viser seg nemlig å bli det første store Bylarm-øyeblikket for undertegnede, en snau halvtime som tvinger frem glis man ellers må ty til to halvlitere for å få. 

Det ligger naturligvis i sjangerens DNA: Rock ‘n’ roll der umiddelbare melodilinjer maner frem følelsen av en endeløs sommer. 
Men selv om man vil, er det jo ikke gitt at man får det til. 

Posterboys har imidlertid den gaven, som jo får en til å stusse over at indieorkesteret Tuba Tuba – som tre av fire medlemmer ellers spiller i – virkelig ikke er i nærheten av å låte så uanstrengt som dette. 

Ledet an av en rabiat Anders Korsmo Løland – som mer enn noe minner om en punkvokalist – raser kællene gjennom låtmaterialet sitt, preget av arketypiske titler som «Never Get Along», «Hopeless Case» og «Best Friends». 

Det går kjapt og gæli, som man sier, og godt er det. 

Selv om Posterboys er en uslepen diamant – tidvis minner de vel mye om sine forfedre i Big Star, mens Løland nok med fordel kan dempe Westerdals-ironikeren i seg – bærer de freidig fanen for et enklere liv. 

Når det spørs om verden i det hele tatt står til påske, er få ting mer befriende enn det. 
