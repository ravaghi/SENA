Anti-sommermusikk
Gone Is Gone er det som kommer ut når Troy Sanders (vokalisten og bassisten fra Mastodon), Troy Van Leeuwen (en av gitaristene i Queens of the Stone Age), Tony Hajjar (trommeslageren fra At the Drive-In) og Mike Zarin (mindre allment kjent multi-instrumentalist) har vært samlet i samme rom en stund. 
Om det låter tøft? 
Ja, det låter tøft. 

Det begynner med grimete sludge metal i åpningslåten «Violescent» og fortsetter med solide doser gotisk melankoli, før EP-en toppes på episk vis med «This Chapter» en drøy halvtime senere. 

Hele veien er tempoet seigt og stemningen knugende. 
Både råskapen til tidlig Mastodon, psykedelia-vibbene til Queens of the Stone Age og den utflippede progen til At the Drive-In lar seg kjenne igjen. 
Noen korte, atmosfæriske mellomspill vitner om at prosjektet har sitt opphav i Hajjar og Zarins arbeid med musikk til filmtrailere og videospill. 
Å kalle dette veldig originalt eller strengt nødvendig, ville være å ta hardt i. 
Men det er unektelig gromme, velspilte saker. 
Alle som måtte ha planlagt å tilbringe sommeren i en mørk og rå kjeller, kan med andre ord avslutte letingen etter et passende lydspor. 
Og senere i år kommer det fulle Gone Is Gone-albumet. 
