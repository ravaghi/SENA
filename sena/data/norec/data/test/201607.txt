DJI Phantom 4
Kanskje den beste dronen som ikke er helt håpløst dyr. 

Droner finnes i alle størrelser og prisklasser. 
De enkleste koster bare noen få hundrelapper, mens det også finnes droner som koster flere hundre tusen kroner. 

Entusiaster kjøper gjerne deler separat og konstruerer droner selv, men for den som ikke er så dreven, er det greit å gå for en såkalt RTF-drone (Ready to fly), som krever minimalt med anstrengelser fra du pakker opp pakken og til du kan starte den første turen. 

Tidligere i år testet vi tre droner i 2.000-kronersklassen. 
Med en prislapp på rundt 16.000 kroner er ikke DJI Phantom 4 en drone som frir til absolutt alle, men vil for mange allikevel være oppnåelig å spare opp til. 

Rett og slett ekstremt god 

For la oss hoppe i det – jeg kan ikke huske sist jeg ble så imponert av at testprodukt. 
DJI er en ledende aktør på dronemarkedet og har med Phantom 4 laget en drone som er særdeles lett å fly, som leverer svært gode og stabile videoer fra himmelen, og som også kan være ekstra morsom om du aktiverer sportsmodusen. 

Da kan den nemlig fly i over 70 kilometer i timen, riktignok på bekostning av den innebygde antikollisjonfunksjonen. 
Det er veldig fort. 

Dessuten kan du styre drona selv om den befinner seg fem kilometer unna der du står, og med et knappetrykk kommer den tilbake av seg selv og lander akkurat der den startet; noe den også gjør om den begynner å gå tom for strøm eller mister kontakt med senderen. 

Enkelt å komme i gang 

Til å være en såpass avansert drone er det enkelt å komme i gang. 
Når du pakker opp esken ligger alt utstyret i en koffert av isopor, som med en låsemekanisme er kjekk å bruke når du skal ta med deg drona rundtom. 

Propellene er merket med sorte og sølvfargede bånd, som settes på den matchende festene, og en enkel skrubevegelse sikrer at de sitter fast. 
En plastinnretning beskytter kameraet når dronen ikke er i bruk og tas av i en fei, og batteriet er et bare å trykke på plass, og så er man klar til å fly. 

Flytiden er for øvrig oppgitt til 28 minutter på ett batteri – det høres riktignok ikke så mye ut, men er slett ikke dårlig for denne typen enheter. 
Du lader batteriet på en time og tjue minutter, og det går selvsagt an å kjøpe ekstra batterier. 
Lys på batteriene sørger også for å vise deg hvor mye batteri som gjenstår, og det kan du også se på mobiltelefonen eller nettbrettet. 

Fly med en smart-enhet 

For – ikke bare kan du styre DJI Phantom 4 med den vanlige fjernkontrollen. 
Den har også et feste til mobiltelefoner og nettbrett som fremstår solid og trygt å feste enhetene i. 

Den største enheten vi har klart å trykke inn er Sony Xperia Z4 Tablet som måler 167mm i bredden. 
Det skal også gå akkurat med en iPad Air 2 eller iPad Pro 9,7", men disse hadde vi ikke for hånden under testingen. 

Når du har festet en mobiltelefon eller nettbrett, kobler du den til i USB-porten på fjernkontrollen, starter DJI-programvaren, og i løpet av noen sekunder ser du en direktevisning av det kameraet på dronen ser. 

Som nevnt kan du se gjenstående batteritid, hvor mange GPS-satelitter dronen har kontakt med og lignende. 

Den første flyturen 

Når alt er klart til å fly, får du beskjed om det, og da kan du ta av på enkelt vis. 
Det er lurt å sørge for at man får bekreftelse på at startpunktet er registrert først, slik at dronen kan komme tilbake automatisk om den mister kontakt med senderen eller om du ikke kan se den lenger. 

Du kan selvsagt bruke spakene for å ta av, men enda mer elegant er å trykke på take off-knappen på mobilskjermen og dra i en bryter. 
Da flyr dronen opp på cirka én meters høyde og blir stående der og vente på videre kommandoer. 
Dette er noe vi liker godt – slipper du spakene, blir dronen stående stille i luften, også om det blåser litt rundt deg. 

Som på øvrige droner bruker man da venstre spak for å justere høyden og vri retningen, mens den høyre spaken brukes for å kjøre fremover/bakover og panorere til sidene. 

Dronen er også enkel å lande igjen. 
Den enkleste varianten er å trykke på «return to home»-knappen. 
Da flyr dronen opp til en forhåndsdefinert høyde, tilbake til der den startet og lander helt av seg selv. 
En egen landingsknapp kan også auto-lande rett under der dronen står, ellers er det ingen stor kunst å skyve den venstre spaken ned for å lande selv heller. 

Svært god fjernkontroll 

Den tar drøye tre timer å lade opp, men holder til en del timers flyving. 
Fjernkontrollen fra DJI er kvalitetsmessig svært god, med solide spaker som hopper tilbake til midten når du slipper dem, og en rekke kjekke knapper og brytere. 
Nevnt er også det gode festet til mobiltelefon eller nettbrett. 

På forsiden finner vi to knapper i tillegg til spakene – en som slår av og på fjernkontrollen og en som kan trykkes på for å kommandere dronen tilbake til startpunktet. 

På skuldrene finnes knapper for å starte og stoppe videoopptak, pause flyving (mer om det senere), endre kameramodus, flymodus og også justere vinkelen på kameraet. 
Kameraet kan for øvrig filme med inntil 4K-oppløsning og vinkelen kan du justere helt opp til at kameraet står helt loddrett mot bakken. 

I likhet med DJI Osmo, videokameraet vi testet for noen uker tilbake, er kameraet stabilisert via en gimbal, og resultatet er særdeles stabile videoer som du skal få se eksempel på lenger ned. 

På undersiden finnes det to knapper hvis funksjonalitet kan tilpasses via appen, en mini HDMI-utgang for å vise live-bildet på en skjerm, samt USB og micro USB-utganger (opppdatert: 
HDMI-utgang på fjernkontrollen er ekstrautstyr). 
USB-utgangen kobler du telefonen eller nettbrettet til, mens vi antar at micro USB-utgangen kan brukes for å oppgradere programvaren dersom du ikke har en smarttelefon eller nettbrett (gjøres via appen ellers). 

Smarte moduser 

I normal modus er det enkelt å fly DJI Phantom 4; særlig siden den også har antikollisjonsteknologi som gjør at dronen automatisk stopper opp dersom du er i ferd med å fly på noe. 
Det testet vi ved å fly mot en husvegg med vilje, og en halvmeter foran bremset dronen og stoppet opp. 
Den har imidlertid sine begrensninger, siden elementet må være av en viss størrelse – tynne ting som strømledninger er fortsatt risikoelementer. 

Nevnt er at denne teknologien skrus av når du flyr i sportsmodus, der dronen også blir langt mer responsiv og kan fly i over 70 km/t. 

Men du kan også bruke smarttelefonen eller nettbrettet til å fly, med en rekke moduser: 

Når du har valgt en av disse modiene, kan du pause flyvingen med en knapp på fjernkontrollen, eller avbryte ved å trykke på stoppknappen på skjermen. 

Meget god app 

Vi synes DJI Go-appen har blitt svært god. 
Bildet er oversiktlig og fint, der du har kontroll på alt fra GPS-satelitter og gjenstående batteri til fart og høyde over bakken. 
Du kan også se på kartet hvor dronen befinner seg og hvilken retning den peker. 

De smarte funksjonene omtalt over er også helt fint beskrevet på skjermen, og det er i våre øyne lett å få til det man ønsker. 
Bak menyene finner du også mange andre innstillinger som du kan tukle med om du vil, f.eks. gain (hvor store utslag bevegelser på stikkene skal utgjøre) og så videre. 

Og første gang du bruker appen, får du en gjennomgang av hvordan den fungerer, med opplæringsvideoer og interaktive opplæringsfunksjoner. 

Slik blir videoene 

Med et enkelt trykk på en knapp kan du altså starte og stoppe video (eller ta stillbilder) mens dronen er i lufta. 

Stillbildene har for øvrig 12 megapikslers oppløsning. 
Kameraets vidvinkel tilsvarer 20mm i 25mm-format og gir da et bildeutsnitt på cirka 94 grader. 
Lysstyrken er f/2,8 og sensoren er 1/2,3" stor. 

På video er maksimal oppløsning 4K (3840x2160) med 24, 25 eller 30 bilder i sekundet, men du kan også filme i full HD-oppløsning, da med enten 24, 25, 30, 48, 50, 60 eller 120 bilder i sekundet, der sistnevnte blir i sakte film. 

Selv liker vi godt å skyte med 50 bilder i sekundet i full HD som da gir en ekstra flytende og fin video, som også er det vi har brukt i eksempelvideoen under: 

Som du ser leverer Phantom 4 et svært mykt og stabilisert bilde, der vi bare enkelte steder får overeksponering av de lyseste områdene i bildet. 
Som vi har nevnt tidligere, henger ikke ActiveTrack-funksjonen helt med på notene, men annet enn det har vi svært lite å klage på. 

Konklusjon 

DJI Phantom 4 har vært ett av de morsomste testproduktene vi har hatt inne noengang. 
Det er en drone som er svært kapabel til å gi deg gnistrende gode videoer, med et særdeles stabilt bilde og gode muligheter for å fly på ulike måter. 

DJI Go-appen er også gjennomtenkt og brukervennlig, der du kan fly rundt bare ved å prikke på skjermen eller instruere dronen til å fly innom en håndfull punkter, sirke rundt et punkt og så videre. 

Fjernkontrollen er ergonomisk og rik på funksjoner og knapper, og det er betryggende å vite at dronen kan fly hjem med et knappetrykk, står stille i lufta når du slipper spakene og ikke kolliderer med noe så lenge du flyr i normal modus og flyr forover. 
Det har gjort at vi også har latt barn prøve å fly. 

Og når du begynner å få dreisen på det, er sportsmodusen bare en bryter unna, som lar deg fly i over 70 kilometer i timen. 
En rekkevidde på fem kilometer er også svært godt. 

ActiveTrack-funksjonen skuffer litt og glipper lett det den følger, så som en follow-drone er den ikke helt optimal, og så er selvsagt prislappen såpass høy at den ikke er for alle. 

Men fyttikatta. 
Har du 16.000 kroner å brenne av på ei drone er det bare å løpe og kjøpe. 

DJI Phantom 4 RTF 
