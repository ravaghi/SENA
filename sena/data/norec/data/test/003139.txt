Får deg til å vrikke ekstra godt på hoftene
Debutalbumet til soulmissen Miss Tati innfrir. 

De fleste har fått med seg historien om bergensjenta som startet som korist for blant annet Datarock og Store P, og som senere deltok i Urørtfinalen med låten Shakedown. 
Nå har Miss Tati endelig sluppet debutalbumet Finally, Tati. 

Med miks av soul, hip hop og R&B og et imponerende stemmespekter har hun allerede gjort seg bemerket utenfor Norges grenser med omtaler i blant annet The Guardian og Nylon. 

”Finally Tati” åpnes med den fredelige låten ”Free” som har et drømmende og behagelig lydbilde. 
Hennes måte å rappe på er uanstrengt og tilbakelent. 
På slutten av låten slipper den sjelfulle stemmen frem noen lyse toner, og man skulle tro det var to forskjellige personer – jeg lar meg begeistre. 

På debutalbumet får Miss Tati vist frem at hun er en allsidig artist som behersker like godt det å rappe som å være soulvokalist. 
Det er ikke til å legge skjul på at hun kan høres ut som en blanding av Lauryn Hill og Erykah Badu - likevel får hun frem sin egen stil og særegne sound. 

Et behagelig lydbilde er den røde tråden på Finally, Tati. 
Miss Tati overbeviser nok en gang som en artist med teft for gode refrenger, og det skal ikke mye til før grooven forplanter seg videre i kroppen. 

På slutten av albumet er hun tilbake på den samme avslappende flyten som hun introduserer albumet med. 
”This Is Love” har likevel et litt mer rolig lydbilde enn resten av låtene, men den tøffe soulvokalen glir over i å bli mer løssluppen som gjør det en smule banalt. 

Solstrålen Tatiana Palanca er kjent for energiske opptrender, hvor hun sørger for å få enhver til å vrikke ekstra godt på hoftene. 
Men det er ikke bare på konsert den karismatiske artisten får lytterne til å bevege på seg - personligheten gjenspeiles like godt i låtene som på scenen. 

P3 Spanderer Miss Tati - "Don't Let Go": 
