Joey Bada$$ åpner et nytt karrierekapittel med andrealbumet «ALL-AMERIKKKAN BADA$$».
Retro-rapperens artistiske renessanse. 

Som en uoffisiell leder av den nye bølgen med golden era-nostalgi, har Joey Bada$$ vært et etterlengtet alternativ til det som for mange er blitt en utvannet hiphop-scene. 

Når New York-rapperen denne uken returnerer med det svært samfunnsengasjerte andrealbumet «ALL-AMERIKKKAN BADA$$», befinner han seg i stor grad fortsatt på 90-tallet, men har beveget seg desto lenger ut i tiåret. 

Alt fra Mos Def, Biggie og Tupac til hardtslående Mobb Deep preger skivas låter, hvor Joey beveger seg i et langt mer melodisk landskap enn tidligere. 
Blant annet omfavner han et velfungerende sangtalent, som gir en helt ny og enda mer inkluderende dimensjon til musikken. 

Elsker du den lyrics-spyttende retrorytteren fra «B4.Da.$$», kan det derfor hende at «ALL-AMERIKKKAN BADA$$» blir en skuffelse. 

For undertegnede åpner den nye siden derimot opp et uventet og spennende kapittel i det jeg trodde var en noe fastkjørt karriere. 
