Yippi for digge dumplings!
Det er i Pedersgata det skjer for tiden. 
Den asiatiske fusionrestauranten Yips dumplings & digg er et av de nyeste tilskuddene, og den er vel verd et besøk. 

Når man ser de sobre, mørke lokalene og dampen fra det åpne kjøkkenet, er det vanskelig å se for seg at jeg i mine yngre år vandret omkring blant rustne reoler på jakt etter en passende vhs-film å leie. 
Men gjengen bak Yips dumplings & digg har jammen klart å blåse liv i det tidligere så slitte lokalet, og resultatet er nok en god grunn til å besøke det som seiler opp som en av byens mest interessante mat-gater for tiden. 

Den ene delen av Yips er et take away-utsalg, mens den andre delen er restaurant. 
Man har satt opp en lettvegg som deler lokalet i to, slik at restaurantdelen får en annen ro enn det som er tilfellet i en del andre kombinerte take away- og restaurantkonsepter. 

Smaksrikt og enkelt 

Maten er, kort fortalt, inspirert av ulike asiatiske lands kjøkken. 
Her får man dumplings, steam buns og ramen for å nevne noe, samt den hawaiiske spesialiteten poke. 
Fredager og lørdager tilbyr restauranten en delemeny som varierer fra dag til dag (må forhåndsbestilles), men man kan også bestille fra den faste a la carte-menyen. 
Vi hadde lyst til å prøve litt av hvert, og valgte delemenyen, som viste seg å bestå av sju serveringer. 

Først kom vår morsomme og trivelige servitør med tre skåler snacks: små biter av svineribbe i en soyabasert saus, ristede peanøtter med chili og saftig, strimlet kyllingkjøtt med chili og fint revet appelsinskall. 
Smaksrikt, enkelt og en fin start på resten av måltidet. 
Neste servering var to ulike retter: 
Tartar av kalv med soyamarinert eggeplomme som var frisket opp med herlig syltet sopp, samt sashimi av kongemakrell, servert med en frisk og god sitrus-salat. 

Game of Thrones-mat 

– Liker dere «Game of Thrones»?, ville servitøren vite da hun kom med neste rett. 
Som de kultiverte menneskene vi er, måtte vi jo svare bekreftende på dette, og servitøren kunne da orientere om at retten hadde navnet «Jon Snow Crab». 
Den besto av en liten, florlett steambun som man selv skulle fylle med saftig snøkrabbe, fritert grønnkål og syltet løk. 
Nok en innertier. 

Herfra gikk det slag i slag med en liten wonton-suppe, så ulike saftige og gode dumplings, og til slutt soyastekte brokkolini fra Brimse sammen med deilige, marinerte biter av svinenakke. 
Da var vi så mette at det var vanskelig å se for seg at det var plass til mer, selv i dessertmagen. 
Heldigvis disket kjøkkenet opp med en forfriskende kokossuppe med biter av mango og knasende pasjonsfrukt. 
Akkurat så lett og friskt man kunne ønske etter å ha lagt i seg alt det andre. 

Perfekt balanse 

Yips har et ganske kort drikkekart, men det gjør absolutt nytten. 
Her får man flere gode brygg fra Lervig, cider fra Hardanger, noen drinker, kombucha og et knippe røde og hvite viner på glass, hovedsakelig riesling, sauvingnon blanc og pinot noir. 
Vi valgte varianter av de to sistnevnte fra New Zealand på servitørens anbefaling, og begge deler sto seg godt til de kraftige smakene i maten. 

Noe av det som imponerer mest ved kjøkkenet på Yips, er evnen til å komponerte godt balanserte retter. 
Asiatisk mat som dette kan ofte være veldig rik på umami, den såkalte femte grunnsmaken, med her klarer kjøkkenet å skape kontraster som motvirker enhver monotoni. 
Både konsistenser og smaker brukes til dette. 
Der det er mange tunge smaker, tilsettes syrefriske komponenter, mens de myke konsistensene utfordres av sprø innslag, som frityrstekt lotusrot og sprøbakt grønnkål. 
Resultatet er mat det er vanskelig å gå lei av, og i vårt tilfelle: 
Et variert og minneverdig måltid med utrolig mange spennende retter. 

Prisen for en skikkelig helaften med to ganger seks retter med tre glass vin hver, var i underkant av 1800 kroner. 
Det er det vel verd. 
