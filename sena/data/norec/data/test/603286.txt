Jan Eggum & Halvdan Sivertsen:En passe melankomisk aften 

Konsertanmeldelse: 
Et modent publikum fikk akkurat det de kom for i Kilden lørdag kveld. 

De nærmest strutter av overskudd, Jan Eggum (67) og Halvdan Sivertsen (69), der de kommer vandrende inn på storscenen i Kilden. 
At Sivertsen stiller med høyrearmen i fatle etter et fall på isen – Håvar Langås Bendiksen er med for å ta seg av gitarpartiene hans – later på ingen måte til å ha lagt en demper på spillelysten. 

Ingen skal heller beskylde dem for å gjøre seg kostbare. 
Et godt voksent publikum får akkurat det de har betalt for: en bråte populære sanger fremført av to erfarne artister som virker genuint glade for å være akkurat her akkurat nå. 

Konserten sparkes i gang med en serie sikkerstikk – gitarkamerat-nummeret «Venner», Eggum-klassikeren «En natt forbi» og Sivertsens inkluderende «Høre tell på jorda» – før den fortsetter med en håndfull nyere og litt mindre kjente låter ispedd potpurrier av noen veldig kjente. 
Inger Lise Rypdal-slageren «Romeo og Julie» blir det sannelig også plass til. 

Noen ganger fremfører låtskriverne sangene sine solo. 
Noen ganger tar de hver sine vers. 
Noen ganger synger de i harmoni. 
Ofte trekker de seg tilbake og lytter respektfullt til hverandre. 

Også tar de seg god tid til å prate mellom låtene. 
Eggum koketterer med melankolien og hypokondrien sin, Sivertsen harselerer med Vy og Giske og den sittende regjeringen. 
Blødmene sitter løst: 
«Man kan ikke se det på ham,» sier Eggum når han skal introdusere «Ryktet forteller», «men Sivertsen synger faktisk på siste verset.» 

Igjen og igjen blir vi som ikke aktivt pleier å lytte til disse artistene – de tilhører liksom foreldregenerasjonen, de som ble født i årene like etter krigen – minnet på hvor mange seiglivede sanger de faktisk har skrevet. 
Etter hvert kommer de som perler på en snor: 
«Mang slags kjærlighet», «Nordaførr vårvise», «Kjærlighetsvisa» og «Kor e alle helter hen». 

Det hele rundes av med alltid like rørende og stadig like aktuelle «Sommerfuggel i vinterland». 

Og man tenker at en konsert med Jan Eggum og Halvdan Sivertsen er utmerket reklame for livet rundt pensjonsalderen. 
