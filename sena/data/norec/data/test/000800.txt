2014 FIFA World Cup Brazil
Heia fotball! 

Like sikkert som at sommeren kommer etter våren, kommer det hvert år nye FIFA-spill. 
I forbindelse med fotball-VM i Brasil har spillutgiveren Electronic Arts også gitt ut et eget spill. 

2014 FIFA World Cup Brazil deler svært mange av de grunnleggende tekniske elementene fra FIFA 14, men både lagene og den visuelle presentasjonen er tilpasset det kommende verdensmesterskapet. 

Derfor gikk oppdraget med å vurdere 2014 FIFA World Cup Brazil til to mennesker med en ekstrem interesse for fotball – og fotballspill. 
Siden oppstarten av podkasten «Heia Fotball» har Sven Bisgaard Sundet (heretter omtalt som «S») og Tete Lidbom (heretter omtalt som «T») samlet et stort ukentlig publikum, i tillegg til gjesteopptredner foran tv-kameraene og på fotballbanen. 

Klikk her for å laste ned «Heia Fotball»-podkasten og rull deg nedover for deres dom over årets VM-spill fra EA. 

S: 
Hvilket lag skal du være? 
T: Neiiii, skal vi se. 
S: 
Jeg skal være Brasil. 
Siden du er bedre enn meg må du velge et dårligere lag. 
T: Ok, Italia? 
S: Ghana! 
(ser strengt ut i rommet) T: 
Det er greit, knuser deg uansett! 

S: 
Jeg liker de nye menyene! 
T: Ja, de er mye raskere enn på Fifa 14. 
Litt mye farger og ræl kanskje? 

S: 
Apropos farger og ræl, jeg kjører på med Neymar på topp! 
T: Åh helvete, har du sett forsvaret mitt? 
S: Slapp av du er i verdenstoppen i Fifa Tete, dette blir grei skuring for deg. 

2014 FIFA World Cup Brazil er i motsetning til forgjengeren, EM-spillet UEFA Euro 2012, et fullverdig spill og ikke bare en tilleggspakke. 
Samtidig har EA valgt å bare gi ut spillet på Xbox 360 og Playstation 3. 
Hovedgrunnen til dette skal være de lave salgstallene av Xbox One og Playstation 4 i Brasil og andre fotballinteresserte land hvor forrigegenerasjonskonsollene fortsatt er hovedprioritet. 

T: Wow, de har fått seg en kameradrone i hvert fall, spektakulær oppbygging til kampen. 
S: Ja, og Estádio Nacional de Brasília Mané Garrincha (Svens VM-favoritt) ser jo skikkelig bra ut. 
Elsker at det er med så mange stadioner med i spillet. 
T: Men publikumsanimasjonene er like stive som vanlig. 
De ser jo ut som en gjeng med zombier. 
De minner faktisk litt om de infiserte i Last Of Us. S: Jaja, la oss komme i gang med kampen, Ghana sin nasjonalsang er ikke så fin. 
T: 
Hva faen mener du med det? 
S: Altså, den er helt streit. 
Men det er ikke akkurat Ronaldinho-sangen. 
T: Nei, men det er jo tidenes VM-låt, få Ronaldinho til å ta avsparket nå da. 

Det virker som EA virkelig har tatt seg tid med denne utgaven av VM-serien. 
Spillet er stappfullt av moduser, med «Road To The World Cup» og «Captain Your Country» som de mest gjennomførte og tidkrevende. 

De har lagt til detaljerte animasjoner av 19 managere, alle de 203 landslagene som var en del av VM-kvalifiseringen er med (ja, du kan prøve å ta lag som San Marino, Nepal og Usbekistan til Maracanã) og EA Sports Talk Radio-programmene Men In Blazers og Ian Darke & Andy Goldstein er svært underholdende. 

T: 
Jeg synes det flyter nesten like bra som FIFA 14 til Playstation 4 og Xbox One. 
Kanskje jeg blir lurt av de nye animasjonene. 
S: Eller av de litt grelle arkadefargene? 
T: 
De bygger jo bare opp karnevalsstemningen til Brasil, jeg liker det. 
Også jeg liker at skuddene føles hardereeeeeeeee! 

Tete scorer et spektakulært mål på volley 

T: Prince! 
Prince! 
Prince! 
Kevin Prince Boaaateng! 
S: Jajaja, fint mål. 
Like fint som smilet til Ronaldinho. 
T: Ah, smilet til Ronaldinho. 
S: La oss høre sangen en gang til. 

Gutta tar seg en dansepause. 

T: 
Foreløpig terningkast på spillet Sundet? 
S: Terningingkast 6, men det er bare fordi at jeg gleder meg så sinnssykt mye til VM. 

Tete scorer etter å ha brukt en av de fire nye corner-taktikkene. 

T: Prince! 
Prince! 
Prince! 
Jeg fikk laget til å omringe keeperen din og da stod plutselig Prince alene på sekstenmeteren, BOOM! S: Faen, du er for god. 
T: 
Du får begynne å trene da. 
Det nye treningsmoduset er faktisk ganske underholdende, i tillegg styrker det spillerne dine i turneringsmoduset. 
Ser ut til at du trenger det. 
S: Går det an å dope spillerne i stedet? 
Trening virker så drastisk og tidkrevende, jeg er jo bare keen på å spille kamp. 
T: Kanskje det er derfor du ikke er så goooooooood! 
Prince! 
Prince! 
Prince! KEVIN PRINCE BOATENG! 

Sven pauser spillet og går på do (for å gråte?). 

T: 
Nå har Kevin Prince Boateng scora hat trick og du har null skudd på mål Sven, taper du med vilje eller? 
S: 
Dette er jo helt likt FIFA 14, det er for stor forskjell på en som er dritgod og en som er ålreit. 
Det hjelper heller ikke at jeg mister ballen hele tiden, jeg kunne ha trengt Mats Møller Dæhli, han mister aldri ballen. 

T: 
Hah! 
Han er ikke med i den norske troppen i spillet en gang. 
Katastrofe faktisk. 
Nytt terningkast? 
S: Hæ? 
Terningkast én! 
Urealistisk og lite oppdatert spill. 
T: Seriøst? 
S: Seriøst! 

T: 
Enig at det er et stort minus at Mats Møller Dæhli ikke er med, men man kommer jo i skikkelig VM-stemning og det er vel hele poenget med spillet? 
S: Terningkast to da. 
T: Skjerpings, du kommer til å kose deg glugg i hjel når du får spille mot noen på ditt nivå. 
Og ikke glem Story Of The Finals som lar deg replikere kampene underveis i VM, det kommer du til å digge! 
S: Terningkast tre da. 
Hvis du lar meg score et mål med Neymar nå. 

T: 
Ok da. 
Så hvis jeg gir spillet seks og du gir det tre, kan vi si fem totalt da? 
S: Deal! 

T: 
Heia Fotball da Sven! S: Heia Fotball Tete! 
T: 
Er vi ferdige med å anmelde nå? 
S: Ja, vamos beber (portugisisk for la oss feste)! 

Er du enig? 
Del dine synspunkter på årets VM-spill fra Electronic Arts i kommentarfeltet! 
