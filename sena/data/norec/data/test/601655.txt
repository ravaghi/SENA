Mørkt og dystert
Det norske bandet Sahg har holdt på i 12 år, men det store gjennombruddet lar fortsatt vente på seg. 
Det har vært mange medlemsskifter i bandet og den eneste som står igjen fra oppstarten er vokalist Olav Iversen. 
Nye tilskudd til kvartetten er Mads Lilletvedt på trommer og Ole Walaunet på gitar. 

Når halvparten av medlemmene skiftes ut kan man nærmest regne med en skiftning i musikalske referanser og retning. 
Denne gangen har melankolien tatt over. 
Man ser det allerede i tittelen «Memonto Mori» som oversettes til en påminnelse om at alle skal dø. 
Men fortsatt er forandringene små 
— Sahg fortsetter på sin musikalske retning i god tro med tidligere sound. 
Bandets identitet er tydelig bevart med deres retro blanding av hard rock, stoner rock og progressiv rock. 

Sahg skaper mektige låter hvor lytteren blir dratt inn i en suggererende verden av dype riff, melankoli, seige rytmer og alternative melodier hvor tiden står stille. 
«Memento Mori» er et godt album, men blir til tider litt for anonymt og bandet klarer ikke helt å levere i like stor grad som de gjorde på forgjengeren «Delusions Of Grandeur». 
