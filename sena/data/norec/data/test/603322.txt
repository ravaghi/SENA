«Stalker»:Guffen, men god 

Isabelle Huppert går i mine øyne av med prisen for årets beste psykopat i rollen som Greta i «Stalker». 

Den Oscar-nominerte skuespilleren har spilt de fleste typer roller siden hun startet på 70-tallet, som forfører av unge menn i «Noen dager i Paris» til hevner i «Elle». 
Og hun er alltid briljant. 
I «Stalker» er hun på et helt annet nivå enn de andre skuespillerne, selv om Chloë Grace Moretz også leverer en respektabel prestasjon som Frances, men Huppert spiller gal så bra at hun garantert kommer til å dukke opp i et og annet mareritt i nærmeste fremtid. 

Frances (Moretz) er ung, snill og kanskje litt naiv. 
Hun har akkurat flyttet til Manhattan, og en dag finner hun en gjenglemt veske på t-banen. 
En innfødt New Yorker ville kanskje ant fare og latt vesken stå, men hun bestemmer seg for å finne eieren og gi den tilbake. 
Hennes mer kyniske romkamerat råder henne mot det, og hun skulle nok ha hørt på hennes råd. 

Den Oscar-vinnende regissøren og manusforfatteren Neil Jordan («Interview with the Vampire»), har laget en original vri på et velkjent tema. 
Det kunne vært skumlere hvis Greta hadde vært mer utspekulert og slutten mer overraskende, men totalt sett er det absolutt guffent nok til å underholde thriller-fans. 
