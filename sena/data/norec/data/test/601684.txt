I hvert fall ikke kjedelig
«Og jeg er kanskje en slitsom fyr/Men jeg er i hvert fall ikke kjedelig/I hvert fall ikke når jeg drikker/I hvert fall ikke når jeg er full.» 

Linjene kunne ha vært hentet fra en gammel Jokke-låt , men finnes på solodebuten til Ricochets— og Navigators-vokalisten Trond Andreassen. 
Den illusjonsløse, selvironiske synsvinkelen er likevel snarlik. 
Der i kåken er askebegeret alltid fullt, kontoen alltid tom og dama alltid borte vekk. 

Tekstene, med sine tusen metaforer for at alt går til helvete , er signert Christian Bloom. 
Melodiene, ukompliserte og rett på sak som de er, er ved Andreassen og Freddy Holm. 
Men fremfor noe er det Trond Andreassens stemme som gir disse sangene karakter. 
Enten han legger seg i et dempet viseleie eller presser frem garasjerock-raspet, har han en tilstedeværelse og autoritet som nærmest tvinger lytteren til å spisse ørene. 
At han nå synger på norsk, gjør ham bare enda tydeligere. 

«Ingen ting hele tiden» kan ikke sies å være verken originalt eller tidsmessig. 
Men i dette landet er vi som kjent svake for den typen karismatisk antihelt - «en vanlig fyr som vanlige fyrer flest» - som Trond Andreassen gjør seg til talsmann for. 
En fruktbar solokarriere starter her. 
