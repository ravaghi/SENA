HP Spectre 13
Verdens tynneste PC, og kanskje også den mest futuristiske. 
Men det har gått på bekostning av «gamle» tilkoblinger. 

HP vakte oppsikt da de tidligere i år annonserte den nye Premium-modellen Spectre 13. 
PC-en måler ikke mer enn 10,4 millimeter, noe som er rundt 20 prosent tynnere enn de tynneste vi har sett så langt. 

Noe av hemmeligheten bak det relativt store kuttet i tykkelse, ligger i skjermhengselet, som er konstruert på en måte som bygger minimalt i høyden. 
Hengslet akkompagneres av en hydraulisk pumpe i miniatyrstørrelse som gjør det enkelt å løfte lokket med én finger. 
I tillegg har HP fjernet alt av plasskrevende tilkoblinger. 

Tre USB-C-porter, og det er alt 

Her finner du kun en analog lydutgang (minijack), samt tre USB-C-porter, der alle tre kan brukes som ladeport (vi har testet). 
USB-C er å regne som fremtidens USB-port, og byr på mange fordeler. 

Utelukkende bruk av USB-C er første gang vi ser siden vi testet Macbook (som for øvrig kun har én USB-C-port). 
Minst én av portene støtter dessuten Thunderbolt. 

Det følger med overgang fra USB-C til standard USB (3.0). 
Trenger du overgang til kablet nettverk, HDMI eller VGA, kan det kjøpes som tilleggsutstyr. 
PC-en har ikke innebygd minnekortleser. 

Topputgaven 

Maskinen kommer i flere forskjellige konfigurasjoner, vi har testet topputgaven med Core i7-prosessor. 
Før vi går videre skal vi ta en kjapp oppsummering av de viktigste tekniske egenskapene: 

Skjerm: 
13,3 tommer blank IPS-skjerm 1920 x 1080 piksler Prosessor: 
Intel Core i7-6500U (2,5GHz) RAM: 
8 GB (som også er maks) Grafikkort: 
Intel HD 520 (integrert) Lagring: 256 GB SSD fra Samsung (M.2 PCe-grensesnitt) 
Optisk drev: 
Nei Skjermutganger: 
Krever overgang (ekstrautstyr) USB-porter: 3x USB-C (1x USB3.1 gen1 og 2x USB3.1 gen2) Webkamera: 
Ja Kortleser: 
Nei Trådløst nett: 
802.11a/b/g/n/ac (Intel AC 8260) 
Kablet nett: 
Nei Annet: 2x Thunderbolt 3.0 over USB-C 
OS: 
Windows 10 Home Størrelse: 325 × 10,4 × 229 millimeter Vekt: 1,17 kilo Pris: 
Fra 16.990 kroner (jamfør Prisjakt 16.6.2016) 

Sony Vaio Pro 13 

Godt tastatur, men ikke helt standard 

Tastaturet er i full størrelse og er meget godt i bruk. 
Tastene er passe ru og responsive, og tastaturplaten er fast. 
Det er også meget stillegående, men ikke fullt så silkemykt som på Lenovo Yoga S900. 
Tastene har også baklys som kan skrus av og på med en hurtigtast. 
Apropos hurtigtaster; her ligger de på øverste rad - og du kan justere lyd, lys, med mer uten å holde nede Fn-tasten samtidig. 
Det vi har stor sans for. 

Det er imidlertid verdt å merke seg følgende: 
Enter-tasten dekker kun én rad, og er derfor litt lett å bomme på i starten for deg som bruker touch-metoden. 
Det er også verdt å merke seg at hake-symbolene ikke ligger til høyre for venstre shift-tast, men er flyttet til høyre for mellomromstasten. 
Driver du med koding, kan dette virke bakvendt - men for de fleste andre, er det flisespikkeri. 

Pekeplaten er også passe ru og fungerer meget godt - også flere fingre, for eksempel til skrolling med to fingre og diverse «gestures». 
Den har ingen problemer med å skille mellom utilsiktet berøring med tommelputen og fingerberøring. 
De integrerte feltene for venste- og høyreklikk er nesten lydløse. 
Eksemplarisk! 

På venstre og høyre side for tastaturet sitter det et par høyttalere signert Bang & Olufsen. 
De gir faktisk ikke så aller verst lyd, med god diskant og antydning til bass. 
Helt greit til lett bakgrunnsmusikk til arbeidet. 

God skjerm, men hva med hengslene? 

Den blanke skjermen måler, som navnet på PC-en antyder, 13,3 tommer og er basert på et full HD IPS-panel fra LG Display (1920 x 1080 piksler) uten berøringsstøtte. 
Den er av høy kvalitet og kan betraktes fra nær død vinkel uten at farger og kontrast blir skadelidende av den grunn. 
Lysstyrken er også god. 

Det blanke kontrastbelegget avgir en del refleksjoner når lysforholdene er vanskelig, noe som kan være et ankepunkt for noen. 
Den siste tiden har det igjen blitt vanlig med matte skjermer på PC-er uten berøringsstøtte, nettopp av denne grunnen. 
Vi har også sett de første PC-ene med matte berøringsskjermer. 

Det vi er litt mer skeptiske til, er de omtalte skjermhengslene. 
De virker rett og slett litt spinkle. 
Det er også en liten dødgang i hver posisjon, noe som trekker det ellers så solide inntrykket av konstruksjonene noe ned. 

Ikke vifteløs 

Som på de aller fleste PC-er med Core i-prosessor, har også denne maskinen vifter (to stykker) som kan spinne opp når maskinen blir belastet. 
Det kan du oppleve fra tid til annen, men i lange perioder med lett arbeid, er maskinen helt tyst. 
Men kjører du den hardt, og dekker du til innsuget på undersiden, vil viftene spinne opp i høy hastighet og bli godt hørbare. 

På ett punkt under maskinen kan det samtidig bli temmelig varmt. 
Slikt er ikke til å komme unna på så tynne maskiner. 
Alternativet er å utstyre PC-en med Core M-prosessor, noe som samtidig ville ha dratt ytelsen noe ned. 

Her er den god 

For ytelsen er det ingenting å si på. 
Prosessoren oppnår 4.653 poeng i Passmark Performance Test, noe som betyr at alle «normale» jobber ekspederes kjapt og effektivt. 
Det er ikke noe problem å kjøre mange programmer samtidig, for Photoshop. 
Office og en haug med arkfaner i nettleseren, og veksle effektivt mellom dem. 

SSD-en byr dessuten på en lesehastighet på inntil 1,6 GB i sekundet (!), noe som også bidrar til en meget god opplevelse. 
Skrivehastigheten er imidlertid langt mer moderate 300 MB i sekundet, noe som er langt mindre imponerende. 
Detaljene ser du her. 

Grafikkytelsen er mer enn god nok til alt av 2D-arbeid. 
Med riktig overgang kan du fint koble PC-en til en 4K-skjerm med oppdateringsfrekvens på 60 Hz. 
Du kan også spille enkelte nyere spilltitler hvis du går ned på oppløsning og detaljrikdom, men dette bør ikke være hovedinteressen om du går til innkjøp av en slik maskin. 
Da vil du fort bli skuffet. 

Batteriet skal ifølge HP holde til mellom åtte og ni timer med variert bruk mellom hver lading. 
Vi streamet video fra Youtube i litt over 500 minutter - som er 8 timer og 20 minutter, så den påstanden kan vi støtte. 
Det er et par timer bak de beste i klassen, men absolutt godkjent for en så tynn og lett maskin - med såpass gode ytelser. 

Konklusjon 

Det er lett å la seg imponere over HP Spectre 13. 
Den er lett og føles stort sett solid, og til tross for at den er syltynn byr den på gode ytelser. 
Godt tastatur og god skjerm gjør den samtidig behagelig å bruke. 

Vi synes det er tøft av HP å kutte ut alle andre tilkobinger enn USB-C, men per i dag blir det samtidig et ankepunkt for mange av oss. 
Det skyldes det enkle faktum at det foreløpig er lite utstyr i markedet som kommer med USB-C-støtte, så du må belage deg på å bruke overganger i lang tid, enten du ønsker å koble til en minnepinne, mobiltelefon eller skjerm/projektor. 

At det kun følger med overgang til standard USB-port er vi heller ikke imponert over. 
En medfølgende overgang til HDMI hadde vært helt på sin plass, mener vi. 

Spectre 13 står totalt sett til en femmer på terningen. 
Les uansett plussene og minusene i boksen under, og få med deg testene av Lenovo Yoga S900 og Acer Aspire S13 før du bestemmer deg. 

HP Spectre 13-V001no 
