Med familien som utgangspunkt
Joseph Arthur passerer vanligvis under radaren, men han har tilhengere som vet hvilke skatter han byr på. 

Denne gang har multiinstrumentalisten fra Akron i Ohio komponert sangene på et 100 år gammel Steinway-piano. 
44-åringen har gravd i familiehistorien og bruker ting derfra, som at bestemoren ble født samme dag som "Titanic" sank. 
Det er blitt til sangen "Ethel was born", om utvandring til USA og å starte en familie der."The family" er likevel ingen biografisk skildring av hans egen familie, men et løst konseptalbum om familier med sanger om søsken, barn, foreldre og besteforeldre. 
Og om krig. 
Som så ofte hos Arthur, hviler det noe spirituelt over platen. 
Bare hør "You keep me hanging on", en himmelsk miks av soul, blues og gospel. 

Dette er hans 14. album, pluss nesten like mange ep-er. 
I tillegg spiller han i Fistful of Mercy, RNDM og Lonely Astronauts. 
Grav i vei. 

Beste spor: 
"The Family", "Wishing well", "Ethel was born", "You keep me hanging on", "The flag". 
