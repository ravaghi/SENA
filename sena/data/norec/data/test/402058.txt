Teateranmeldelse:Skadeskutt mann og privilegert kvinne i påtvungent fangenskap 

«After the End» utforsker på ganske ubehagelig vis hvordan makt forskyver seg mellom to mennesker etter hvert som de mister status, sosiale ferdigheter og fysisk styrke. 

Mens en gruppe arbeidskolleger tar en fredagspils på hjørnekafeen, sprenges en bombe utenfor. 
Er det terror eller atombomben? 
Louise mister bevisstheten. 
Marcus bærer henne hjem til seg selv, der han tilfeldigvis har et fullt ferdig utstyrt tilfluktsrom i hagen, komplett med tomatbønner og et Dungeons and Dragons-spill. 

«Helvete er andre mennesker,» sa Jean-Paul Sartre i sitt drama For lukkede dører (1944). 
Der må to kvinner og en mann tilbringe evigheten sammen, innestengt i samme rom, uten fluktmulighet. 
De er i helvete, og helvete er de andre. 

For Louise (Eili Harboe) føles her situasjonen omtrent maken, mens den for Marcus fortoner seg mer himmelsk. 
Han er ensom og avvist, hun er tiltrekkende, et naturlig midtpunkt. 
Han har en beskjeden jobb, hun er høyt oppe i hierarkiet. 
Han er forelsket, nærmest besatt av henne, hun ser ham ikke. 
Men nå er det han som har makten. 
Og maten. 

Ubehagelige realiteter 

Dennis Kellys stykke utforsker på ganske ubehagelig vis hvordan makt forskyver seg mellom to mennesker etter hvert som de mister fordelene i livet utenfor – høy status, sosiale ferdigheter, fysisk styrke, bestemmelsesretten over eget liv – og de harde realitetene slår inn. 

I de klaustrofobiske omgivelsene og uten anelse om hva som foregår utenfor, er deres ujevne (fysiske) kamp om mat og vann påtrengende. 
For henne er også personlig hygiene et stort problem. 
Hun finner seg i brettspillet et øyeblikk, men oppdager at han spiller sitt eget spill etter egne regler. 
Han sulter henne. 
Louise skjønner hvor det bærer og får ham til å vaske seg – et interessant poeng sett fra et kvinnesynspunkt. 

Slutten skal ikke avsløres her, men helt troverdig er den ikke. 
Før vi kommer så langt, har vi dessuten forstått tegningen. 

Revolusjon 

Handlingen har altså mye dramatikk og mange nyanser, men det får ikke uttelling i spillet. 
After the End presenteres som en «hysterisk komedie», og i den sammenhengen mangler det adskillig i variasjon, timing og tydelig replikkføring. 

Her blir den gradvise nedbrytingen av et menneske det mest synlige, og under skimtes en klassejustis og et hevnmotiv. 
Hvem er du når alle dine privilegier forsvinner? 
Louise opplever en revolusjon. 
Men revolusjonen eter som kjent sine egne barn. 

Tabubelagte emner 

Teater Manu, for anledningen en sirkulær scene på gulvet med publikum rundt på alle kanter, er en god ramme for After the End, og Antiteateret oppfyller sin målsetning om aldri å lage teater bare for teaterinteresserte, aldri lage teater som ikke er relevant for samfunnet vi lever i, alltid belyse tabubelagte emner og aldri spille i over halvannen time. 
Men et høyere profesjonelt nivå ville ikke vært av veien. 

Det som er positivt er at en liten teatergruppe henter hjem et stykke samtidsdrama som har slått an i London og både off og on Broadway. 
Men Kellys stykke er fra 2005, og mye dramatikk har funnet sted siden det, også her hjemme, både i teateret og på virkelighetens scene. 
