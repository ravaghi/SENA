Gylne tider
Den svenske popkometen Zara Larsson kaster glans over det glade nittitallet med en leken r&b-låt. 

Mitt nittitalls-r&b-hjerte smelter like fort som en tynn forklaring i en rettsak når jeg hører de glade pianostøtene i “So Good”. 

Zara Larsson, som har rundet en milliard digitale avspillinger, takket være blant annet "Lush Life" og "Never Forget You", har huket inn sexentriker Ty Dolla $ign til å levere et vers. 
Det blir som å velge mellom å ha Cecilia Brækhus eller en dørvakt i sitt hjørne. 
Levemannen er av de som tolker sjangeren best om dagen, ja, egentlig de siste tre årene. 
Tretti sekunder tilstedeværelse er nok til å løfte en allerede solid låt. 

Tenåringen har ofte lekt seg med et urbant lydbilde. 
Men “So Good”, som handler om hvor rå hun er, er tydelig influert av en skyfri tilnærming til nittitalls-r&b. 
Svær-popdance-låt-greia a la Rihanna er byttet ut med en luftig solskinnslåt som kiler den nostalgiske nerven. 

Dette er vibey, bekymringsfri r&b som får hodet til å skli side til side og skuldrene til å bølge. 
Sporet går SWV - og andre gode sjanger-eksempler - en høy gang og stemmen hennes kler produksjonen. 

"So Good" er munter moro som tikker inn under tre minutter: 
Svensken har levert en låt som er et velkomment innskudd til spillelisten når vi kjemper oss gjennom den gråeste årstiden. 

Se og: Zara Larsson covrer Beyoncés "Halo" på P3: https://youtu.be/cc59YUr_CMc 
