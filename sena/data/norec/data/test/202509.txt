Nye A5 har fantastiske kjøreegenskaper
Den kjører som en drøm, men koster så det svir. 

Audi fornyet sine mellomklassemodeller i løpet av fjoråret og spesielt ble vi imponert over stasjonsvognen A4 med TFSI-motor. 
Deretter fikk vi anledning til å ratte «terrengversjonen» av den - eller rettere sagt allroad-utgaven. 
I juni i fjor kjørte vi så nye A5 som 2-dørs-kupé. 

Bilen vi har kjørt nå er den nye kombikupé-versjonen av A5 - eller A5 Sportback, som den heter offisielt. 

«Jøss, er denne ny?», tenker du sikkert. 
Jada. 
Audi A5 Sportback er splitter ny fra innerst til ytterst, men som vanlig når man får en knallsuksess med noe nytt og friskt, tør man ikke ta store forandringene når etterfølgeren skal lages. 

Men selv om man får denne følelsen, ser man som regel utviklingen når man etter hvert får muligheten til å se noen generasjoner bakover. 
Bare se på Audi TT. 

Men det er først når man ser ny og gammel A5 ved siden av hverandre at vi ser det virkelig har skjedd noe. 
Det er skarpere linjer over hele bilen. 
Sideprofilen er en kraftig signatur som virkelig brekker i sollyset, grillen er blitt skarpere, større og lavere, panseret har fått flere markerte profiler, lyktene hevet og er markant smalere med mer karakter og bilen er 4,7 centimeter lenger. 

Det er veldig lite jåleri og hurrafaktor. 
I stedet få, men smakfulle detaljer og noen fine 19-tommers felger som kler bilen utrolig bra. 

Kraftig opprydding 

Forrige generasjon føltes aldri utdatert inni, men Audis nye designtrend er klinisk ren, både innvendig og utvendig. 
Materialvalg og design er så nøkternt at det for mange vil vippe langt over mot et gjesp, men for de som liker dette, vil løsningene og det forsiktige fargevalget vokse på dem og man vil trives bare mer og mer. 

Audis interiørtrend startet i Audi A3 i 2013 med skjerm som kommer automatisk opp fra dashbordet, så kom Audi TT i 2014 med digitalt instrumentpanel uten ekstra skjerm i midtkonsollen, noe som ble fulgt opp med R8 i 2015. 
A4 og A5 følger opp den veldig enkle designen i A4 og A5 men her står skjermen fast, ala Mercedes. 

Til tross for en tilsynelatende veldig rent interiør, finner du faktisk over 70 knotter eller knapper, der stort sett alle har flere funksjoner, som for eksempel den geniale volumknotten som i tillegg til å stille lyden, brukes til å bytte kanaler og mute lyden, altså fem funksjoner på samme knapp. 

Faktisk så kunne Audi ha droppet nær sagt hele sitt MMI-system i midtkonsollen samt skjermen, for man kan styre alle funksjoner på det digitale instrumentpanelet med knapper på rattet. 

Man kunne eventuelt valgt å la det være igjen en mulighet til å skrive inn bokstaver for hånd slik man gjør oppå MMI-hjulet i dag, for det gjør det veldig lett å skrive inn adresser og finne navn på telefonlista. 

Vi antar alle funksjoner er beholdt for at passasjeren skal ha mulighet til å bruke systemet, eller at det rett og slett kan bli for nakent, selv for Audi. 

Selve menysystemet er utrolig enkelt å navigere i når man først har det i fingrene. 
Det gjelder både i skjermen foran deg og for den på midtkonsollen. 
Alle funksjonene er tilgjengelig på begge skjermer og det kan være litt overkill av info, men du bestemmer jo selv hva du vil se. 

Snerten og sportslig 

Bilen er bred og lav, noe man også blir minnet om når man skal inn i den. 
Man sitter dypt og godt i A5. 
Bak er det noe trangere på grunn av den liggende sittestillingen. 
Bagasjerommet derimot, svelger mye. 

Rattet lar seg trekkes godt bakover. 
Fra førerposisjon er bilen snerten og mer lettkjørt og enklere å plassere enn langt mindre biler. 
Kjøregleden er omtrent like klinisk som designen. 
Ingenting negativt i det. 
Vår bil hadde ikke adaptivt understell og det er heller ikke noe man savner. 
Det er flott avstemt. 
Det er komfortabelt - men stramt når du trenger det. 

A5 er komfortabel, men ligger allikevel paddeflat i svingene. 
Med quattrosystemet har bilen typisk nøytrale kjøreegenskaper. 
Den kan presses hardt i sving, du kan gå av eller på gassen, men den følger linja du har staket ut på en nesten kjedelig, men imponerende måte. 

Rett frem i høye hastigheter foregår også helt udramatisk, selv på våre oppspiste veier med dype hjulspor. 
Det er normalt en dårlig kombinasjon sammen med 255 mm brede lavprofildekk. 

Toliteren på 190 hester føles kanskje ikke råsprek, men sammen med ei girkasse som bruker momentet godt, blir det hele en svært hyggelig opplevelse. 

Foreløpig fås A5 bare med firesylindrede motorer, og om du vil ha kraftigere vogn er det toliters TFSI bensinmotor på 252 hester som blir alternativet. 
Den koster nøyaktig 100 000 kroner mer. 
Neste skritt opp etter det blir den sportslige Audi S5 med sekssylindret treliters bensinmotor på 354 hester og 500 Nm. 
Da blør du 793.300 før du har lagt på 250 000 i nødvendig utstyr. 

A5 har som standard flere kjøreprogram tilgjengelig. 
Knappen blir litt mer spennende om du har adaptivt understell, for i vår bil justeres bare motor og girkasse samt rattfølelsen. 

Du blar deg fra økonomiprogrammet Efficiency som clutcher ut bilen på sletter og i nedoverbakker og kjører på så lavt turtall at man nesten får lyst å rense halsen, via Comfort, Auto og til slutt Dynamic, som hever turtallet noe og strammer opp giringene til sportsligere kjøring. 

Dieselen er veldig støysvak, selv når den er kald. 
Dekkstøyen derimot, krever sin oppmerksomhet. 
Den blir nok lavere med litt snillere dekkvalg med runder dekksider. 

Fartsfølelsen er som vanlig tryllet bort i Audi. 
Man merker at denne er laget for at man skal kunne ferdes med senkede skuldre på Tyske landeveier i minst 120. 
Det er rett og slett veldig fort gjort å havne uten lappen i denne bilen. 

Men den koster skjorta 

Vi sitter i en feit bil som folk snur seg etter, men prislappen får smilet til å tørke litt usjarmerende i fjeset. 
Testbilen koster den nette sum av 676.000. 
Da er det ekstrautstyr for runt 100.000. 

Allikevel mangler man skiltgjenkjenning og adaptiv fartsholder. 
Man får bare klimaanlegg med én sone, helmanuell justering av setene - riktignok både med jekk til høydejustering, tilt i forkant og forlengelse av sitteputa, men uten så mye som en manuell korsryggstøtte - og det kunne jeg hatt behov for. 

Og hvor ble det av parkeringshjelp? 
Til og med akustisk varsling bakover uten noen visning på skjerm koster ekstra her. 
Det finnes et utall pakker å gå seg bort i før man har fått bestilt både varsling foran og bak, visning på skjerm og fugleperspektiv. 

Og slik går regla med både seter, speiler, klima, lys osv. 
Og alt må kombineres med pakker. 
Selv de mest bilinteresserte blir irriterte før de har klart å tråkle seg gjennom listen med ekstrautstyr. 

I utgangspunktet burde det være umulig å bestille en premiumbil med mindre utstyr enn det man finner i en normal familiebil til 300.000. 
I alle fall burde det vært mulig å forenkle ekstrautstyrslisten. 

For å få testbilen komplett, må man legge på minst 50.000 kroner til. 
Først da får man det man forventer å finne i en slik bil. 

Prisen står til stor kontrast i forhold til inngangsprisen det lokkes med. 
Du kan få A5 toliter TFSI bensin med 190 hester og 6-trinns manuell fra kroner 456.600 kroner. 
Vår testbil, en A5 sport, 2,0 TDI 190 hk quattro S tronic koster fra 566.200 kroner. 

Les også: 

Tekniske data: 
