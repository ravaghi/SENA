«On the Basis of Sex»:Lidenskap for likestilling 

Ruth Bader Ginsburg beskrives blant annet som det nærmeste vi kommer en ekte superhelt og et ikon. 

Og det var på høy tid at en av verdens sterkeste forkjempere for likestilling fikk sin egen spillefilm. 
Som jødisk kvinne på 50-tallet var det en kamp bare å få studere juss, men hun blåste alle av banen med sin intelligens, sitt engasjement og pågangsmot. 

Filmen viser hvordan det hele startet da Gisnburg (Felicity Jones) som ung kvinne, kone og mor, begynte å studere juss ved Harvard University som en av ni kvinner blant 500 menn. 
Den skildrer hennes profesjonelle liv, men også privatlivet og ekteskapet med Marty (Armie Hammer) som stolt støttet hennes kamp for likeverd og likestilling helt til han døde i 2010. 
Det er deres nevø Daniel Stiepleman, som har god kjennskap til dem privat, som har skrevet manuset. 

Regissør Mimi Leder («Fredsmegleren») presenterer høyesterettsdommer Ginsburg på en troverdig måte og får virkelig frem hvor tøff hun faktisk har vært, og fremdeles er som 86-åring. 
Ta med både sønner og døtre for å gi dem en skikkelig rollemodell det faktisk er verdt å se opp til. 
En briljant kvinne kjent for lidenskapelige og liberale dissenser, som blant annet har gitt henne status som jussens rockestjerne og kallenavnet «Notorious R.B.G.». 
