Karl Seglems lekre toner
Det tredje albumet til Karl Seglems akustiske kvartett er et sjeldent tydelig og målrettet stykke jazz. 

Det musikalske prosjektet til Karl Seglem og Eple trio har alltid signalisert tydelige ønsker om å videreføre «den norske jazzen», stemningsfull, melodiøs jazz med elementer fra folkemusikk. 

Albumtitlene «NorskJazz.no» (2009) og «NyeSongar.no» (2013) er små manifester i seg selv, og de har også en funksjonell side som understreker det målbevisste ved prosjektet – på norskjazz.no finner du kvartettens hjemmesider. 

«Målgruppefokus» er et begrep fra markedsføringsbransjen som kan anvendes også på Seglems kvartett. 
Denne musikken har et stort marked nord på det europeiske kontinentet, og dette tredjealbumet er spilt inn i Tyskland og gis ut av Seglems selskap der, Ozella. 

Det musikalske innholdet er også spisset. 
«Nordic Balm» har gjennomgående et enda renere uttrykk enn forgjengerne, er mer melodifiksert, gir mer rom for enkeltlyder eller stillhet og har et kjøligere klangbilde. 
Med andre ord – albumet fremhever de elementene som signaliserer «norsk» eller «nordisk» for det tyske publikumet. 

Heldigvis – og selvfølgelig – er det lite i samspillet mellom musikerne som virker direkte styrt av forhåndsprogrammerte musikalske eller kommersielle kalkyler. 

«Nordic Balm» er en kunstnerisk milepæl for kvartetten, som fremstår som en fullmoden musikalsk vekst, en symbiotisk kommunikasjon mellom musikere med stor musikalsk empati, aldri i veien for hverandre, alltid til stede når det trengs. 

Seglems saksofon er renskåren og vakker, spesielt i melodiføringen (impropartiene er ikke alltid så interessante). 
Han får frem sangkvaliteten i komposisjonene, som også er et hakk høyere enn på de forrige platene. 
De andre musikerne inntar posisjoner rundt han, og gir mer rendyrkede signaturer enn før. 

Anders Ulvos piano har en klarere minimalistisk, improvisatorisk eleganse i dialogene som løftes frem i produksjonen, og Sigurd Hole og Jonas Sjøvaag, bass og trommer, er mer opptatt av å fremheve mellomrommene enn å fylle dem. 
Det er rett og slett lekkert. 
Det lekre går over i det lekne i noen hurtigere sanger, gjerne knyttet til at Seglem drar frem bukkehornet. 
Også i det mer kraftfulle uttrykket er det smil og avslappethet som bærer musikken frem. 
Og jammen trår Jonas Sjøvaag til med litt strupesang! 

«Nordic Balm» er lyden av fire musikere som vet hva de vil og som finner ro og kreativ styrke i denne vissheten. 
