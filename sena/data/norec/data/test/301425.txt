Uopplagt Bieber skuffet i Rogalandsregnet
Hans største norske publikum noensinne var tydeligvis ikke nok til å inspirere den kanadiske superstjernen. 

Mitt forrige møte med Justin Bieber gikk mildt sagt ned i historiebøkene som et provoserende antiklimaks. 

På den tiden hadde den hormonfylte superstjernen lagt sine største skandaler bak seg etter en utagerende reise fra musikalsk vidunderbarn til moden artist, og kunne blant annet friste med sine to beste utgivelser til dags dato. 

Det meste lå med andre ord til rette for en intim godkveld under den infamøse Senkveld-innspillingen i 2015. 

Isteden fikk vi som kjent en usjarmerende surpomp, som gjorde det klart at de veldokumenterte diva-nykkene dessverre fortsatt lå latent. 

Siden den gang har Justin rukket å rette opp inntrykket for sine norske fans i Telenor Arena, oppnådd karrierens foreløpig høyeste albumsalg, gjenerobret de norske spillelistene med både crew-låta «I’m The One» og reggaeton-flørten «Despacito», samt reist verden rundt med sin pågående Purpose-turné - som i kveld altså vendte tilbake til Norge for andre gang på under ett år. 

Bieber er ikke bare tilgitt, han er mer populær enn noensinne, og beviser dette med sitt foreløpig største norske publikum. 

Våt og kald sommerfest 

Til tross for at kalenderen viser 7. Juni, bærer Forus Travbane utenfor Stavanger lite preg av å være noen «stor sommerfest» med sitt hav av plastponchoer, sølepytter, skitne Yeezy Boost-fakes, og rennende lag med brunkrem. 

I 13 deprimerende grader, striregn og en lite vennlig bris fra Gandafjorden, angrer i alle fall undertegnede stort på kveldens valg av shorts. 
Sommerlig bekledning hører nemlig på ingen måte ikke hjemme her, i alle fall så lenge du ikke heter Justin Bieber og har én og en halv time med intensivt show foran deg. 

Hovedpersonen tar likevel sine forholdsregler, og tropper opp i en varm, grå joggedress. 

Arenakonserter av denne typen byr sjelden på overraskelser, og gigantarrangementet i Stavanger er intet unntak. 
Bortsett fra fjerningen av Cody Simpson-samarbeidet «Home to Mama», får publikum det eksakt samme repertoaret som Oslo-fansen i fjor september. 

«Purpose»-introen «Mark My Words» sparker i gang kalaset, før «Where Are Ü Now» minner oss om hvor fort to år går. 
Låta som dominerte 2015 er derimot fortsatt en sikker vinner, og ikke minst en uvurderlig oppkvikker foran mindre allsang-tydelige spor som «Get Used to It», «I'll Show You» og en Halsey-løs «The Feeling». 

Bieber selv virker på sin side uengasjert. 
Med hånda plassert lang ned i lomma, og et blikk som kommuniser at han nok heller skulle ha vært et helt annet sted enn i det begredelige Rogalandsregnet. 

«Boyfriend» er en annen av hans garanterte publikumsfavoritter, men har i motsetning til nevnte Jack Ü-hit for lengst gått ut på dato. 

Likevel starter den populære fjortis-Justin-låta kveldens første store sjarmoffensiv, med ung forelskelse-soundtracket «Cold Water» og Ed Sheeran-gavepakken «Love Yourself» framført av Bieber på kassegitar. 
På grensen til intimt, og det eneste ordentlige glimtet av noe genuint og menneskelig vi får fra scenen denne våte junikvelden. 

Med flere måneder igjen av turneen, virker det nemlig som om Justin Bieber for lengst er lei produktet han kontinuerlig har solgt på veien siden forrige mars. 
Og all verdens fyrverkeri, dyktige dansere, rutinerte musikere og heftig lys-show kan ikke veie opp for en totalt uengasjert og fraværende frontfigur. 

Forsvant fra scenen 

Når det helt uventet blir en total pause på fire-fem sammenhengende minutter etter «Company», er det nesten så jeg tror han har forlatt oss igjen. 

Heldigvis kommer han ut igjen. 
Denne gangen iført en knallgul shorts og høye sokker, og med en slags ny, kortvarig gnist gjennom låter som «No Sense», «Hold Tight» og «No Pressure». 

Dessverre varer den ikke lenge. 

Han snakker om karusellene i enden av travbanen som et slags påtvunget publikumsfrieri, og ser igjen både lei og sliten ut. 
To hender i lomma. 
Et tomt blikk som sier «sett meg på nærmeste fly til Los Angeles asap!». 
Fortsatt uten et eneste ordentlig smil til sine over 30.000 norske fans. 

«As Long As You Love Me», «Children» og «Baby» rulles ut til jubel fra de frammøtte. 
Likevel oppleves den avsluttende seiersrunden mer som ren og skjær plankekjøring. 

For fansen er det selvfølgelig nok at idolet møter opp i hjembyen, men det må være lov å forvente atskillig mer fra en entertainer av dette kaliberet. 
