Man får bare lyst til å banne og brøle
Okkultokrati filleristet Bylarm. 

KONSERT: 
To kjappe spørsmål frøst: 
1. Har Okkultokrati den tøffeste basslyden Bylarm noensinne har fått tredd nedover ørene? 
I alle fall den vi har hørt. 
2. Er bandets bassist, den råest i sitt slag rocke-Norge har å by på? 
Garantert. 

Grunnen til dette noe harde fokuset på dette noen ganger forbigåtte instrumentet, er at hele Okkultokratis liv og leven i stor grad hviler på hva mannen med firestrengeren foretar seg på scenen. 

Han skubber bandet fremover, stamper i gulvet, hytter med halsen og sender publikum inn i transeaktig stemning med de monotone, men samtidig suggererende basslinjene sine. 

Bassisme til side: 
Det Okkultokrati leverte på sin tilmålte halvtime var intet annet enn total overkjøring fra begynnelse til slutt. 
Man tror gjerne man har hørt det meste etter å ha tråkket festivaler og konsertsteder opp og ned i mente i flere tiår, men oslogjengen makter å angripe fra vinkler man ikke har forutsett. 

De er punka, støyende og utemmede, samtidig som de kontrollerte og rett i fjeset på deg - melodiøse og statiske om hverandre. 

Hele seansen er bare en gigantisk energiforløselse som sakte men sikkert bygger seg opp mot et bristepunkt. 
Egentlig får man bare lyst til å banne og brøle og hytte med neven. 

Lys, lyd, koreografi - i den grad du kan kalle det for noe sånt, går opp i en høyere enhet. 
Bandets steile og nærmest arrogante distanse til publikum gjør dem usårbare for den alltid tilstedeværende Bylarm-apatien. 

Okkultokrati kom, så og vant. 
Arg. 
