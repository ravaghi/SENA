«Stjernekamp»-Adam lever opp til forventningene
Adam Douglas fikk litt av et gjennombrudd i fjor. 
Over 60 konserter seinere følger han opp med et flott album. 

ALBUM: 
Hvor hadde Adam Douglas vært uten «Stjernekamp»? 

Det er umulig å vite, men han hadde høyst sannsynlig spilt på det som finnes av små og store bluesklubber i Norge helt til noen hadde skjønt hva som egentlig bor i ham. 
Og det hadde helt sikkert skjedd, nå gikk det bare litt fortere. 

For han fikk vist hele potensialet i NRK-programmet, som skal ha honnør for god casting til forrige runde. 
Ved siden av gitarspillet er det selvfølgelig den store stemmen som blir lagt merke til umiddelbart. 
Han vant hele greia, og vi som hadde hørt ham på disse små bluesklubbene skjønte hvorfor. 

Smeltedigel 

Det er ikke mye blues han presenterer på sitt andre soloalbum, sjøl om det er elementer her og der. 
Nærmest kommer «Butter Up My Bread», mens «Let The Chips Fall Where It May» er en slags smeltedigel av flere sjangrer - og et høydepunkt på albumet. 

Mykere 

Det er i stedet en mykere Adam Douglas vi hører, i forlengelsen av soloalbumet «I May Never Learn» (2015) og stilen til bandet High Red (tidligere The Douglas Group), som har tatt en pause til litt av viraken rundt frontmannen har lagt seg. 

Douglas har nesten vært på en sammenhengende turné siden seieren i «Stjernekamp» for snaut ti måneder siden. 
Over 60 konserter er det blitt. 
I november står en liten turné med Forsvarets musikkorps Nord-Norge for tur og i november og desember blir det også 23 julekonserter under tittelen «An American Holiday». 

Country-, soul- og bibelbeltet 

Sjangerskiftet er helt sikkert en naturlig utvikling for en artist som er vokst opp i Oklahoma, i hjertet av country-, gospel- og soulbeltet, «inneklemt» mellom Texas, Tennessee og Mississippi. 

Det er også en del av bibelbeltet i USA, men den delen bet ikke like godt på Douglas. 
Han vokste opp i en religiøs familie som ikke akkurat oppmuntret ham til å satse på musikken. 
Kanskje var det derfor han benyttet sjansen da han ble invitert til Norge for å være vokalist på en turné med den norske gruppa Woodleg Odd. 
Han traff sin nåværende kone Kristin på første spillejobb, i Bremanger, og siden har han ikke sett seg tilbake. 

Geir Sundstøl 

Innimellom heftig turnering har Douglas rukket å spille inn sitt andre soloalbum i Geir Sundstøls Studio Intim i en leilighet i Oslo - analogt, stort sett rett på tape og med glimrende medmusikanter som produsent Sundstøl sjøl på diverse strenger (i tillegg til Adams strengeplukking), Erland Dahlen (trommer m.m.), Audun Erlien og Snorre Kiil Saga (bass), David Wallumrød, Bård Ingebrigtsen og Frode Mangen (alle tangenter). 

Holder igjen 

De åpner litt forsiktig med «A Great Divide», med en liten indisk touch, og øker på etter hvert. 
Små grep «piffer opp» lydbildet slik at det aldri blir kjedelig. 
Overraskende nok er albumet fritt for blåsere, som har vært en viktig del av livepakka. 
I stedet har Douglas gått for et harmonisk knippe låter, med en og annen utflukt. 

Soulinspirerte og silkemyke «Let Me Back On In», «Coast Is Clear» og «Honestly, I Expected Better» er utmerkete eksempler på hva Douglas står for. 
Med unntak av «Against the Fire» faller han ikke for fristelsen til å «dra på» litt ekstra for å vise hva han klarer. 
Han trenger ikke å bevise noe som helst lenger, og holder i stedet litt igjen. 
Det tror jeg han vinner på. 

Samtidig virker det spontant. 

- Plata er langt fra perfekt, og det er det jeg elsker med den, sier Adam Douglas sjøl i presseskrivet. 
Det er ikke så lett å skjønne hva han mener, for her er det ikke my å trekke. 

Albumet er tilgjengelig fra fredag 7. september. 
Dagen etter er det releasekonsert på Rockefeller i Oslo. 
