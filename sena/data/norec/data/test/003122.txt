Miley går inn i en ny æra
Vekk med den åletrange lateksdrakten 
- Miley Cyrus viser en sårbar side av seg selv med den nye singelen "Malibu". 

Miley Cyrus vil for alltid være "hun alle vet hvem er". 
Det er nesten litt rart når du tenker på at hun faktisk ikke har sluppet noe minneverdig musikk på de siste fem (!) årene. 
Sist i rekken av ting som har gått i glemmeboken var det eksperimentelle albumet Miley Cyrus & Her Dead Pets fra 2015. 
Og du må faktisk helt tilbake til 2013 for å finne fram til "Wrecking Ball" og "We Can`t Stop". 
I det siste har det sett ut til at karrièren var på tur ut i ingenmannsland, men akkurat når du tror hun er helt ute av gamet tar Miley en herlig u-sving. 

Hvem skulle trodd at Cyrus bare trengte en tur til Malibu med kjæresten for å finne seg sjæl. 
Men det er akkurat det hun har gjort. 
"Malibu" er det beste fra begge Mileys verdener. 
Country og pop i skjønn forening. 
Miley er på hjemmebane, og de sterke røttene til Tennesee, som har glimret med sitt fravær i en lang periode, får endelig skinne igjennom. 
Fengende country blandet med tropiske drinker og ærlig pop gir virkelig gode vibrasjoner. 

"A brand new start" som hun synger til kjæresten Liam Hemsworth er kanskje like mye en kjærlighetserklæring til fansen. 
Endelig er hun der hun vil være, og det er deilig å høre på. 
Det virker som om jenta med tungen ut av munnen og fingeren i skrittet er lagt på hylla, i hvert fall for en liten stund. 
"Malibu" forteller historien om en jente som sakte, men sikkert bygges opp igjen. 
Den såre teksten tar tak i en nerve som kanskje har vært bedøvd litt for lenge i Cyrus-universet, men som nå griper tak i deg igjen. 

Det er gøy å få ta del i denne personlige strandseansen for det viser en ny og mer moden side av superkjendisen. 
Miley har strippet vekk den åletrange lateksdrakten, og igjen står en forelsket, og sårbar person som det er lett å kjenne seg igjen i. 
Den nyanserte teksten beveger seg fra en nedstrippet vokal som vokser inn i varmt og forlokkende landskap. 

Tankene flyr avgårde til middelhav, bølgeskvulp, og ferie. 
Med denne låta er det lett å drømme seg vekk, og Miley skaper bilder som gjør drømmen virkelig. 
Hvis det fortsetter sånn fra denne kanten er jeg truende til å hoppe på nærmeste charterfly og joine team Miley. 
