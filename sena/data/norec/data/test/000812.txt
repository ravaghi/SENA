Diablo 3:Reaper of Souls 

Utvidelsespakke som styrker spillets sterkeste sider. 

Utvidelsespakken Reaper of Souls fortsetter historien om spillerhelten som beseiret Diablo i det tredje spillet i Blizzards svært populære «hack'n'slash»-serie. 

En ny femte akt utvider historien fra originalspillet fra 2012, samtidig som maksnivået er økt til 70. 
Ekstra egenskaper kan læres ved å låse opp «Paragon»-nivåer, mens bredden i utstyret du kan samle er større enn noensinne. 
Yrket Crusader er også lagt til, en ridderlignende figurtype med både hellig magi og forsvar som spesialitet. 

Diablo 3 har gjennomgått store endringer i løpet av to år. 
Det kontroversielle auksjonshuset – hvor spillere kunne handle utstyr – er en av funksjonene som er helt fjernet, mens spillerkamper og nye utfordringer som «Adventure»-modus og «Rift»-områder er lagt til. 

Ved å rendyrke spillets kjerne befester Diablo 3: 
Reaper of Souls posisjonen som det beste isometriske (i fugleperspektiv, journ.anm.) rollespillet i «hack'n'slash»-sjangeren. 

For kjernetilhengerne 

Men Blizzard har ikke valgt å fortelle en god fortsettelse på historien. 
Klisjéfylte vendinger, syltynne plott og plutselige (og uforklarlige) endringer motivasjonen til en rekke sentrale figurer i løpet av den omkring fem timer lange femte akten. 

Med denne utvidelsespakken forsømmer Blizzard muligheten til å bygge ut et større Diablo-univers til fordel for en hyllest til spillseriens etablerte konvensjoner. 
Mer interessant er «Adventure»-modus som låses opp etter første gjennomgang av historien. 
Nye utfordringer og oppdrag i «Adventure»-modus gjør det å besøke spillets tidligere områder på nytt attraktivt. 
Ved å samle nøkkelsteiner låses også «Rift»-områdene opp, ekstra vanskelige spillområder med ekstra godt utstyr som belønning. 

For hardbarkede tilhengere er Reaper of Souls med andre ord akkurat det de har ventet på. 

Nytt i høst er også spillets utgivelse på nestegenerasjonskonsollene Playstation 4 og Xbox One (Playstation 3- og Xbox 360-versjonene kom for omkring ett år siden). 
Overgangen til konsoll har mange positive sider, som lokal flerspiller og forenklet menysystem. 
Dessverre gjør også noen negative aspekter spillopplevelsen mer frustrerende enn nødvendig. 

Fraværet av en delt skjerm byr på kaos når flere spillere kjemper i en tett gruppe mot mange monstre, og når flere spillere på samme skjerm på konsoll skal kjempe mot en slik gruppe monstre forsvinner også livsindikatorene til fiendene. 
Dette gjør de store kampene vanskeligere enn nødvendig. 

Historien er forglemmelig og enkelte feil i konsollutgaven begrenser det sosiale potensialet, og legger en unødvendig høy terskel for nye spillere. 

Utvidelsespakken Reaper of Souls tilfører en rekke nye områder, endringer, balansering av egenskaper, og styrker Diablo 3 sine sterkeste sider; endeløs nedslakting av demoner i stadig vanskeligere utfordringer og en kontinuerlig jakt på det beste utstyret. 
