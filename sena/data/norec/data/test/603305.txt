Barndomsminner som ikke glemmes
Det beste med novellesamlingen, er at Margaret Skjelbred skildrer hvordan barndomsminner kan huskes gjennom et helt liv. 

Hun er mest kjent for sine diktsamlinger, barnebøker og romaner. 
Med dette debuterer Margaret Skjelbred som novelleforfatter. 
I «Hadde jeg vinger» begynner hvert kapittel med et naturfotografi tatt av Björk Bjarkadottir i svarthvitt. 

Det er 17 noveller, som spenner fra tre til 16 sider. 
Her møter vi blant annet foreldrene som står på sykehustrappa, mens barnet deres ligger død inne. 
Vi treffer også det lesbiske paret som ønsker kirkens velsignelse, men som treffer en prest med reservasjonsrett. 

Novellen «Knuten» er den sterkeste av dem. 
Her treffer vi gutten som ikke innser hvor vondt han egentlig har det hjemme, fordi han er så glad i moren sin. 
Den lille gutten forteller at han har vokst opp med en knute i brystet sitt. 
Bak knuten ligger kjærligheten overfor moren. 
Han prøver å forstå hvorfor moren, som han er så glad i, ikke klarer å ta seg av ham. 
Hvordan han har lært seg at hvis hun sover på sofaen, og ølflaskene ligger strødd under sofaen, så er hun ikke død, men det betyr at han burde snike seg ut igjen. 

Skjelbreds store styrke er hennes evne til å sette seg inn i et barns verden. 
Mye ligger mellom linjene, og Skjelbred overlater mye til leseren, på en god måte. 
Et fellestrekk for novellene, er leseren «hopper» inn i en situasjon, hvor man blir værende. 
Det ikke er mye som skjer, men ved at man blir værende, gir Skjelbred oss gode innblikk i andre menneskers livssituasjoner. 

Flere av novellene er vakre. 
Som da hun skildrer den trivielle praten, og latteren, som også finner sted mellom to mennesker i krise. 
Midt i sorgen er det også plass til hverdag og lysglimt. 
Og slik er også livet. 

Flere av tekstene er stramme og velkomponerte. 
Men - noe blir også for svakt. 
Som novellen som handler om et nyforelsket par som sitter ved et bord og kikker på en tykk kvinne, som er god til å danse. 
Det blir litt for enkelt. 
Noen tekster, der flere er barndomserindringer fra 50–60-tallet, føles overflødige. 
Kanskje passer de best i en minnebok. 

Det beste med novellesamlingen er likevel at Skjelbred klarer å beskrive hvordan barndomsminner kan sitte i gjennom et helt liv. 
