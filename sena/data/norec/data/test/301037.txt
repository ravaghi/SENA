En hemningsløs gledesspreder
Med Sigrid har Norge fått en sjeldent sjarmerende livestjerne. 

Norsk bransjehype har sjelden klaffet bedre enn fjorårs-snakkisen Sigrid Raabe, som bare dager etter utgivelsen av «Don’t Kill My Vibe» befant seg i søkelyset til en hel popverden. 

Ålesunderens imponerende steg opp i toppligaen lå lenge i kortene, men få hadde nok forventet at det endelige gjennombruddet skulle bli så enormt som dette. 

En nykommer er hun derimot ikke, noe kveldens Bylarm-debut på Rockefeller var et tydelig og svært gledelig eksempel på. 
20-åringen går offensivt til verks fra første sekund av, og synger om å «go to war» med en vokal og kraft som gjør det klart at hun ikke er her for å leke selvhøytidelig popstjerne. 

På scenen er Sigrid isteden alt annet enn et koreografert produkt, og lar alle hemninger slippe løs som en über-leken blanding av Jennifer Beal i Flashdance og enhver livsglad ungjente foran speilet. 

Låt nummer to med sin breiale syngerapping sluker henne her og der, men Sigrids små-goofy energi og repeterende hyl sørger for at publikums konsentrasjon aldri forsvinner fra den gledesspredende live-stjernen. 

Enda lider det allsang-vennlige repertoaret litt av å være ukjent materiale. 
Akkurat dette kommer likevel ikke til å vare spesielt lenge. 
Med alle hennes gamle låter fjernet fra strømmetjenestene, er det åpenbart at Island Records ønsker å sette fullt fokus på en ny og oppdatert katalog. 

La oss bare si at kveldens utvalg lover svært godt. 

Sigrid er en artist man rett og slett blir glad for å se på scenen. 
Boblende over av genuin spilleglede og en morsom egenart man ikke kan unngå å bli sjarmert i senk av. 

Det er først under settets eneste ballade at hun ikke lenger føles like unik, men den fantastiske – nærmest Adele-aktige - framførelsen er likevel majestetisk nok til å motta en av kveldens største applauser. 

Når moroa til slutt avsluttes med årets nevnte giga-hit, er det foran et Rockefeller som hverken kan slutte å smile eller klappe. 

Norges nye stjerneskudd er med andre ord et faktum. 
