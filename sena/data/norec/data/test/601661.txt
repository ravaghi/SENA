En for feinschmeckerne
Det begynner å bli noen år siden den store softrock-bølgen skylte over landet vårt. 
I 2016 gir det ikke lenger hakeslipp at norske musikere er i stand til å lage avansert gitarpop «helt på høyde med det beste fra utlandet». 
Label kan trøste seg med at godt håndverk alltid kommer til å ha sin egen verdi. 

Debuten deres tar opp tråden omtrent der Euroboys slapp den med «Soft Focus» i 2004. 
Melodiene er like bittersøte og de doble gitarsoloene like tette og spisse. 
Stemningen er den samme blandingen av kalifornisk solskinn og stjerneklar Oslo-natt. 

Dette er rock av den typen som gjør seg bedre hjemme enn på klubb. 
Faktisk krever den nærmest en god lenestol og en enda bedre vinylspiller om man vil ha fullt utbytte av alle de lekre musikalske detaljene og den deilige analoge lyden. 
Et mellomfag i rockhistorie vil nok ikke være så dumt, det heller.Det er også lett å tenke seg at «Oslo So Slow» er et slikt album som vil bli hyllet av kritikere, kolleger og en og annen feinschmecker, men til syvende og sist er dømt til en nokså anonym plass i et ikke alt for stort antall platesamlinger. 
Det er ikke dermed sagt at det ikke vil bli satt pris på de gangene det blir plukket frem. 
