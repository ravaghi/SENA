Nye Toyota RAV4 prøvekjørt
Nå bare tilgjengelig som hybrid, men med for- eller firehjulsdrift, er RAV4 på veien i sin femte generasjon. 
Hvor mye bedre er den enn sin forgjenger? 

Etter å ha fått se og røre nye RAV4 på bilutstillingen i Paris i fjor høst, har vi nå fått kjøre den også. 

Det er femte generasjon av SUV-en som, sammen med Honda CR-V, grunnla det moderne folkesuv-segmentet for 25 år siden. 
Det som en gang var en nisjemodell for spesielt interesserte, er blitt til en av produsentens virkelige storselgere. 
Siden starten i 1994 er det blitt solgt så å si ni millioner RAV4 i verden, og i dag dag har alle store bilprodusenter minst en modell i denne klassen. 

Mer «ekte» SUV 

Konseptet har utviklet seg med skiftende trender. 
Toyota følger med i tiden og har nå justert oppskriften igjen. 
Mens fjerde generasjon hadde vokst seg opp i kategorien mellomstor crossover-SUV, med like mye element av høyreist stasjonsvogn som av SUV, er nykommeren mer en rendyrket SUV med designelementer fra terrengbiltradisjonen. 
Den vil mer identifiseres som slektning av Land Cruiser enn av den nå pensjonerte Avensis stasjonsvogn. 

Samme størrelse - mer plass 

Ved å redusere overhengene med totalt 3,5 centimeter - hvorav tre bak - er den nye modellen bare ørlite kortere enn forgjengeren med akkurat 460 centimeter i lengden. 

Akselavstanden er økt med tre centimeter 269 totalt, hvilket bidrar til en mer romslig kupé. 
Den totale bredden har vokst med en centimeter til 185,5. 
Samtidig har totalhøyden blitt redusert med en centimeter til 165. 

Selv om bilen ikke har vokst i lengden, er det merkbart bedre plass i interiøret og dette kommer både baksetepassasjerene og bagasjeromsvolumet til gode. 
Den nye TNGA-plattformen og forlenget akselavstand har gjort dette mulig - bilen er rett og slett pakket smartere enn før. 

Høyvokste personer sitter uten problemer og med både god ben- og hodeplass i baksetet og bagasjerommet er på romslige 580 liter med setene i bruk. 

Godt kvalitetsinntrykk 

I tidligere tider har det skortet på godfølelse når det gjelder materialkvalitet og finish i interiøret, men den tid er over nå. 
Samtidig som designen av førermiljø og dashbord er renere og mer oversiktlig enn før, er kvalitetsfølelsen løftet betydelig. 

Dessuten virker alt robust, som den kraftige og brede midtkonsollen, der det er frigjort plass til både godt dimensjonerte koppholdere og en stor ladeplate for trådløs lading av mobiltelefon foran den solide girspaken. 
Vi setter spesielt pris på de godt dimensjonerte og gummierte skruknottene til klimaanlegget. 

«Film» i speilet 

Vi stiftet bekjentskap med en artig nyvinning - et digitalt speil, som er det første av sitt slag i en Toyota. 
Som standard fungerer det som et konvensjonelt speil som viser veien og trafikken bak bilen, men ved å aktivere en bryter, virker det som en digital monitor med et langt bredere synsfelt. 
Sistnevnte gir en ganske uvant presentasjon og krever tilvenning, men kan ha en nyttig funksjon. 

Det gir nemlig klar sikt, også med store gjenstander i bagasjerommet eller høye passasjerer som er i førerens synsfelt, i hvert fall så lenge kameralinsen er ren - noe den ikke var til enhver tid under prøvekjøringen. 

Bildene, som vises i sanntid, kommer fra et justerbart høyoppløselig kamera montert høyt oppe på bakvinduet. 
Det bredere synsfeltet er praktisk, og bildet kan justeres via berøringsregulering. 
Denne har også en zoomfunksjon. 

Drift på to eller fire 

Nye RAV4 leveres med kun en tilgjengelig drivlinje, men i to varianter tilpasset for- eller firehjulsdrift. 
Her i landet vil det være en klar overvekt av sistnevnte selv om ordreinngangen så langt tyder på at en av fem tross alt velger forhjulsdrift. 
Da skal man være klar over at maksimal tilhengervekt er begrenset til 800 kilo, mens den firehjulsdrevne RAV4 kan trekke opptil 1650 kg. 

Bilen er utstyrt med det nye hybridsystemet og samlet ytelse er 218 hestekrefter med forhjulsdrift og 222 med drift på fire. 
(Utgående modell hadde 197 hester til rådighet). 
0-100 kilometer tar 8,1 sekunder med 4x4 og 8,4 med 2x4. 

Drivverket er basert på Toyotas nye firesylindrede 2,5-liters bensinmotor, som varierer mellom direkte og indirekte innsprøytning for å redusere forbruk og utslipp ytterligere. 
Det er for øvrig i utgangspunktet som den vi testet for kort tid siden, i premium-sedanen Lexus ES 300h. 

Som i sistnevnte tilfelle, er dette en behagelig drivlinje som man lærer seg å hente ut potensialet fra med en progressiv høyrefot. 
Som de fleste drivlinjer drevet med en trinnløs girløsning, liker denne fortsatt ikke å herses med, men det skal sies at den er blitt mer trivelig enn tidligere generasjoner. 

En klart bedre kjøreopplevelse 

En helt ny modell på en helt ny plattform, det gir muligheten til å forbedre kjøreopplevelsen ganske radikalt. 
Den muligheten har ikke Toyota latt gå fra seg og de har utnyttet fordelene med den nye TNGA GA-K til fulle. 

Før vi starter bilen, biter vi oss raskt merke i at sitteposisjonen er bedre før - samtidig med at hoftepunktet er noe lavere enn før, er oversikten ut merkbart bedre, takket være at sidespeilene er plassert lenger bak, og at den nye strukturen har muliggjort et lavere og rettere panser. 

Og ikke minst, noe som var et ankepunkt mot Toyota tidligere, nemlig at rattjusteringene var for begrensede, er en saga blott og undertegnede kunne for første gang i en RAV4 dra rattet tilstrekkelig mot seg og finne korrekt høyde uten problemer. 

Samtidig med at tyngdepunktet er senket tross høyere bakkeklaring, er strukturen på bilen blitt stivere - 57 prosent, sies det - og sporvidden er øket. 

Sammen med den forlengede akselavstanden, bidrar dette til de forbedrede kjøreegenskapene samtidig som komforten er like god som før, med forbedret lyddemping som et bonus-pluss. 
En kritikk som har vært formulert mot tidligere RAV4-modeller, et litt høyt støynivå, er åpenbart blitt tatt på alvor og det er nå kun hvis man tråkker vel hardt på gassen at det blir en del motordur i kupéen, da den trinnløse transmisjonen fortsatt vil søke høyest mulig turtall under høy belastning. 
Men også dette potensielle irritasjonsmomentet er blitt betydelig dempet. 

Ny firehjulsdrift 

Vi kjørte først RAV4 med firehjulsdrift og fikk ufrivillig, men gledelig, oppleve det nye systemet på glatt føre, da snøen lavet ned under prøvekjøringen oppe i høyden noen mil nord-vest for Barcelona. 
Sommerdekken begrenset naturlig nok mulighetene for å bedømme systemets effektivitet skikkelig, men det begrensede inntrykket vi fikk, var at det er rimelig effektivt. 

Den nye AWD-i-konstruksjonen, som de har kalt den, skal redusere energitap, spare vekt og tilpasse systemet bedre for forskjellige kjøreforhold. 
Sammenlignet med dagens modell kan for eksempel 30 prosent mer av dreiemomentet overføres til bakakslingen. 

Det elektriske firehjulstrekksystemet optimaliserer automatisk dreiemomentforholdet i henhold til kjøreforholdene, noe som gir bedre kjøreegenskaper, stabilitet og offroad-ytelser - spesielt gjennom svinger - på glatt føre. 

Splitten av moment kan variere fra forholdet 100:0 til 20:80, avhengig av kjøreforholdene. 
Maksimalt dreiemoment til bakhjulene har økt fra 953 til 1300 newtonmeter, som ifølge Toyota-ingeniørene tilsvarer eller overgår moment oppnådd av mekaniske systemer. 

I utgangspunktet skal det gi bedre feste, for eksempel ved start på løse, glatte overflater - uten at vi for vår del kan snakke om godt feste, da vi kom på sommerdekk på det sleipe føret. 

I tillegg har Toyota introdusert såkalt Trail-modus, som sørger for at bilen ikke blir stående med ett roterende hjul i løse luften, men bremser ned dette slik at momentet overføres til hjulet som har grep. 

Innsteg under 400.000 

Nye Toyota RAV4 er om kort tid tilgjengelige hos forhandlerne til priser som starter på 387.400 kroner (pluss frakt og leveringsomkostninger). 
Denne innstegsmodellen har utstyrsgraden Life, og forhjulsdrift. 
(Med firehjulsdrift: 428.200 kr). 
Standard er blant annet, i i tillegg til den oppdaterte suiten av sikkerhetssystemer (Safety Sense), 17-tommers alufelger, bi-LED hovedlys (type reflektor) og varme under vindusviskerne foran. 
Dessuten integrerte takrelinger og ryggekamera. 

Neste utstyrsnivå starter på 418.200 kroner og har navnet Active. 
Der følger det med mørke ruter bak, varmetråder i frontruten, elektrisk bakluke med fotsensor for nøkkelfri åpning. 

Toyota regner med å selge en overvekt av de to neste utstyrsnivåene. 
Graden Style, med firehjulsdrift, koster 489.200 kroner - 513.100 dersom man legger til panoramatak og JBL lydsystem. 
Style inkluderer ellers 18-tomsfelger, bi-LED-lykter av projektor-typen, trådløs mobillader og el-justering av førersetet. 

Skal du ha bortimot full pakke, er det Executive som gjelder. 
Den graden får du fra 486.200 kroner med forhjulsdrift og 527.100 med 4x4, mens den koster 542.000 kroner med panoramatak - det er den dyreste versjonen på prislisten. 
Den får blant annet perforerte skinnseter med varme og kjøling, el-justering av førersetet med minne, girhendler på rattet, det digitale kameraspeilet og JBL-lydsystemet med ni høyttalere. 

I klasseledelsen igjen 

Etter endt prøvekjøring konstaterer vi at Toyota har laget et gjennomført og igjen høy-aktuelt produkt på de fleste områder. 
Toyota har naturlig nok ambisjoner med den nye SUV-en og etter vår mening er salgsmålet på 4500 biler i året så absolutt legitimt. 

God plass og komfort, stødige og betryggende kjøreegenskaper, forbedret firehjulsdrift og lavere støynivå - alt dette bidrar til å gi en betydelig bedre kjøreopplevelse enn tidligere. 
Når man samtidig sitter bedre og har bedre oversikt, er det lettere å tilgi det nå noe antikverte (om enn forbedrede), informasjons- og underholdningssystemet og at den planetgirbaserte e-CVT-transmisjonen, tross en unektelig forbedring, fortsatt ikke er den aktive førers drøm. 

Men det er da heller ikke formålet med en slik familiebil. 
For målgruppen RAV4 er beregnet for, vil nye RAV4 desidert være et av de aller beste valg man kan gjøre i markedet i dag. 

Nedenfor kan du se vår video-gjennomgang av nye RAV4 fra bilutstillingen i Paris. 

Tall i parentes gjelder versjonen med forhjulsdrift. 

Reiseomkostningene til denne reportasjen er dekket av importøren. 
Les mer her 
