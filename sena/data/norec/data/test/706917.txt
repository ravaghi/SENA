Balansekunst hos ReNaa
ReNaa i nye, lekre omgivelser byr på en unik restaurantopplevelse, et minne for livet. 
Det er bare å la stjernene drysse over gastronomisk balansekunst, gjestfrihet og atmosfære. 

For et kjøkken på absolutt toppnivå handler alt om balanse. 
Mellom smaker, teksturer og aromaer. 
Mellom tyngde og letthet. 
Mellom stram teknikk og leken ledighet. 
Mellom tradisjon og avantgarde. 
I et måltid med mange retter må det være en flyt i serveringen som tar hensyn til, men også utfordrer, de vante oppfatningene om hva et måltid er og hva det kan være. 

For å ha det unnagjort med en gang: 
Et måltid hos ReNaa i Eilert Smith hotell på Holmen i Stavanger er ikke rimelig. 
Kjøkkensjef Sven Erik og hans makker og ektefelle Torill Renaa tilbyr en daglig smaksmeny som før tips koster 3000 kroner per person inkludert vinpakke. 
Dersom du ikke er så heldig at du har god råd, eller en bedrift som spanderer, er en kveld hos Renaa noe du sparer til. 
I likhet med en helgetur til utlandet, ny sykkel eller nytt skiutstyr til påske. 

Høytidsstund 

Men dersom du interesserer deg for mat og vin, og er åpen for å la deg skjemme bort i timesvis mens du betrakter et høykompetent team av kokker og servitører gjøre det de kan best, har du en høytidsstund i vente. 
ReNaa har allerede en stjerne i den berømte Michelin-guiden, og nyetableringen i det luksuriøse Eilert Smith hotell er et helhjertet forsøk på å kapre flere ved å lage en forestilling som tar gjesten med inn i en drømmeverden. 

Sammenlikningen med scenekunst er heller ikke tatt helt ut av lufta, for på nye ReNaa befinner kokker, servitører og gjester seg bokstavelig talt i manesjen. 
Kjøkkenet hvor rettene settes sammen og gjøres ferdige er midt blant oss. 
Det er som å se en dans. 
Her er det ingen hevede stemmer, ikke noe av det organiserte kaoset man gjerne forbinder med et restaurantkjøkken i full fart. 
Det er dempede stemmer, smil, smidige og innøvde bevegelser. 
Alt til sin tid. 
Og med et årvåkent dirigentpar som holder det hele samlet. 

Ekteparet Renaa har fått velfortjent heder for sin innsats for lærlingene sine. 
Men det hører med til bildet at denne innsatsen ikke er uten en viss egeninteresse. 
Slik foredler de den «råvaren» som unge talenter kan betraktes som, og det er imponerende å oppleve et slikt nivå på servicen fra svært unge medarbeidere i restauranten. 

Leverandørene 

ReNaa tok ikke med seg mye av den gamle menyen da de flyttet. 
Blanke ark. 
Men med en viktig modifikasjon. 
Symbiosen mellom kjøkkenet og leverandørene av råvarer er den samme. 
Derfor står vaktler fra Tau på menyen. 
Ost fra Stavanger Ysteri. 
Kamskjell fra Trøndelag. 
Og sannelig: 
Hot sauce fra entusiastene i Midsummer på Storhaug. 

Gjestene tas imot og plasseres i behagelige stoler med utsikt til baren og restauranten. 
Det er også her de første munnfullene dukker opp. 
Bøkling og kongekrabbe fra munkepanne. 
Speket andebryst. 
Andelever som konfekt. 

Stavanger i verden 

Råvarene får skinne i den vårlige menyen som presenteres nå. 
Sjømat spiller som alltid en hovedrolle. 
Teknikkene er selvsagt raffinerte og knivskarpe, men teknikken kommer aldri i veien for en åpen og ærlig utforskning av råvarenes egenart. 
Her er du i Stavanger, i Rogaland, i Norge, i verden. 
I den rekkefølgen. 

Smaksmenyen er stor, og den vil variere i takt med sesongene. 
Etter at man har gått til bords, dukker et veritabelt skalldyrtablå opp. 
Rå reker, knivskjell så ferske at de fortsatt vibrerer. 
Flatøsters fra Bømlo. 
Kuskjell skåret i lekre strimler. 

Et perfekt grillet kamskjell fra Hitra med puré av gulrot, med Midsummer hotsauce, en lett saus av appelsin og safran og et raffinert dekor av gule kronblader. 
Sjøsalat med fersk søl og salturt. 

En grillet, glasert ål fra King Mikael med saltbakt rødbete og røkt oksemarg, fermenterte kirsebær og sherryeddik som er noe av det mest velsmakende jeg noen gang har spist. 

En delikat og velbalansert soppkomposisjon med morkler og rogn. 
Ulike typer rogn, fra hypereksklusiv Oscietra-kaviar fra Kaspihavet til mer hjemlig rognkjeks og ørret, er for øvrig et gjennomgangstema. 
Og egg og påske henger jo også logisk sammen. 

En hel vaktel fra Ryfylke, fylt med høy og hengt i rundt 2 uker for å tørke, grillet og penslet med trøffel honning, og serveret med pærepuré og en saus basert på vaktel og svart Perigordtrøffel. 

Modige vinvalg 

Ny restaurantsjef på ReNaa er Kristoffer Aga, høyt premiert i servitør- og vinkelnerfaget og med erfaring fra Colonialen i Bergen og trestjerneren Geranium i København. 
Hans vinpakke var raffinert, og den var modig. 
Igjen med balanse mellom det tradisjonelle og det uventede, det sømløse og det mer friksjonsfylte. 
Slik blir vinen et meningsfullt følge til mat som er laget på samme måte. 
Med kjærlighet både til tradisjon og til nyskaping. 

Ett eksempel kan være 2011 JAKOT fra Produsenten Radikon, de holder til i Oslavia helt nordøst i det norditalienske distriktet Friuli. 
En syrefrisk og elegant oransje vin med mye tørket frukt som aprikos, fersken og noe blomsteraromaer. 
Dette er ikke en opplagt vin, men en vin som vokser på deg og etter hvert framstår som både riktig og utfordrende. 

Men Aga kan også være stramt tradisjonell, som med en klassisk rød, alkoholsterk og aromatisk burgunder fra Cotes de Nuits, på pinot noir-druen. 
Gevrey-Chambertin «Symphonie 2011» fra topp-produsenten Burguet. 
For oss over 50 er det lite som matcher smaksløkene som en stor, fransk vin. 

Aga har også lært seg å lage juice, slik at de som av ulike grunner ikke drikker alkohol kan få en drikkepakke som kompletterer måltidet. 
Vi smakte hans gulrotjuice med honning, som var perfekt følge til et utvalg av rettene. 

Men hvis du har skaffet deg bord: 
Senk skuldrene, og la deg flyte med. 
Du smaker, og innser at akkurat denne opplevelsen er ny. 
Og likevel så trygt forankret i hvem vi er og hvor vi kommer fra. 
Makeløst. 
