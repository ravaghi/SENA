Poetisk og løsrevet om Solveig
Karl Ove Knausgård, hvor ble det av deg i alt mylderet? 

Den ambisiøse åpningsforestillingen på Festspillene «Venter» veksler mellom å være utydelig og overtydelig. 
Den kunne med hell forholdt seg langt kraftigere til Karl Ove Knausgårds hverdagslige, men eksistensielle tekst. 

Ideen til forestillingen kommer fra den katalanske bergensvennen Calixto Bieito. 
Og med Bieito kommer det også forventninger. 

Han har tidligere satt opp imponerende versjoner av både Peer Gynt og Brand og fikk meg totalt skjelven i 2010 av den personlige forestillingen «Se dette mennesket». 
Kanskje noe av det beste jeg har sett. 

Når Bieito igjen teamer opp med Grieg og i tillegg får med seg Karl Ove Knausgård legges det opp til et typete mestermøte. 

Novellen «Fuglene under himmelen» danner grunnlaget for forestillingen og er altså et bestillingsverk fra Festspillene. 
Den er allerede gitt ut i bokform. 

«Peer Gynt, slik Solveig ser det» lokker Festspillene med. 
Tja. 
I teorien ja, i praksis ikke så mye. 
Selve fortellingen har lite med Henrik Ibsens Peer Gynt å gjøre, utover at Knausgård kanskje har latt seg inspirere av at Solveig venter og ofrer seg. 

Knausgård har skrevet om en kvinne som pleier sin syke mor samtidig som hennes mutte datter kommer hjem. 
Skjuler hun noe? 
Er hun lei seg? 
Og hva slags hemmelighet har hun i magen? 

Med disse tre generasjonene kvinner skriver Knausgård tett om kjærlighet og kommunikasjon, og hvordan det kan være aller vanskeligst å snakke med dem som betyr mest. 

Hva skjer med ditt forhold til din egen mor når du selv blir mor? 

I en treffende scene snakker kvinnen med moren sin, som er blitt så gammel at hun nesten har mistet språket: 

– Husker du da jeg var på hennes alder og kom hjem? sa jeg. 

– Ja, hvisket hun. 

– 
Jeg pratet om alt til deg, husker du det? 

– Ja. 

– 
Men du sa aldri noe om deg selv til meg? 

– Nei, sa hun. 

Fortellingen til Knausgård er vanlig, men likevel viktig. 
Den sier noe om det såkalte tredje skiftet, om kvinnen som en slags evig omsorgsperson og det betente forholdet som kan oppstå mellom mor og datter. 

Teksten er klar og lettfattelig med en klar utvikling, høydepunkt og avslutning. 
Den er var og melankolsk, og ja absolutt med et feministisk og politisk potensial. 
Hvorfor har forestillingen likevel blitt noe helt annet? 

For det første benyttes det utrolig lite av den opprinnelige teksten. 

Bieito har hentet ut den mest poetiske delen av teksten til Knausgård. 
Den som handler om fugler, menneskets plass i dyreriket, spis og bli spist. 
Vi fødes for å dø. 

Det sceniske formspråket er moderne. 
Mari Eriksmoen befinner seg alene i en hvit kube der Sarah Derendinger videokunst projiseres på veggene. 
Koret og orkesteret er bak henne. 

Massive bilder av glupske dyr, et barn i starten av livet og en eldre person på slutten av livet vises på de store veggene. 
For dem som har savnet Bieitos karakteristiske blodige scenespråk, byr han på en intens vakker og guggete fødsel. 

Eriksmoen veksler mellom å fremføre utdrag fra Knausgårds tekst alene på scenen og synge Grieg med både et imponerende kor og orkester i ryggen. 

Større deler av forestillingen har hun er slags mobilkamera som hun filmer fjeset sitt med og som forstørres på veggen. 

Som konsert er det tidvis virkelig bra, men det sceniske og musikken går aldri opp i en høyere enhet. 
Det er som Bieito og Knausgård har sittet på hver sin tue og nå kjøres to parallelle løp, det gir et fragmentert og oppstykket helhetsinntrykk. 

For publikum som ikke har noe forhold til Knausgårds nyskrevne tekst må stykket ha fortonet seg ekstra kaotisk og utydelig. 

Bieito smører dessuten for tjukt på med flere av virkemidlene. 

Når teksten er på sitt mest dramatiske understrekes det gjerne av desperate ansiktsuttrykk eller kvinner og barn i svart/hvitt slow motion med hvite kjoler og megetsigende ansiktsuttrykk. 

Et poetisk dikt om «the darkness of the light» kalte regissøren selv forestillingen i en samtale tidligere på biblioteket samme dag. 

Han mente at det var viktigere å føle enn å forstå Venter. 
Men med Knausgård solide og realistiske tekst i bunn lå det til rette for en forestilling man både kunne forstå og føle. 
