Koselig og tidkrevende grublearbeid
To hjernetrimkonsepter møtes i dette trivelige spillet. 

Og selv om spillene om arkeologiprofessor Layton og advokat Phoenix Wright visuelt sett ikke ligner hverandre så voldsomt, har Capcom og Level-5 her klart å samarbeide seg fram til et resultat som ser bra ut, og hvor de to verdenene glir relativt sømløst inn i hverandre. 

I innledningen møter vi professoren og hans protegé, den unge og ambisiøse Luke. 
Etter å ha mottatt et mystisk brev fra en gammel bekjent, dukker en vettskremt, ung kvinne opp, serverer noen halvkveda viser om at hun blir forfulgt av hekser, før forfølgerne kommer flygende og kidnapper henne. 
Professoren og Luke løper naturligvis fluksens ut for å lete etter spor, og roter seg etter hvert inn i en parallell dimensjon, et middelalderaktig sted som heter Labyrinthia. 

Her viser det seg at den kidnappede kvinnen sitter fengslet i påvente av en rettssak, hvor hun mistenkes for hekseri. 
Heldigvis klarer også stjerneadvokat Wright og assistenten hans å rote seg av gårde til Labyrinthia, slik at han kan representere kvinnen. 

Så følger en usedvanlig lang historie med gåteløsning i Laytons regi og dissekering av falske forklaringer med Wright. 
Begge deler fungerer fint, og historien som rulles opp er både spennende og medrivende. 
Du trenger imidlertid en god porsjon tålmodighet med den japanske formen for historiefortelling i spill for ikke å bli helt koko av alt jabbet her. 
Det er stadig noen relativt lange samtaler du må klikke deg igjennom for å komme til poenget. 
