Rotete, men bitvis flott
Country, viser, ørkenrock og jazz i skjønn forening. 

Howe Gelb: 
«Gathered» (Fire/Border) 

Howe Gelb er blant dem som trutt og tappert lager nye plater. 
Dette oppgis å være hans 24. soloalbum, og tar du med andre prosjekter, havner du rundt 60. 

Altså ikke noe dårlig livsverk å se tilbake på for 62-åringen fra Tucson i Arizona. 
Gjennom årene har han jobbet med en rekke musikere, og bandet Calexico startet som rytmeseksjonen i hans Giant Sand. 

Gelb brakte også M. Ward fram i lyset, og Ward gjør her gjengjeld i en duett på Leonard Cohens «A thousand kisses deep». 
Snakkesynging og spanske gitarer. 

78 år gamle danskfranske Anna Karina og danske Kira Skov er med på hver sin intime duett med nattlig jazzslør. 
Pieta Brown synger på tittelkuttet «Gathered», allsangvennlig gospelcountry om å stå sammen i usikre tider. 
En sang i Woody Guthries ånd. 

Han lar også datteren Talula Gelb slippe til på standardlåten «Moon river», uten særlig kritisk sans. 

Det smaker av Tom Waits og Lou Reed underveis, men først og fremst av Gelb selv. 

Beste spor: 
«On the fence», «Flyin’ off the rails», «Gathered». 
