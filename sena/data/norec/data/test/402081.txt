«Avengers: Endgame» har både et bankende hjerte og spektakulær action
Et mektig punktum. 

Da bortimot alle superheltene ble til stjernestøv i Infinity War, husker jeg at jeg satt i kinosalen og tenkte at nå må jeg føle bitte litt her. 
Men nei! 
På tross av dramatikken kom det ikke så mye som et sjokkert lite gisp. 

Den forrige Avengers-filmen Infinity War er, etter min mening, en komplett følelseskald og uinteressant film selv om det handlet om verdens undergang. 
Det er godt gjort, men det er altså mulig. 
Litt det samme som når George Lucas greide å gjøre Anakin Skywalkers omvendelse til de mørke kreftene til et eneste langt gjesp i Star Wars: 
Episode III. 

I Endgame lykkes de heldigvis mye bedre. 
Filmen har både et bankende hjerte og iøynefallende action, selv om regissørduoen Anthony og Joe Russo stapper litt vel mye inn i historien. 
Det siste eventyret byr nemlig på tidsreiser, og det fører stort sett alltid til – noe de også spøker med i en av filmens morsomste sekvenser – et salig rot. 

Postapokalyptisk og mørk 

Heldigvis er veien mot sluttspillet fylt med mye humor. 
Uten å avsløre for mye av handlingen ble ikke alle til stjernestøv i forrige film. 

Iron Man (Robert Downey Jr), Captain America (Chris Evans), Hulken (Mark Ruffalo), Thor (Chris Hemsworth), Black Widow (Scarlett Johansson) og Hawkeye (Jeremy Renner) overlevde, og de var jo også hovedfokus for den første filmen fra 2012. 
Det føles godt at de ikke serverer oss hele Marvels karakterkatalog på én gang. 
Det har kommet til flere og flere karakterer for hver film, og til slutt ble det så mange at de til syvende og sist ikke betød noe for seerne. 

I Endgame er kjemien, humoren og den snertne dialogen på plass der den skal være. 
Og siden 50 prosent av jordens befolkning forsvant som dugg for den berømmelige solen, er atmosfæren passe postapokalyptisk og mørk. 

Tilsynelatende udødelige superhelter 

Endgame starter som et drama om hvordan livene til våre helter utspiller seg etter katastrofen. 
Selv Hulken er alvorstynget under alle spesialeffektene. 

Resultatet er at filmen har i seg mye av den dystre stemningen som gjorde Captain America: Civil War så god. 
Endgame er takk og pris også milevis unna det meningsløse actioninfernoet Age of Ultron. 

Som et mellomspill får du tidsreisesekvenser og gjensyn med de tidligere filmene. 
Her har Marvel-fansen analysemateriale i lang tid fremover! 

Et viktig poeng er at Endgame greier å få livet til å bli alvor for selv tilsynelatende udødelige superhelter. 
Det er bra. 
Da får handlinger konsekvenser, og filmen blir spennende igjen. 
Den mørke og såre drama-delen står som en fin kontrast til den spektakulære og voldsomme finalesekvensen. 

3 timer er litt for langt 

Endgame vinner på at den greier balansen mellom humor, fine øyeblikk mellom de sentrale karakterene og actionelementene. 
Problemet er at filmen er litt for lang. 

I løpet av tre timer sjonglerer Anthony og Joe Russo nåtiden, tidsreiser og superstjerner. 
Alle trådene skal nøstes opp. 
I løpet av disse timene skal samtlige stjerner selvfølgelig ha sitt store øyeblikk på lerretet. 
Det tar sin tid, og midtpartiet og slutten kunne vært strammet opp. 

Når det er sagt, er Endgame langt fra kjedelig. 
Filmen er et mektig og rørende punktum på Marvels innbringende filmserie. 
