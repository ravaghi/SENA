Agatha Christie:Mord etter alfabetet: 
Hercule Poirot er best uten bart | 
Anmeldt av Asbjørn Slettemark 

John Malkovich gjør en briljant tolkning av Hercule Poirot. 

Er det mulig å gjøre noe nytt med Agatha Christies ikoniske detektiv Hercule Poirot, etter at David Suchet spilte ham i 26 år med vokset bart, pingvingange og nedlatende vitser? 

Ut av omkledningsrommet kommer John Malkovich, som sammen med serieskaper Sarah Phelps har gitt den utslitte detektiven nytt, mørkt liv. 
For å markere at det virkelig er nye tider, er den ikoniske Poirot-barten også erstattet med et veltrimmet, men grånende skjegg. 

Hercule Poirot er en gammel mann da vi treffer ham i Agatha Christie: 
Mord etter alfabetet. 
Detektivkarrieren er over, det samme gjelder for den solide biinntekten som innleid etterforsker for fiffens tøysete mordselskap. 

Likevel får han brev fra en åpenbart forstyrret mann som undertegner med A.B.C. og sier han skal drepe. 
Poirot stormer til politiet og annonserer at det første mordet skal ha skjedd i Andover. 

Politiet ler av den fallerte eks-detektiven der han sitter med hjemmefarget skjegg, ingen oppdrag og kun en bunke brev fra en selvoppnevnt morder. 
Hercule Poirot må selvsagt ta saken i egne hender. 

Minner om Luther, skrevet av Eastenders-forfatter 

Den tidligere Eastenders-manusforfatteren Sarah Phelps har oppdatert Agatha Christie-universet i noen år nå, blant annet med en tilsvarende miniserieversjon av And then there were none, men Christie-nykommeren treffer først ordentlig blink med Mord etter alfabetet. 

Hun holder seg noenlunde trofast til selve plottet, men gjennom John Malkovich formes Hercule Poirot som en stor etterforsker som kjemper mot verdens skepsis, alderdommen, sin egne triste sjel og noen ordentlige demoner fra fortiden. 

Det kler ham, og det kler Agatha Christie at belgieren valser rundt i 1930-tallets England som en deprimert, nesten knekt utgave av 2010-tallets dystreste seriepolitimann, Luther. 
Etter noen timer i John Malkovich savner jeg overhodet ikke gamle Poirot, og håpet om at John Malkovich skal fortsette i denne rollen vokser for hver scene han deltar i. 

Minner oss om hvor utspekulert og diabolsk Agatha Christie var 

Malkovich får god hjelp av Eamon Farren, skuespilleren som gestalter Alexander Bonaparte Cust, den omreisende strømpeselgeren som skriver brev og virker besatt av Poirot. 

De sirlig komponerte scenene hvor han sitter og skriver i en skitten leilighet mens huseierens datter gjør «the ordinary» i overetasjen som tjeneste for en shilling minner oss om hvor diabolsk og utspekulert Christie kunne være. 

Fareren løfter det hele opp til å bli en seriemorderfortelling slik vi kjenner fra nyere klassikere som Zodiac og Se7en, samtidig som Christies litterære forelegg holder serien godt forankret i 1933. 

Noen konservative fans av Agatha Christie vil muligens hoppe i stolen av Sarah Phelps frie tolkning av Hercule Poirots sjeleliv, men for oss vanlige tilhengere av krimdronningen er det forfriskende og betryggende å se hvordan det klassiske materialet kan gjøres nytt og spennende. 
