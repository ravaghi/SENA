General Romano
Daniel Romano på Generalen 10. juli er sommerens kuleste «hemmelige» konsertbooking i Kristiansand. 
Artister av hans kaliber — høyt verdsatte blant kjennere, men helt ukjente for folk flest - pleier vanligvis å suse forbi oss på E39. 
Her gjelder det med andre ord å kjenne sin besøkelsestid. 
I USA har countrymusikken de siste årene vært dominert av hjernedøde «anthems» om sjekking, øldrikking og patriotisme. 
Canadiske Romano representerer motstemmene. 
Og han gjør det uten å henfalle til humørløs puritanisme. 
På «Mosey» stiller han i treningstøy på omslaget og kler sangene sine opp i alle andre gevanter enn de man kunne forvente. 
Her er energisk, blåøyd soul à la 60-tallet, småpsykedelisk pop à la The Zombies, tungt orkestrerte countryballader à la Lee Hazlewood og skrudde duetter à la Serge Gainsbourg. 
Bare legg til noen lange, instrumentale codaer og innspillinger gjort i stolt mono, og du har det som kunne ha vært soundtracket til en helt usedvanlig cool B-film. 

Det er på ingen måte gitt at såpass retro-orientert musikk vil få like lang levetid som forbildene. 
Men her og nå føles «Mosey» som et hardt tiltrengt friskt pust. 
Og disse sangene burde låte aldeles knall fra en scene. 
