Fremmer myke verdier
Kvikk motor, lett bil og mykt understell skal få frem Citroën-følelsen. 

Det er kun de største bilfabrikantene som tør å skynde seg langsomt når det gjelder bildesign. 
Audi, BMW, Mercedes og Volkswagen har alltid hatt som filosofi at neste modell skal ha familie-liketer med foregående modell. 
Noen synes forskjellene blir så små at nye modeller blir et gjesp. 

Slik har det aldri vært hos Citroën. 
Her skiftes designfilosofi raskere enn man utvikler nye modeller. 
Akkurat nå er det bobleplast på sidene og flere etasjer med frontlykter som er gjeldende trend hos folkemodellene hos Citroën. 
Det er trolig fulltrefferen C4 Cactus man ønsker å profittere på. 
Og man kan ikke si annet enn at de har lykkes med oppgaven. 
C3 ser kjempekul ut og er full av lekre detaljer både innvendig og utvendig. 

Folk hadde sansen for at Cactus tilbød et enkelt og billig konsept for folket. 
Ideen er videreført i C3. 
På mange måter er filosofien den samme som da Citroen 2CV og erkefienden Renault 4 skulle få franskmenn på hjul etter krigen. 
Ingenting galt i det. 

Kul design 

C3 har gode myke stoler i stoff og myk fjæring. 
Dashbordet preges av hardplast. 
Det er ikke overdrevent mange knapper og forholde seg til. 
Det aller meste lar seg betjene uten å fjerne hendene fra rattet. 

Skjermen i midtkonsollen inneholder det aller meste, Alt fra radio og mediestyring, til varmeapparat og innstillinger til bilen. 
Systemet finner du i de fleste Citroen og Peugeot. 
Det er en del å mislike ved systemet. 
Skjermen er litt ufølsom for berøring og utformingen på de virtuelle knappene vært bedre. 

Det er radioen som brukes mest. 
Den burde vært mer gjennomtenkt. 
Den starter hver kjøretur på innstillingen frekvens. 
Ikke veldig praktisk. 
De fleste ønsker nok å ha den på favoritter. 
Da får du store symboler, noe som i utgangspunktet er bra, men hver kanal har forhåndsdefinerte symboler. 
Det er sikkert mulig å få inn aktuelle kanalsymboler, men det burde skjedd automatisk. 

Apple Car Play er standard. 
Siri er tilgjengelig fra en knapp på rattet. 
Med Car play har du tilgang til karttjenester fra mobilen, du kan lese inn og få opplest SMS-er, bruke telefonen (en funksjon som allerede er i bilen originalt) og spille musikk, podcaster, lydbøker etc. 

Sprek turbomotor 

C3 kan fås med de trendy «fenderne» på siden, men den er billigere uten. 
Den fås i fire motorvarianter, tre tresylindrede 1,2 litere på 68, 82 eller 110 hester, samt en firesylindret 1,6 liters diesel på 100 hester. 
Minste alternativ blir neppe kjøpt av noen Nordmenn. 
Vi har allerede kjørt C3 PureTech 82 Exclusive. 

Den lille 1,2 liters turbomaskina har bra bunndrag. 
Dersom den får jobbe fra bånn, tar den i noe skikkelig fra 1750 omdreininger. 
Derfra drar den hele veien oppover til rødt på 5500. 

C3 er en lett bil og mange har trukket frem GTIens far som referanser når de omtaler C3 med denne motoriseringen. 
Den sammenligningen blir ikke veldig korrekt. 
Riktignok kan effekten sammenlignes og begge bilene er lette, selv om gamlingen faktisk er ennå noen kilo lettere. 
Morofaktoren kan kanskje sammenlignes, men det blir på forskjellig plan. 
Lydbildet og karakteristikken på denne turbotreeren lager den et grovt lydbilde et stykke ned på toneskalaen og man blir aldri egentlig fristet til å dra den lenger enn rundt 3000 omdreininger før man girer til neste gir. 
Rødmarkering allerede på 5500 omdreininger er heller ikke veldig mye høyere enn på en turtallsvillig turbodiesel i dag. 

I overkant myk 

Det betyr ikke at den er kjedelig, derimot er den av litt artig karakter der du får med et godt gammeldags turbolag på kjøpet. 
og den myke fjæringa som jeg egentlig misliker, er med på å krydre kjøreopplevelsen, spesielt i akselerasjoner. 
Den blir jo litt ekstra levende når den setter seg med rumpa, selv om bilen for så vidt ikke er så veldig sprek. 

Understellet er faktisk så mykt at det skal langt mindre enn nødbremsing til, før nødblinkerne aktiveres og egentlig er dette en ustabil liten sak. 
På sporete veier opplever jeg at den vandrer veldig mye og jeg må sitte å gjete den ganske mye med rattet. 

Vi opplevde ikke slike tendenser under lanseringen, så vi må skylde på at vinteredekkene som er valgt til denne bilen av importøren, får det verste ut av den. 
Bilen står skodd på Hakkapelitta R2 205/50R17. 
Da vi kjørte 82-hesteren på de samme dekkene på 16-tommers felger var opplevelsen enda dårligere. 

Den tresylindrede motoren gir fra seg litt sjarmerende støy når den presses, ellers er den ganske stille og vibrasjonsfri. 
Siden motoren er så stillegående og at både gass, clutch og brems er av typen ufølsom og lett, kan det være lett å kvele den de første turene. 
Heldigvis har den bakkestartassistanse. 

Girspaken har så lange vekslinger at vi valgte å måle dem. 
Hele 18 cm fra andre til tredjegir. 
Ikke noe problem i seg selv, men man kunne oppleve at man trodde man hadde puttet den i eksempelvis første eller revers, men konstatere at den rapet seg ut av girene når man tok i gang. 

Design før funksjon 

C3 kan forføre mange. 
Et snev av Crossover-stil med sine plastskjermer, offroad-elementer og tofarget lakk. 
Fronten er så høy som en SUV og dashbordet er kjempelangt. 
Det får bilen til å føles stor. 
En fordel når du kjører, en ulempe når du parkerer. 

En Audi A6 virker smidigere og snertnere i byen. 
Bakseteplassen er nærmest ikkeeksisterende bak meg på snaue 1.90; kSun 11 cm mellom baksetepute og forseteryggen. 
Og den bakre fangeren er veldig høy. 

Hele 78 cm må du løfte handleposene dine, ned i et dypt bagasjerom som svelger hele 300 liter. 
Alt dette er til å leve med, inntil du har prøvd f.eks VW Polo, som virker som en langt enklere bil å håndtere og som samtidig tar hensyn til baksetepassasjerer og bagasjeinnlasting. 

Potensielt billig 

C3 i Trendutgave, slik testbilen er, uten bobleplast på sidene, koster fra konkurransedyktige 162.900 kroner. 
Da får man manuell aircondition, fartsholder, elektrisk betjente vinduer foran, fjernbetjent sentrallås, en enkel skiltgjenkjenning og filskiftevarsler. 
Citroen regner med de fleste vil gå opp til Style. 
Da får man 16» felger, parkeringssensor, Air Bump på dørene, automatisk klima, 7-tommers berøringsskjerm,, multifunksjonsratt, LED og tåkelys. 
Exlusive tilbyr i tillegg 17-tommers hjul, ryggekamera, Skinnratt, automatisk avlendbare speil og regnsensor. 
Med 11 hesters motor spretter prisen opp til 211.000 kroner, ikke dyrt det heller. 
