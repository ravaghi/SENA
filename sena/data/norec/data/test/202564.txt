Fra håndverker- til familiebil
Ford forsøker å lokke til seg hipster-foreldre og ekstremsportutøvere med en barsk utgave av Ranger. 

Mote er en ganske forutsigbar greie. 
Det er ikke vanskelig å spå når en gammel trend er klar for comeback. 
Snakker vi klær, er tidsrammen om lag 30 år. 

Bilverdenen bruker mindre tid før motor-moten tar en full 360. 
Miljøet har stått i full fokus de siste årene. 
Dieselbil-eiere er blitt stemplet som verstinger, mens elbil-eiere er folkehelter med flere fordeler enn funksjonshemmede sjåfører. 

På 90-tallet var yrkesbiler svært populære blant familer. 
Avgiftssystemet gjorde at disse doningene kunne registreres som kombibiler, med mye lavere avgift enn vanlige personbiler. 
Chevrolet Suburban var en som slo godt an som hyttebil, med plass til alt. 

Etter avgiftsendringene i 1998 ble disse slagskipene på fire hjul dobbelt så dyre over natta. 
Snipp snapp snute, så var trenden ute. 

Comeback 

I år er det en ny æra for pickup. 
Nissan Navara, VW Amarok, Toyota Hilux og Mitsubishi L200 har alle kommet i ny drakt. 

Likhetstrekkene er at kvaliteten på disse bilene er økt betraktelig på alle fronter. 
Alt fra interiør til kjøreegenskaper begynner å ligne det vi forventer fra en personbil. 

Bilavgiftene i de fleste land øker stadig og det har blitt mindre aktuelt å eie to eller flere biler. 
Det er ikke helt utenkelig det er slik Ford tenker med sin nye Ranger Wildtrak: 
Å skape et nyttekjøretøy det faktisk går an å leve med i det daglige. 

Kul og treig 

Akillesen til slike biler har alltid vært forbruk. 

Tidligere var disse bilene utstyrt med tørste V6- og V8-motorer. 
Med det siste fokuset på downsizing på motorfronten, er både volum og forbruk redusert betraktelig. 

Ford skryter av en forbruksreduksjon på opp mot 17 prosent på nye Ranger. 
I tillegg til motoroppgraderinger kommer nye Ranger med auto start/stopp, nye «Final drive ratios» (en slags overdrive) og elektronisk styring. 

Testbilen vår er utstyrt med den største motoren i serien, en 3,2 liters TDCi rekkefemmer. 
Som vanlig blir den største motoren drept av det norske avgiftssystemet. 
Det blir nok 2,2 literen som blir storselgeren. 
Men for å være helt ærlig, du går ikke glipp av så veldig mye. 

3,2-literen leverer 200 hestekrefter og 470 Nm fra 1.500-2.750 omdreininger. 
Dette gir 0-100 km/t på 11,8 sekunder og en toppfart på 175 km/t. 
Ikke fullt så ekstreme tall som «Wildtrak»-navnet skulle tilsi, men bilen er litt «show», og da rekker sjåføren å bli gjenkjent, mens han råner på stripa. 

Tekniske data (testbil) 

Kapabel og slitsomt 

Det er ikke bare på veien disse bilene skal måles. 
Til denne testen har Ford satt opp en relativt enkel terrengløype. 
Ingenting som kan utfordre Ranger sine offroad-egenskaper, men nok til å kjenne på hvordan bilen oppfører seg utenfor veien. 

Motoren liker seg best når den får lov til å jobbe ute i terrenget. 
Helst i andregir og med minimal input fra høyrefoten. 
Vi skal innrømme å ha sett litt for mange Youtube-videoer med BJ Baldwin og prøvde en «mer fart, mer komfort»-taktikk, noe som resulterte i «mer fart, mer nakkesleng»... 

Til tross en litt for ambisiøs marsjfart gjennom terrengløypa, synes vi Rangeren gynger forferdelig mye i forhold til nye Toyota Hilux, som vi nylig kjørte tre dager gjennom Namibia. 
Vi mistenker at bilen er satt opp litt mer med tanke på komfort på veien enn utenfor. 

Men om du skulle svinge innom Afrika med denne, finnes det godt med hjelpemidler for å sikre uproblematisk fremkomst. 
«Hill Launch Assist», som fungerer både i førstegir og revers, og «Desent Control», for vanskelig nedstigning, «Adaptive Load Control», som justerer stabilitetskontroll ved tung last, og stabilitetskontroll for å hindre at bilen tipper over ved unnamanøver. 

To- eller firehjulstrekk kan du enkelt velge med en bryter. 
Lavserie kobles inn like enkelt. 
Og skulle du virkelig slite, finnes det en elektronisk differensialsperre for å redde deg ut av gjørma uten slepetau. 
Vadedybde er på 80 cm, 10 cm mer enn Hilux. 
Men den må se seg slått av japaneren med en bakkeklaring på 23 cm mot Toyota sine 27,9 cm. 

Barskt 

Wildtrak skal ifølge Ford være den ultimate Ranger. 
På utsiden får du en heftig grill fra Ford F-150, med grå metallic-detaljer på sidespeilene, dørhåndtakene, lufteventilene, lasteplanbøylen og baklysene. 
Bilen ser skikkelig barsk ut, bortsett fra én detalj: 
Wildtrak og 4x4-dekalene blir litt for «Baywatch 1985» for vår smak. 

Interiøret er noe av det mest vellykkede vi har sett blant pickup-biler. 
Her ligner det veldig på det vi forventer fra en personbil. 

De oransje detaljene og sømmene på setene er ordentlig stilige. 
Med åtte-veis justering på førersetet er du sikret mot nummen bakdel på langtur. 

Ford sin SYNC 2 er på plass med en 8-tommers berøringsskjerm, fargekoordinerte navigasjonsknapper og talestyring. 
Sammen med et nytt instrument-display dytter Ford konvolutten når det gjelder opplevd kvalitet på yrkesbil-interiør. 

Bakseteplass og komfort er også på høyde med en personbil. 
Benkeseter og 90 graders ryggvinkel, som vi er vant med fra pickuper, er borte. 
Bakdørene er store, og ankomst er ikke lenger forbeholdt de minste og smidigste. 

Ingenmanns land 

Spørsmålet er om Ford har klarte å skape en pickup som kan vært aktuell som familiebil? 

Joda, det har de. 
Men samtidig faller bilen mellom to stoler. 
På den ene siden har du yrkessjåfører som vil ha noe ekstremt slitesterkt og praktisk. 
Og da er det ikke sikkert de er så nøye med «Wildtrak-ekstras» på en bil som skal være en arbeidshest. 
Vekten fra 3,2-literen og Wildtrak-utgaven reduserer dessuten lasteplanvekten til 1.033 kilo. 

Som familiebil er Ranger for stor, ullen i kjøreegenskaper, dyr og støyete på langtur. 

Uansett: 
Hvis kontoret ditt er en bil, hvem vil ta med arbeid på ferien? 
Da har du dem som ramler mellom stolene. 
Er du derimot ung, har god råd og skal ha en råkul bil å cruise rundt med, er Ford Ranger Wildtrak noe av det feteste du kan velge! 
