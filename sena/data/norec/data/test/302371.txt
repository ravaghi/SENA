Godt foredlet norsk-americana på plate
Anmeldelse: 
Stillfaren solodebut fra Paul Henriksen. 

ALBUM: 
Det er ikke lenge siden Robert Skarsbakk overbeviste med debuten «Like Everything is OK», og her er låtskriver/vokalist/gitarist Paul Henriksens stillfarende soloalbum. 
Det er høysesong for voksne, norske herrer i americana-landskapet! 

Ti år 

Sangene til Henriksen har vokst fram gjennom ti år, og er godt foredlet i studio av produsent og gitarist Rune Berg (The Margarets) - med hjelp fra glimrende musikere som Asbjørn Ribe (piano/B3), Geir Sundstøl (gitar/pedal steel) og Marie Tveiten (hardingfele/fele/kor). 

Jordnære tekster 

Særlig sistnevnte gir en fin dybde til sangene. 
Men det er de behagelige melodiene, de jordnære tekstene og den lune stemmen til Henriksen som bærer plata. 

«Time To Grow Wings» er defor rein vellyd for deg som liker americana. 
Enkeltlåter er allerede blitt spilt på flere utenlandske radiostasjoner. 

Townes og Bob 

«Six Foot Two» er en ode til Townes Van Zandt, og avsluttende «She's From The North Country», med Henriksen alene, kan høres som en hyllest til Bob Dylan - og ikke bare fordi tittelen er ganske nært opp til hans «Girl from The North Country». 
Begge er naturlige forbilder. 

«She's From The North Country» er strippet ned til akustisk gitar, munnspill og gitar, og er et høydepunkt. 

Med noe større variasjon i arrangementene og finsliping av den amerikanske diksjonen, er Henriksen helt i mål neste gang. 
