Storartet fra Motorpsycho – som alltid
På mange måter et slags dobbeltjubileum i Hulen torsdag kveld. 
Studentstedet under Nygårdshøyden fyller i år 50, mens Motorpsycho kan se tilbake på 30 år som et av landets beste rockeband. 

Kombinasjonen fungerer utmerket – og verken scene eller band bærer overhode preg av tidens tann. 
Tidløse kvaliteter kalles slikt. 

Sist Motorpsycho spilte i Hulen var i 1993. 
Den gang et relativt nytt og ferskt band på vei oppover samtidig som studentstedet forberedte 25-årsjubileet som skulle finne sted året etter. 
Det var på den tiden Hulen stolt reklamerte med at den var Nord-Europas eldste rockeklubb. 
I dag er det i hvert fall ingen som bestrider denne statusen. 

I disse dager hylles også Motorpsycho med en egen utstilling ved musikkavdelingen ved Bergen Offentlige Bibliotek. 
Imponerende. 
Vi snakker tross alt om et band fra Trondheim som att på til heier på Rosenborg. 
Som har vært grossist i Spellemannspriser og nominasjoner de siste 25 år, men likevel aldri vil bli noe band for de store massene. 
Dertil er de for kompromissløse og trives godt med sin posisjon solid plantet noen gode skritt på siden av det kommersielle musikkmarkedet. 

Bandet begynner kvelden med «Gullible’s Travails» fra det nesten ti år gamle albumet «Heavy Metal Fruit». 
Før de fortsetter med åpningslåten «Psychotzar» fra den ferske platen «The Crucible» som kom ut for noen uker siden. 
Deretter følger en lett blanding av nytt og gammelt – kanskje med hovedvekt på de to siste albumene «The Crucible» og «The Tower». 

Det låter tungt og hypnotisk. 
En slags psykedelisk progrock med referanser til både 60 og 70-tall, men på samme tid med føttene solid plantet i dette århundret. 
Til tider roes det hele ned en tanke, før det igjen dundres løs med kaskader av lyd. 
Til tross for at anmelderen gjennom årene kan vise til mer enn et dusin konserter med bandet, blir han alltid overrasket. 
Og fredagens ekstrakonsert i Hulen, i skrivende stund fremdeles med noen få billetter igjen, blir garantert ingen blåkopi av torsdagens. 

For halvannet år siden overtok svenske Tomas Järmyr trommene i Motorpsycho, og gjør på ingen måte skam på sine forgjengere Kenneth Kapstad og Håkon Gebhardt. 
Men som for en mannsalder siden er det fremdeles gitarist Hans Magnus «Snah» Ryan og bassist Bent Sæther som utgjør hovedstammen i bandet. 
Så samspilte at det er en fryd uten at det noensinne bærer preg av ren rutine. 
Som assosiert bandmedlem denne kvelden finner vi som ofte før Reine Fiske fra det svenske bandet Dungen på gitar og tangenter. 
Han holder seg relativt beskjedent i bakgrunnen, men bidrar utvilsomt til et fyldigere og tettere lydbilde. 

En liten demografisk observasjon sånn i forbifarten viser ellers et publikum som består av minst 90 prosent hankjønn av det relativt voksne slaget. 
Og til tross for at konserten har vært utsolgt i lang tid og Hulen er smekkfull, er det likevel brukbar plass – aller fremst ved scenen. 
Riktignok er lydvolumet høyt, men på ingen måter så høyt. 
Motorpsychofansen er tydeligvis bare litt mer tilbakeholdne enn rockefans flest. 

Inkludert en solid dose ekstranumre blir det en festkveld på to timer og tjue minutter. 
Om ti år fyller Motorpsycho 40 og Hulen 60. 
Det kan bli litt av en hundreårsfeiring. 
