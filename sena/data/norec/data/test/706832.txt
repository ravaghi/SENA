Skummelt og fascinerende vakkert
En av Norges største stemmer og mest tøylesløse artister. 

Susanna & The Brotherhood of Our Lady: 
«Garden of Earthly Delights» (Susanna Sonata) 

«The Garden of Earthly Delights» er 1500-tallskunstneren Hieronymus Boschs mest kjente verk, et symbolladet triptyk, en tredelt altertavle, som tar oss med fra Paradis via virkeligheten til menneskets fall til helvete. 
Det er ikke lystige bilder Bosch maler, men de er samtidig fascinerende vakre. 

Det samme kan sies om tolkningen til Susanna Wallumrød og bandet The Brotherhood of Our Lady. 
Det er en stramt produsert og skummelvakker miks av middelaldermusikk, elektronikk og varme pianoballader, fordelt på 15 sanger. 

Jesusfiguren i nevnte maleri inviterer betrakteren til å se seg selv og sin egen samtid. 
Susanna har tatt oppfordringen. 
Sangene speiler Bosch’ motiver, som «Gluttony and lust», og ser samtidig på vår egen tid og kanskje våre egne dødssynder og undergang – her er kapitalismekritikk i «Death and the Miser» og klimasorg i «Gathering of birds». 

Bosch var en stilistisk regelbryter, som tok kunsten og livet på alvor. 
Med sitt 13. album gjør Susanna det samme. 

Beste spor: 
«Death and the miser», «Ecstasy X», «Wilderness». 
