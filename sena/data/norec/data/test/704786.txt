Klønete zombiekamp
Slurvete styring og uengasjerende plot gjør dette til en på alle måter unødvendig nyutgivelse. 

I utgangspunktet er jeg veldig positivt innstilt til spill som lar deg gå amok med store skytevåpen i et postapokalyptisk, zombieinfisert miljø. 

Når den oppussede versjonen av Playstation 3- spillet "Dead Nation" likevel ikke fenger spesielt mye, handler det ikke først og fremst om handling eller stemning, men at utviklerne har gått for ovenfra og ned-perspektivet, som jeg egentlig håpet at var begynt å bli utdatert etter hvert. 
Når styringen også er mildt sagt unøyaktig, skytingen klønete og oversikten til tider er fullstendig ikke-eksisterende, er det mye som taler for å legge fra seg dette jo før jo heller. 

Konseptet er relativt enkelt: 
Du velger en av to spillfigurer, uten at det har noen som helst betydning for hva som skjer i spillet, og så er det om å gjøre å redde seg fra start til mål på de ulike brettene uten å bli spist av zombiehordene som går løs på deg (du er heldigvis immun, og blir ikke zombie selv). 

På ulike steder dukker det opp noen pølsebu-lignende utsalgssteder hvor du kan handle våpen, ammunisjon og beskyttelse. 
Pengene du trenger til dette, finner du i bagasjerommene til forlatte biler, og du plukker også opp lommerusket til zombiene du tar av dage. 
Noen steder finner du også førstehjelpsskrin, noe som kan være riktig kjærkomment mot slutten av brettene, når zombieangrepene har begynt å røyne på. 

Med bedre spillmekanikk, aller helst et førsteperson-perspektiv og en reell mulighet til å sikte skikkelig, kunne dette vært en ganske fornøyelig, men forglemmelig, tidtrøyte. 
Slik det er nå, er det bare forglemmelig. 
Det finnes horder av spill med samme tematikk som gir en lagt bedre spillopplevelse. 
