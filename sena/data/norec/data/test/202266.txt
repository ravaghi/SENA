Renault frister med ny Grand Scenic flerbruksbil
Tre generasjoner på tyve år. 
Nå er det klart for fjerde generasjon. 

Det er omtrent akkurat 20 år siden Renault kom med en bil som ble en knallsuksess for den franske bilprodusenten. 
Bilen var en flerbruksbil, bygget på basisen til Megane, og fikk derfor navnet Megane Scenic. 
I ettertid har Scenic blitt så anerkjent i seg selv at Megane-navnet er fjernet, men fortsatt er basisingrediensen i Scenic hentet fra Megane. 

Nå er fjerde generasjon Scenic på vei, og vi har prøvekjørt bilen, som dukker opp på norske veier i løpet av høsten. 

Syvseter som nødløsning 

Nye Scenic blir produsert som både Scenic og Grand Scenic, hvor Grand-versjonen er 22,8 centimeter lenger enn Scenic. 
Av disse er syv centimeter lagt til på akselavstanden, mellom hjulene. 
Resten er lagt til som ytterligere overheng helt bakerst. 

Det gjør bilen lang nok til å kunne leveres med en tredje seterad, for de som ønsker en syvseter. 

Man bør likevel ikke anse syvseteren som en permanent løsning, men mer som en nødløsning noen de få gangene det er påkrevet. 
Plassen på tredje rad er såpass begrenset at det ikke er egnet som en permanent løsning, og barna bør helst være av det minste slaget. 

Ingen valg 

I Norge slipper for øvrig kundene å velge mellom kort eller lang versjon, for det er bare den lange som blir tatt inn. 
Det er i grunnen like greit, for den korte utgaven har så dårlig plass for baksetepassasjerene at vi ikke kan huske sist vi satt så trangt i en familiebil på dette nivået. 

I Grand Scenic er det langt bedre, uten at vi skal gi heder for veldig god plass her heller. 
En av grunnene er at de på baksiden av forstolene har laget en løsning med klappbord for baksetepassasjerene. 
Dette klappbordet bygger mange centimeter ut, selv når det er oppfeldt. 
Det er dumt når det kommer i konflikt med der voksne passasjerer normalt vil ha knærne. 

På skinner 

Andre bakseterad er satt på skinner for at brukerne skal kunne prioritere plass i baksetet eller i bagasjerommet. 
Og bare for å presisere, raden stod i bakerste posisjon da vi fant plassen marginal. 

I bagasjerommet er situasjonen en annen, og det kan se ut til at Renault har tenkt litervolum da de utviklet bilen. 

Velger du bilen som syvseter, så er det plass 233 liters bagasjeplass bak tredje seterad. 
Legg ned denne, og du har 596 liter til rådighet. 

Velger du bilen som en femseter, så har du 765 liter til rådighet – før du legger ned andre seterad. 

Utover dette har Renault plassert lommer og rom nesten overalt. 
Til og med i fotbrønnene er det luker med plass til ting som du normalt ikke trenger ofte, eller ting du ønsker å gjemme bort. 

Er du av de som frakter lange ting fra tid til annen, så kan du bestille bilen med nedfeldbar seterygg på høyre fremstol. 
Da kan du frakte bagasje med opptil 2,84 meters lengde. 

God kvalitetsfølelse 

Bak rattet er alt mye bedre. 
Her er det lett å finne seg til rette, og man får raskt en god følelse av alt fra ergonomi, til opplevd kvalitetsfølelse på de materialene som er valgt. 

Som på nye Megane og Talisman sitter det en oppreist skjerm i midtkonsollen som fungerer som hjertet i kommandostyringen. 
Noe hjul eller ratt for å kontrollere mutlimedia-systemet har de likevel ikke funnet det verdig å implementere, men berøringsskjermen og rattbetjeningen gjør det likevel veldig enkelt å manøvrere seg rundt. 
Det eneste vi har å utsette på førerplassen er at det med automatgir er trangt mellom bremsepedalen og midtkonsollen. 

Resultatet blir at gasspedalen ikke er som skapt for brede sko. 

Torsjonsfjæring 

Dessverre gjør Renault det samme med Scenic-modellene som på både Megane og Talisman. 
De har valgt å gjøre et økonomisk kompromiss med bakvognen, og montert torsjonsaksel. 
Dette betyr at du ikke har full uavhengig fjæring på alle hjul. 
Det er likevel noen gevisnter å ta med i beregningen, deriblant bagasjeplassen, som på denne måten blir bedre. 

Renault har også valgt å ta samme grep som BMW har gjort på sin lille elbil, i3. 
I stedet for normal størrelse og bredde på hjulene har de valgt å gå opp til 20-toms hjul, og heller ned på bredden. 
Dette gir bedre muligheter for plassutnyttelse innenfor hjulhusene, og det gir bedret rullemotstand. 

Og sist, men ikke minst, det ser langt bedre ut. 

Går for diesel 

Under panseret er det i all hovedsak to motoralternativer som kommer til å selge i følge importøren. 
De sikter da til dieselmotorene på 110- og 130 hestekrefter, men ser heller ikke bort fra at noen få kommer til å velge 160-hesteren, også dette en dieselmotor. 

Prisene er ikke ferdig forhandlet fra fabrikk, men Renault-sjefen Anders Garsbøl drister seg til å gi noen indikasjoner. 
Han håper på en startpris fra 339.000 kroner. 

Det blir da en 5-seters Grand Scenic med 110-hesters motor og manuell girkasse. 
For en toppspekket 7-seter håper han å kunne tilby bilen for et sted rundt 460.000 kroner, men da har du også panorama soltak, automatgir, skinnseter og stereosystem fra Bose. 

Flerbruk eller SUV? 

At det er den lange versjonen som tas til Norge er bra på flere måter enn bare det plassmessige. 
Personlig syns v i også at denne tar seg langt bedre ut, enn den kortere Scenic, hvor bakre halvdel har et helt eget design med mindre særpreg enn den lange. 

Markedet for slike flerbruksbiler har til dels blitt tatt over av SUVer, for det virker som om Ola Normann ønsker høy bakkeklaring. 
Selv om andelen firehjulsdrift også har økt, så er det mange som kjøper de mindre SUV’ene med bare tohjulsdrift. 

Renault-importøren har ikke spikret et klart mål for hvor mange de skal selge, men estimerer et sted rundt 200 biler. 

En god pakke 

Ute på veien legger vi raskt merke til at bakvognen har torsjonsaksel, for når noe skjer ved det ene hjulet, så forplanter dette seg automatisk over til begge. 
Særlig ved sprekker eller andre traverser i veibanen. 
Heldigvis har bilen en ganske lang akselavstand som demmer opp en god del. 

Vi la også merke til at de store speilhusene brøytet seg vei gjennom luften på en måte som ikke går helt lydløst for seg. 
Vindstøy var derfor merkbart fra rundt 80 km/t, men ikke plagsomt. 
Senker du en type lyd eller støy, så blir det alltid en annen som blir mer fremtredende, og dette er ikke det verste. 

Utover dette er bilen et svært trivelig bekjentskap, og definitivt en fin langtraver av en bil. 
Det er ingen skam å dra på langtur med nye Grand Scenic, til tross for at den er basert på samme plattform som en relativt liten og kort bil – Megane. 
Renault har fått på plass en god pakke av en familiebil, som har en god porsjon av komfort, uten at det går på bekostning av signaler og input fra vei og underlag. 

Renault har likevel vært en smule tidlig ute i å vise oss bilen, for den kommer først til Norge utpå nyåret. 
Innen første kvartal er omme, lover importøren. 
