Plugg i mobilen – vips, så har du en PC
Vi lot oss imponere av Samsungs lille boks. 

For et drøyt år siden testet vi Microsoft Continuum – en løsning som lot deg koble en Windows-telefon til en ekstern monitor eller skjerm og dermed bruke appene på en langt større flate enn telefonskjermen. 

Vi syntes løsningen var interessant, selv om den var ganske begrenset. 
Mange apper lot seg ikke kjøre i stort format, man kunne kun kjøre én og én app i fullskjerm og hele opplevelsen ble derfor langt i fra det det blir med å bruke en dedikert PC. 

For S8 og S8+ 

I forbindelse med lanseringen av Galaxy S8-modellene, kom også den lille boksen DeX, som er en Continuum-lignende løsning fra Samsung. 
Her kjøres imidlertid Android som operativsystem, og ikke Windows. 
Skjønt er det støtte for Citrix, slik at du kan kjøre Windows virtuelt om du har den slags muligheter på jobb. 

DeX er formet som et askebeger, der du dreier lokket opp for å gjøre plass til telefonen. 
Den dokkes direkte på en USB-C-kontakt og lades også i krybba når du bruker løsningen. 

På baksiden finner du kontakter for kablet nettverk, HDMI-utgang, to USB-porter og en USB-C-port, som du da kobler til strømnettet. 
Her savner vi en 3,5mm-utgang for bruk med hodetelefoner, siden den på telefonen sitter i bunnen og dermed er utilgjengelig. 
Vil du bruke hodetelefoner, er du nødt til å satse på Bluetooth eller ha kabel i TV/monitoren om den støtter det. 

Enkelt å komme i gang 

I pakken følger det ikke med stort – kun DeX-boksen og en liten hurtigstartsmanual. 

Strømmen får den fra mobilladeren som fulgte med telefonen, og selv om vi brukte en Samsung-lader, slet vi først med å få løsningen til å virke fordi vi brukte en USB-C-kabel fra Huawei. 
Da vi byttet over til en fra Sony, fungerte det med en gang, så her ser det ut til at DeX er litt kresen. 

Når du så setter telefonen oppi, spretter det opp en boks som spør om du vil bruke den i DeX-modus, eller bare speile mobilskjermen på den store skjermen. 

Det første er selvsagt det mest spennende her, og i løpet av drøye ti sekunder har du plutselig et skrivebord som dekker hele den store skjermen: 

Mus og tastatur 

Vi koblet til mus og tastatur i de to USB-portene (du kan også plugge inn eksterne harddisker eller minneplugger), og uten noe form for oppsett var de klar til bruk umiddelbart. 

Og det fungerer brillefint. 
Muspeker på skjermen, dobbeltklikking på elementer på skrivebordet, høyreklikking og skrolling av nettsider med bruk av hjulet på musa fungerer akkurat som håpet. 

Kjente hurtigtaster på tastaturet likeså, som alt-tab for å bytte mellom programmer, ctrl+c og ctrl+v for å kopiere og lime inn, ctrl+t for å åpne ei ny fane i nettleseren og så videre. 
Ja, til og med PrtScr-knappen fungerer for å ta skjermbilder - og mediaknappene for å endre volum. 
Her har Samsung fått med seg det aller meste. 

Apper i vinduer 

Og DeX gir oss unektelig en ordentlig PC-følelse i bruk. 
Apper kjører i vinduer som kan flyttes rundt og justeres i størrelse, legges oppå hverandre og så videre – akkurat som om du brukte et tradisjonelt PC-operativsystem. 

Når du bruker Samsungs nettleser, serveres du skrivebordsversjoner av nettsidene du åpner, og ikke mobilutgavene. 
Selskapets egne apper, som kalender-appen og lignende, skalerer også godt på den store skjermen. 

Men det gjør mange andre også, som da kjører som om du brukte et Android-nettbrett. 
Dog ikke alle, men de blir da kjørende i et vindu tilsvarende mobilskjermen og får da en ekstra knapp som lar deg simulere at du legger telefonen over på siden. 

Det aller meste fungerer fint, og vi har til og med klart å spille spill, bruke Snapchat, Flipboard og lignende med hell; riktignok i små «mobilvinduer». 
Bare to apper av de par dusinene vi prøvde fungerte ikke. 
Den ene var Spotify (den andre Solid Explorer), og faktisk klarte vi ikke til å få deres webspiller til å fungere heller – all navigasjon fungerte, bortsett fra det faktisk å starte musikken. 
Google Play musikk fungerte imidlertid fint. 

Litt videotrøbbel 

Når du åpner nettsteder som Netflix og TV2 Sumo i en Android-nettleser, ber de deg om å spille av innholdet i appen, og det kan by på problemer. 
Netflix-appen, for eksempel, er en av appene som ikke lar deg regulere størrelsen på vinduet, og dermed får du ikke mulighet til å se på i fullskjermmodus; kun innenfor rammene av app-vinduet. 

Dette kan du imidlertid løse ved å bytte over til speiling – da vises bildet over hele skjermen når du spiller av film. 
Vel å merke gjelder ikke det nødvendigvis alle video-apper – Netflix roterer automatisk skjermbildet uansett hvordan du holder telefonen, mens andre krever at du faktisk må legge telefonen på siden for å få landskapsmodus, og det blir ikke så elegant når den er dokket i ei krybbe. 
Alternativet da er eventuelt å laste ned en rotasjons-app fra Play butikk som lar deg tvinge landskapsmodus. 

NRK fungerer for øvrig helt fint direkte i nettleseren og støtter fullskjermvisning over hele den store skjermen, akkurat som på en PC. 

Hva om noen ringer? 

Varsler spretter opp nederst til høyre; også når noen ringer. 
Du kan selvsagt besvare samtalen ved å trykke på knappen og da snakke handsfree (eller via Bluetooth-hodesett om du bruker et slikt), men er du blant dem som da liker å ta med deg telefonen et annet sted, kan du nappe den ut av DeX. 
Det tar 3-4 sekunder før den er ute av DeX-modus, og så kan du besvare anropet. 

Men merk – hver gang du setter telefonen i krybba, startes DeX på nytt. 
Helt på nytt. 

Vinduer du hadde åpne er lukket, og eventuelle ting du hadde skrevet inn er borte. 
Du bør altså sørge for å lagre endringer før du tar ut telefonen, og om du sitter og skriver i et kommentarfelt eller lignende, blir det borte. 
Vi prøvde dog med en e-post i Outlook, og der lå den i kladd-mappen når vi plugget i telefonen igjen. 

Og for øvrig – Microsofts mobile utgaver av Office-programmene kan også fint brukes med DeX. 

Konklusjon 

Dette fungerte faktisk overraskende godt. 
Samsung DeX kobles til en TV eller monitor, til mus og tastatur og så er det bare å putte telefonen oppi. 
I løpet av ti sekunder har du en velfungerende PC-løsning på den store skjermen. 

Flere apper kan kjøres side om side i forskjellige vinduer som kan flyttes på og endres størrelse på, mus og tastatur fungerer som på en PC, enten du høyreklikker eller bruker hurtigtaster. 

Og det hele yter ganske godt – her er det sjelden mye venting; omtrent på linje med en rimelig PC. 

Noe smårusk er det – blant annet fikk vi ikke Spotify til å fungere hverken som app eller i nettleseren, og på enkelte apper kan det være kjedelig at de ikke lar seg bruke i fullskjerm, som Netflix og lignende. 

Ideelt sett skulle vi gjerne hatt en 3,5mm-plugg også (eller at Samsung hadde tenkt på det og lagt den på toppen på S8-modellene), og et lite minus er også at DeX starter med blanke ark når du tar telefonen og ut og setter den tilbake igjen. 

Men fristes du av ideen, kan vi i hvert fall skrive under på at dette fungerte bedre enn vi forventet. 

Samsung DeX EE-MG950 
