Velsmakende og billig, men litt på halv åtte på Naomi
Maten er velsmakende hos etiopiske Naomi, men alt annet henger på halv åtte. 

Familierestauranten er oppkalt etter datteren i huset. 
Her er det mor som lager maten, mens far står for serveringen. 
Naomi ble etablert i november, da familien kjøpte restene etter det som pleide å være Classic Restaurant. 

Siden overtakelsen er det kun gjort noen få justeringer med interiøret. 
Sofaen som pleide å stå langs veggen er nå delt opp i flere, mindre, sittegrupper. 
Ellers ser alt nokså likt ut. 
Veggmaleriene er de samme. 
Dekoren i taket er fremdeles som den var. 

Naomi er en stor restaurant med mye plass, men i dag er det nesten tomt her inne. 
Det er oss, to gutter med en iPad i sofagruppen og noen venner av eieren som drikker kaffe ved baren. 

Menyen, som ligger ute på Facebook-siden, inneholder både etiopisk og italiensk mat. 
Det har de endret på når vi kommer til restauranten. 
De italienske sidene er fjernet fra menyen, og ordet «italiensk» er strøket over på forsiden av menyen. 

Min erfaring er at doble kjøkken ofte ikke fungerer optimalt, og jeg er for så vidt glad for at kjøkkenet har bestemt seg for å fokusere på bare én ting. 
Men måten det er løst på, med skriblerier og pennestreker i menyen, forteller noe om restaurantens øye for detaljer. 
I vinduet henger det løse ledninger, og ute er logoen tagget ned. 
Inne på toalettene er det både skittent og tomt for papir. 
Eieren skal likevel ha for at han gjør sitt beste for å skape en hyggelig atmosfære. 

– Welcome to Africa! 
Har dere spist injera før? spør han smilende, mens vi blar i menyen. 
Det har vi, men det viser seg at vi trenger en liten oppfriskning i både begrep og teknikk. 
Han henter noen små biter med de tynne teff-lefsene og viser med tre forskjellige sauser hvordan smakene skal blandes sammen. 

– 
Det er din mat i dag. 
Du blander det akkurat slik du vil. 
Brødet brukes både som underlag og bestikk. 
Her spiser man med hendene. 

På anbefaling fra sjefen bestiller vi retten Yebeg Tips, som er hakket lammekjøtt med grønn chili, hvitløk og løk, og er en Naomi Spesial. 
Akkurat hva en Naomi Spesial er, får vi ikke vite før maten står på bordet. 
For beskrivelsen på menyen sier bare: 
«Velg ønsket kjøtt og grønnsaker til denne deilige retten. 
Passer til hele familien og serveres i en Messob». 
Den sier ingenting om maten, som viser seg å være en servering syv i syv deler, og heller ikke noe om serveringsmetoden. 
For maten serveres ikke i en mesob, som er en tradisjonell, flettet, fargerik kurv, men i små keramikkskåler med og uten skjeer. 
Men anbefalingen blir likevel en velsmakende opplevelse. 

På bordet står en gryte med biffkjøtt, to linseretter, to grønnsaksvarianter og en ferskost, sammen med en skål med doro wat. 
Doro wat er en tykk kyllinggryte laget med berbere, kyllinglår og kokt egg. 
Krydderblandingen berbere er mye brukt i både det etiopiske og det eritreiske kjøkkenet, og går igjen i flere av rettene vi får servert. 
Det gir en karakteristisk smak av søt paprika, salt, koriander, ingefær, kardemomme, muskat og nellik. 
Maten har mye smak uten å være sterk. 
Mengden er perfekt som den er, men det kommer likevel ekstra påfyll så snart det minker i skålene. 

Det er lite oppmerksomhet rundt hva man skal drikke til maten på Naomi, så noen anbefaling får vi ikke. 
Men vi får høre litt om fremtidsplanene. 
For eierne på Naomi planlegger å begynne med import av Tej, honningvin, en form for mjød laget på honning og vann. 
Men foreløpig er det kun vin, brus, sider og noen få utvalgte øltyper fra Brewdog, Nøgne Ø og Hansa som står på menyen. 
Du finner knapt billigere vin i Bergen enn du gjør her, med en flat glasspris på 65 kr. 
Du kan faktisk spare opp til 125 kr på å bestille flaskene glass etter glass. 
Prisen er med andre ord et ran for vinene på flaske, men ikke for husets rødvin som er en varm «pinnevin» på boks. 

Servicen på Naomi veksler mellom å være svært hyggelig og svært fraværende. 
Eieren bruker mye tid sittende med ryggen til oss, snakkende med kameratene sine. 
Han ser oss ikke når vi forsøker å få kontakt, og når vi endelig får bestilt dessert blir middagsrestene stående til ostekaken kommer på bordet. 
Kaken har en tykk hinne på toppen, og blir ikke spist. 
Den trekkes høflig fra på regningen. 

Både mat og drikke er uhyre billig hos Naomi, men du får en mer gjennomført og profesjonell opplevelse andre steder i byen. 

Restaurantene vurderes individuelt og på bakgrunn av helhetsopplevelsen av service, mat, konsept, pris og atmosfære innenfor sin egen sjanger. 
Antall hjerter indikerer hvor vellykket opplevelsen var. 
En særdeles negativ opplevelse vil indikeres av ett hjerte. 
Seks hjerter viser derimot til en usedvanlig positiv opplevelse over all forventning. 
