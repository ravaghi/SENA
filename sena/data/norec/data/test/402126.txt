Restaurantanmeldelse:Fort gjort hos Freddy Fuego på Tjuvholmen 

Den hurtigste maten på Tjuvholmen får du hos Freddy Fuego. 

Ting skjer på Tjuvholmen: 
I løpet av det siste halvåret har Mr. Bay og Tammy Sushi lagt ned, og i et indisk skifte har New Delhi Restaurant tatt over lokalene til nedlagte The Pink Elephant. 

– 
Jeg er spent på hvilke steder på «Solkysten» som kommer til å klare seg, sier Spisevennen idet vi krysser broen fra Bryggetorget over mot Tjuvholmen. 
Vi tar av til venstre mot Døgnvill, som har fått en ny nabo: Freddy Fuego. 

Aftenpostens har tre faste matanmeldere som anmelder tre restauranter i uken. 
Alle anmeldelsene kan du lese på restaurantguiden.osloby.no hvor du også finner over 60 matguider til alt fra beste pizza og burgere til thailandske godbiter og søndagsåpne restauranter. 

Etter suksessen i Hausmanns gate har burritospesialisten utvidet og åpnet en filial på Tjuvholmen like ved siden av en av byens burgermestere. 

– 
Det har vært tett mellom burgerne her ute, så det er ingen dum idé å utvide tilbudet av hurtigmat, mener Spisevennen, som likevel savner Beach Club, en annen veteran på Aker brygge som nå er blitt borte etter 30 år. 

Mett på 1–2–3 

Freddy Fuego har gjort det lett for de skrubbsultne med sitt enkle konsept: 
Du kan velge mellom burrito i tortillalefse eller eske, om du vil ha kjøtt eller vegetarisk før du plukker blant tilbehør som ris, bønner, stekt løk og paprika, ost og rømme. 
Stedet tilbyr tre typer kjøtt: svin, okse og kylling, mens vegetarvarianten består av søtpotet. 

Ønsker du enda mer i burritoen, kan du be om ekstra kjøtt, rømme og salsa. 
For dem som vil dele på godene, har Freddy Fuego også guacamole, nachochips og søtpotet. 

Den siste piffen settes av fire typer salsa i ulike styrkegrader: pico de gallo, salsa verde, xni pec og Freddy’s revenge. 

To besøk 

Vi besøker Freddy Fuego i to omganger – en tur på formiddagen og en ettermiddag noen dager senere – for å se om det er forskjell på service og mat. 
Det er få forskjeller å spore. 
Begge gangene er det lite kø, og maten ser like fristende ut hver gang. 

– Ingen tørre slintrer eller slapp salat, sier Spisevennen. 

Begge ganger blir vi møtt av en hyggelig ekspeditør som er rask med å lage i stand burritoene etter ønske. 
Hun lar oss smake et par dråper salsa slik at vi kan bestemme hvor sterk vi ønsker maten. 

Rask lunsj 

Under vårt lunsjbesøk var stedet nesten tomt, bortsett fra et par turister som tok en pause i sightseeingen. 
Spisevennen og jeg bestilte henholdsvis okse og kylling i tortilla, og vi fikk hver vår rikelige porsjon. 

Tortillaen og kjøttet er saftig, og tilbehøret ser innbydende ut. 
Vi har begynt forsiktig med pico de gallo og salsa verde, som begge setter sitt preg uten å dominere i smaksbildet. 
Spisevennen fremhever også paprika- og løkblandingen og det møre oksekjøttet. 

– Best av alt: 
Det er lite søl. 
Her kan man pakke lefsa slik at all saftigheten bevares. 

Varme smaker for varme dager 

Ved neste besøk er det litt mer kø, og flere nyter burritos og øl på uteserveringen. 
Også denne gangen går det raskt å få maten, og når vi har piffet opp henholdsvis søtpotetene og svinekjøttet med xni pec og Freddy’s revenge, trengs det en omgang nachochips med guacamole, rømme og salsa verde for å dempe heten i munnen. 

– Chipsene er neppe hjemmelagede slik man får dem på Taco Republica, men guacamolen er kremet og god, sier Spisevennen. 

Under første besøk drakk vi lemonade, men denne kvelden unner vi oss mexicansk øl, som smaker friskt og passer til maten. 

– 
Mye mat til en forholdsvis rimelig penge. 
Freddy Fuego bør være et holdbart alternativ på Tjuvholmen. 
