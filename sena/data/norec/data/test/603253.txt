Ung begeistring for massiv orkesterklang
Et stort og ungdommelig konsertpublikum viste enorm begeistring da KSO med forsterkninger fremførte gigantiske The Planets av Gustav Holst. 

Massiv orkesterklang er neppe for mye sagt om musikken i Kildens konsertsal torsdag kveld. 
KSO hadde innhentet forsterkninger fra studenter og lærere innen musikk fra universitetene i Kristiansand, Stavanger og Poznan. 
Bortimot 100 musikere på scenen, dertil et kor med studenter og lærere. 
Ni kontrabasser, seks horn, to harper, 28 fioliner og så videre – er det rart det ble massiv klang. 
Anledningen var fremførelsen av Gustav Holsts (1874-1934) gigantiske symfoni «The Planets» fra 1916, en symfoni i sju satser med navn etter den tidens kjente planeter i vårt solsystem og med sterke konnotasjoner til astrologenes oppfatning av hvilke innvirkninger planetene har på menneskene. 

Verket tar nesten en time. 
Fremførelsen var førsteklasses. 
Ingar Bergby ledet og har sydd alt dette sammen i løpet av ukedagene før konserten torsdag, imponerende. 
Han er ekstremt tydelig i sin ledelse, her behøver ingen være i tvil om hvor man er i partituret. 
Han er kantete når det trengs, og nøler ikke med store fakter når det skal blåses ut i verdensrommet. 
Samtidig, hvordan han avsluttet det hele med å la mystikken tre frem i siste sats – da koret langsomt fikk tone ned og forsvinne ut i bakscenens gemakker, det er godt tenkt, godt instruert og godt gjennomført. 

Balkong og galleri i konsertsalen var fullsatt av et svært ungdommelig publikum. 
Trolig mange studenter, siden de hadde kolleger på podiet. 
Det som undrer er at det vanlige publikum i stor grad uteblir ved en slik anledning. 
En kan reflektere mye over det, men en mulighet er at man ikke vet hva Holsts Planetene er for slags musikk? 
Tror man det er StarWars, liksom? 
Da må man tro om igjen. 

Konserten åpnet med Richard Strauss’ tonedikt Don Juan fra 1888, godt programvalg siden man for anledningen hadde stort nok orkester til å rigge verket. 
Det lød friskt og freidig, potent må man vel kunne si, spilt med både presisjon og bravur, en ørenslyst og appetittvekker på 20 minutter som passet godt til storverket etter pause. 

Orkesterdirektør Rebbestad ønsket velkommen og sa det var første gang The Planets oppføres i Kristiansand. 
Vel, i orkesterversjon, ja. 
Men verket ble faktisk fremført i sin helhet i Domkirken 20. juli i fjor av ingen ringere enn organist Simon Johnsen fra St. Pauls Cathedral i London, på kirkens konsertorgel. 
Denne gangen var det også orgel i Kilden, og det var herlig å merke 32-fots-pipene dirre under hele orkesteret, selv om de ennå er innleide og «bare» elektroniske. 
