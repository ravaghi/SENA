Anmeldelse av «Meg nær»:Vakkert om det flyktende mennesket 

«Meg nær» er blitt like morsomt som eksistensielt, og lørdagens urpremiere beviser at Arne Lygre er en av våre aller største dramatikere. 

I 
Meg nær er de fleste karakterene fremmede for hverandre. 
Hovedpersonen, i teksten bare kalt Hun, har invitert en middelaldrende kvinne hjem til seg. 
De møttes tilfeldig på en kafé, men kommer hverandre raskt nær. 

Vi skjønner etter hvert at hovedpersonen trenger det fremmede blikket for å fungere. 
Hvis noen kommer henne virkelig nær, kollapser relasjonen. 
Hun er for mye, for trengende og – skal vi skjønne – for manipulerende. 
Det høres dystert og psykologiserende ut, men det er det helt motsatte. 

Arne Lygre har skrevet frem et sjeldent rikt og åpent portrett av et menneske. 
Dessuten er teksten, til Lygre å være, svært morsom. 
Tidvis er det rene situasjonskomedien, men aldri lettvint. 
I Sigrid Strøm Reibos regi er komediens letthet alltid balansert med en trykkende uro. 

Les også: 
Dottera på Det Norske Teatret vil du huske resten av livet. 

Anne Krigsvoll er truende hverdagslig 

På Amfiscenen har scenograf Katrin Nottrodt designet hovedpersonens flyktighet som et uferdig oppussingsobjekt. 
Clas Ohlson-esker, paller, lysstoffrør og plattinger gir oss assosiasjoner til at noe skal bygges. 
Eller snarere: aldri vil bli bygget ferdig. 

Allerede i første scene er det også oppbrudd. 
Hun legger igjen en lapp til kjæresten sin om at de ikke lenger er sammen. 
Tar inn på et hotell med den fremmede kvinnen og inviterer en kollega som ikke lenger anser henne som en venn. 
Snart kommer både samboer og ny date til hotellkorridoren. 

Dialogene som følger, foregår over flere nivåer. 
Det er det de tenker, det de velger å ikke si til hverandre og det de faktisk sier. 
Akkurat som i Lygres forrige stykke, La deg være, har rollene navn etter relasjonen de spiller ut. 
Den samme skuespilleren spiller alle venner, en annen alle kjærester, den tredje alle fremmede. 

Anne Krigsvoll spiller først den fremmede kvinnen med en nesten truende hverdagslighet. 
Hun trykker vesken mot kroppen, alltid rede til å hoppe på et tog mot en ny by. 

Når hun senere spiller en ung, fremmed mann med samme kostyme, åpner det teksten ytterligere for publikum. 
Det blir som en slags lek, eller en gåte som vi i publikum må finne vårt eget svar på. 

Fire fantastiske skuespillere 

Kjersti Botn Sandal gjør kanskje sitt livs viktigste rolle i Meg nær. 
Vi tror på hver eneste følelse, samtidig som vi ser at hun er en spiller. 
Hun instruerer sine nye, fremmede venner til et rollespill som på scenen er et herlig realistisk teater-i-teateret. 
Samtidig spiller hun dem alle opp mot hverandre. 

Om hovedpersonen er et offer for brutte familierelasjoner, eller rett og slett er hovedårsaken til at de blir brutt, er åpent for tolkning i Lygres tekst. 

Kim S. Falck-Jørgensen har jeg ikke sett siden han var med i tenåringsfilmen Bare Bea. 
Her har han en helt fantastisk komisk timing som kollega og senere barndomsvenninne. 
Han har en sjelden tydelighet på scenen der hvert et blikk er morsomt, og der hver tekstlige nyanse får et scenisk liv. 
Det samme kan man si om Trond Espen Seims to kjærestekarakterer. 

Ny æra for Lygre? 

Sigrid Strøm Reibo har et svært godt grep om dette materialet. 
Hun starter minimalistisk, med lyset på og to skuespillere som ser mot publikum. 
Etter hvert utvider universet seg. 
Det blir et dynamisk drama, situasjonskomikk og et stadig skiftende scenebilde etter hvert som potteplante og paller blir kastet rundt. 

Dramatikeren selv kaller dette for et tvillingstykke til La deg være, som hadde premiere på samme scene i 2016. 
Meg nær har samme tematikk og rytme, men stykket tar også Lygre inn i en mer psykologisk og situasjonsbasert retning. 

Meg nær er egentlig like mye i slekt med Mann uten hensikt fra 2005, der en rik mann betalte fremmede for å være hans nærmeste pårørende. 

Jeg håper dette er første steg på veien mot å spille Lygre på nye måter. 
Både han – og vi – fortjener oppsetninger som går på tvers av den stramme teksten. 
Der scenografien er storslått, det er flere skuespillere og regigrepene er freidige og maksimalistiske. 

Men aller først skal vi glede oss over en god oppsetning på Amfiscenen. 
