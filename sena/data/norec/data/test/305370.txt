Kommanderer oss ut på dansegulvet
Fredfades og Jawn Rice legger en ny og kvalitetssterk brikke i Mutual Intentions allerede imponerende katalog. 

ALBUM: 
Det kanskje sterkeste kortet til Mutual Intentions (i tillegg til en særdeles konsekvent kvalitetssikring), er deres vidstrakte bredde innenfor sitt interne hjørne av jazz-injiserte og funk-drevne produksjoner. 

Slik sett er Oslo-kollektivet et kreativt unikum på den norske musikkscenen. 
De opprinnelige røttene fra organisk og sample-basert hiphop har spredd seg inn i alle kriker og kroker av det beatbaserte mangfoldet – ypperlig showcaset under gjengens Boiler Room-takeover for tre år siden. 

Siden den gang har det skjedd mye nytt og spennende innenfor labelets rekker, og når Fredfades og Jawn Rice kombinerer krefter på albumet «Jacuzzi Boyz», føles det på mange måter som en direkte videreføring av soundet fra sistnevntes glimrende solodebut «Highlights» (2017). 

Likevel er det ingen tvil om at Fades’ varme signaturavtrykk setter et umiskjennelig preg på Lillehammer-kollegaens deep house-landskap. 

Allerede fra og med andresporet «Tonight» av, er duoen på sitt ypperste med en uimotståelig funky bassgang og stemningssettende vokal fra Lucid Dreams, før den nostalgiske, nedstrippede house-perlen «It Isn’t Easy» og Dreamcast-gjestede «Show Me How» regelrett kommanderer deg ut på dansegulvet. 

«Mutual Love» farges av inspirasjonen fra den solrike California-paletten til ledestjerne og nå mer kollega Dâm-Funk, mens Rice benytter anledning til å gå synth-amok på den clavinet-lekne gledessprederen «Bright Tomorrow». 

«Jacuzzi Boyz» finner kanskje ikke opp kruttet helt på nytt, men tar lytterne med på en behagelig – noen vil nok kanskje si litt for behagelig – referansetur gjennom housemusikkens dype, drømmende og funky verden. 
Et deilig lydspor for både hjemmefest og klubbkvelder, og det kun noen få helger ut i det nye året. 
