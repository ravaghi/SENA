Tom Russells «ukjente sønn» fra Brumunddal
Overmoden americanadebut fra Trond Svendsen. 

ALBUM: 
Det er alltid morsomt når det dukker opp artister som må lures ut av «hobbyrommet», sånn at vi andre kan få ta del i talentet deres. 
Trond Svendsen er krim- og nyhetsreporteren fra Brumunddal som puslet med sitt bak lukkede dører inntil gitarist Lars Linkas fattet interesse. 

Fem år 

Det er fem år siden, og nå har Linkas produsert «Palomino Motel». 
Og for en debut det er blitt! 

Albumet er ikke rykende ferskt lenger, men vi kan rett og slett ikke hoppe over denne americanaperlen fra Hedmarken. 

Tom Russell-«soundalike» 

Aller først må vi oppklare en mulig «misforståelse». 
Det er altså ikke amerikaneren Tom Russell eller «hans ukjente sønn» som synger her. 

Svendsen låter så likt det er mulig å komme, også i fraseringene - fra den fengende åpningen «Love Like This» til avsluttende, nedstrippede «Blue Moon Above». 

Stemmen kan han ikke gjøre noe med, og jeg er sikker på at han ikke har noe imot sammenlikningen. 
Og - som låtskriver kan han bryne seg mot den norgesvennen Russell. 

Moden debut 

Det neste som slår deg er treffsikkerheten og modenheten til Svendsen & Co., til tross for at vi snakker om en førstereisgutt. 
Det har sikkert levd i hodet hans i noen år, men han har jobbet konkret med albumet i halvannet år. 
Det høres. 

I ryggen har han fire gode musikere, Vidar Tyriberget (bass), Tommy Kristiansen (trommer), Lars Viken (hammondorgel / tangenter) og produsent Linkas (diverse strengeinstrumenter). 

Et lite kryss i taket også for Aud Ingebjørg Barstad (Katthult) på fele og vokal og Julie S. Christensen på vokal. 

Rock 

Som mange andre americanaartister har Svendsen «lurt inn» en potent rockelåt. 
«Vintage Diesel» er passe tung og helt ok, men «Devil At My Heels», som tar av i surfrockmodus mot slutten, har en høyere stjerne hos denne anmelder. 
Men aller best er den klassiske countrylåten «Don't You Hate It When They Go» (duett med Barstad) og dysterdramatiske «Blessing» (med Barstad på fele). 

Dette er tidløs country sånn den skal låte - om den kommer fra Brumunddal eller Austin, Texas. 
