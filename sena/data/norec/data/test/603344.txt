Sterke øyeblikk i forestillingen «Venter»
Åpningsforestillingen til årets Festspillene i Bergen er signert Calixto Bieito og Karl Ove Knausgård. 
Likevel - det ble nå mest Grieg da. 

Solveig synger til sin Peer: 
Sov du kjæreste gutten min, jeg skal vugge deg, jeg skal våke. 
På scenen står Mari Eriksmoen alene i enkel, hvit kjole. 
Bak henne en hvit stol. 
Hvit bakvegg og sidevegger, og tak - er store lerreter hvor en fødsel foregår. 
En vanlig fødsel. 
En helt ordinær fødsel. 
Og et livets største under enda en gang. 
Eller «enno ein gong» som det heter i «Våren av Vinje» som ble sunget av samme sopran tidligere i forestillingen. 
Jordmord-hender med hansker hjelper det vesle hodet frem. 
Og i det kroppen er helt ute der på lerretet, kommer Edvard Grieg Kor med Griegs Pinsesalme: 
Velsignede morgen da gudsrigets tunger traff jorden som flammende stål! 
Kan det være nødvendig å si at dette var et ufattelig sterkt øyeblikk? 

Dette er slutten av åpningsforestillingen for Festspillene i Bergen i år. 
Den er signert den internasjonalt berømte regissøren Calixto Bieito, den like så verdensberømte forfatteren Karl Ove Knausgård, og videodesigneren Sarah Derendinger. 
Denne såkalte «symfoniske pasjon» er bestilt av Festspillene ved direktør Anders Beyer, i et samarbeid med flere store scene- og orkester-institusjoner i Europa. 
Den skal med andre ord på turné både til København, Bilbao, Vilnius, Göteborg og Reykjavik. 

Det har vært høyrøstet kritikk i forkant av årets Festspill: 
Hvor er det blitt av Grieg? 
Vel - han er i særdeleshet til stede i denne forestillingen. 
Bak scenen sitter Bergen Filharmoniske dirigert av Eivind Gullberg Jensen, og på siden står Edvard Grieg Kor - 16 fremragende sangere med barytonen Aleksander Nohr som solist. 
Til åpning står forresten koret helt foran på scenen og innleder det hele med Grieg/Brorsons nesten ekstatiske salme: 
Guds sønn har gjort meg fri. 

Knausgård har trolig fått bestilling på en libretto, men har levert en novelle, allerede anmeldt i rosende ordelag i Fædrelandsvennen. 
Novellen er til stede i forestillingen som en tekst på lerretet og den farer så fort forbi til at det er umulig å lese. 
Og den kommer tilbake til slutt. 
Underveis er det utdrag, brokker, som fremsies av Mari Eriksmoen. 
Hun fremstår som en fantastisk sopran og en dyktig skuespiller. 
Sammen med videoprojeksjonene av fugler og øyne, ansikter og den omtalte fødselen, får helheten noen helt fantastiske øyeblikk, og noen litt langdryge passasjer. 
Og det er Grieg som står i fokus hele veien. 
Forestillingen blir for undertegnede nok en påminnelse om at ja, han var en stor komponist og han finner gjenklang i våre hjerter. 
