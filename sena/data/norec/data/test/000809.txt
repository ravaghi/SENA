Among The Sleep
Innovativt, engasjerende og veldig skremmende. 

Skrekkspillet Among The Sleep, fra den norske spillutvikleren Krillbite på Hamar, er en intens spillopplevelse som vil få den mest garva skrekkspillentusiast til å skvette. 

Dette er nemlig en annerledes tilnærming til skrekkspillsjangeren, der du ser omgivelsene fra en toårings perspektiv. 

Med god bruk av lydlegging har Krillbite også klart å skape en helt spesiell atmosfære, som får gåsehuden til å reise seg nedover ryggen. 

Utvisket skille mellom fantasi og virkelighet 

Du spiller en toåring som en natt oppdager at mamma’n sin er forsvunnet. 
I førstepersons perspektiv stavrer du deg ut av barnerommet for å finne ut av hva som har skjedd med mamma. 
Huset er mørkt og du er redd. 

Heldigvis har du med deg kosedyret ditt Teddy, som lyser i mørket når du klemmer ham. 
Han er god og ha når det stummende mørket blir for skummelt. 

I Among the Sleep spiller Krillbite på frykten bare et barn kan kjenne på. 
Dagligdagse lyder i huset kan, i et barns ører, bli fryktelig skremmende, og vaskemaskina på vaskerommet blir er fryktinngytende monster. 

Dette, samt et utvisket skille mellom fantasi og virkelighet, er elementer som brukes til å skape en skremmende spillopplevelse. 

Se traileren for spillet her! 

En toårings begrensninger 

Kontrollsystemet i Among the Sleep er enkelt. 
Du kan enten stabbe avgårde på to, men som alle vet er toåringer raskere når de krabber, og det er også slik du kommer deg fortest rundt i spillet. 

I tillegg til å krabbe kan du dytte på, eller dra til deg ting, og du kan klatre opp på gjenstander i riktig høyde. 
For å få opp en dør kan du for eksempel skyve en stol inntil, slik at du kan klatre opp for å nå dørhåndtaket. 

Du kan også titte rundt hjørner for å se hvilke farer som truer rundt neste sving. 
Teddy er god å ha når du trenger lys, men når du skal ha bjørnen til å lyse må du stå. 
Dermed må du velge mellom fart eller lys, og dette førte til flere nervepirrende øyeblikk for meg når jeg visste jeg måtte skynde meg, men ikke turte å ha lyset av. 

Og er du mørkeredd kommer du til å la deg skremme av Among the Sleep, for lys er det lite av når du utforsker alle kriker og kroker i spillet. 

Spillkontrollene er litt upresise, og noen ganger måtte det litt knoting til før jeg klarte å komme meg gjennom smale steder, og spesielt når jeg skulle flytte på ting i omgivelsene måtte det litt triksing til før jeg kom i mål. 
I noen tilfeller ble dette et irritasjonsmoment. 

Enestående lydarbeid 

Når det gjelder grafikk er ikke Among the Sleep spesielt imponerende, og små grafikkfeil dukker opp i ny og ne, men strålende grafikk har heller ikke vært et mål for Krillbite. 

De har fokusert på lydene i mørket for å leke med spillerens fantasi. 
Bildene og forventningene du lager i ditt eget hode er som oftest verre enn noe spillutvikleren kunne ha kommet opp med. 

Etter hvert møter du på et faktisk monster, da forløses frykten som har bygd seg opp og du må panisk krabbe fra skjulested til skjulested. 
Under senger, under bord, eller inn i et kott der du venter til grusomheten har gått forbi. 
Alt med lyden av toåringens bankende hjerte og hikstende pust i ørene. 

Å spille et spill med en toårings perspektiv er en innovativ idé fra Krillbite som legger et godt utgangspunkt for en annerledes spillopplevelse, men det er nettopp lydarbeidet som hever Among the Sleep til en helt spesiell opplevelse. 

Det er så mye å lytte til her, og pulsen øker mens du prøver å finne ut om lyden du hørte i rommet ved siden av bare var huset som knirket i vinden, eller om det faktisk var et monster på jakt etter menneskebarn. 

Innovative spill er alltid spennende å teste ut, og når det kommer fra en gjeng med studenter fra Hamar blir det ekstra morsomt. 

Etter en suksessfull Kickstarer-kampanje, støtte fra NFI (Norsk Film Institutt) og ikke minst tre år hardt arbeid, har Krillbite kommet godt i mål med Among the Sleep – jeg gleder meg til å følge med på hva mer som kommer fra dem i årene fremover. 
