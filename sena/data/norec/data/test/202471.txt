ZyXEL PLA-5456:Nettverk via strømnettet 

Sliter du med trådløsdekningen i huset? 
Da bør du ta en titt på dette alternativet. 

Trådløst nett er blitt omtrent like selvsagt som lys og varme i de fleste norske hjem. 

Å miste kontakten med det trådløse nettet er som regel forbundet med stor frustrasjon, men er noe veldig mange av oss opplever fra tid til annen. 

Årsaken kan selvsagt være uheldig plassering av den trådløse ruteren, men vel så ofte skyldes problemene godt isolerte, store boliger over flere etasjer, med dertil store avstander og mange hindre. 

Her er alternativene dine 

Å få det trådløse nettet til å rekke til hver krok av boligen kan bli en stor utfordring, og noen ganger en umulighet. 
Så hva gjør du da? 

Å strekke TP-nettverkskabler er kanskje det aller beste hvis utstyret ditt støtter kablet nettverktstilgang og du ikke er redd for å bore i vegger og tak. 

En snillere løsning, men sjelden like effektiv, er å benytte trådløse repeatere til å utvide det trådløse dekningsområdet. 
Du kan også benytte to rutere og strekke TP-kabel mellom dem, slik vi har skissert her. 

Men det finnes enda en mulighet: 
Å benytte det kablede nettverket som allerede finnes i enhver bolig. 
Vi snakker selvfølgelig om strømnettet. 

Slik fungerer det 

Stikkontaktene i boligen er nemlig forbundet direkte mellom hverandre når de ligger på samme strømkurs, og strømkursene er også koblet sammen i sikringsskapet, på forskjellig vis. 
Noen ligger på samme fase, men som regel er det tre faser inn i skapet som fordeles mellom kursene for å spre belastningen. 

Disse kablene leverer vekselstrøm med en frekvens på 50 Hz, men det er også mulig å sende signaler med langt høyere frekvens, med en avansert modulasjonsteknikk. 
Dette har blitt formalisert i en standard som har mange varianter og navn. 
De kalles PowerLAN, dLAN, HomePlug, og utstyr fra flere leverandører kan ofte fungere sammen uten videre, som annet nettverksutstyr. 

På denne måten kan man fint komme seg forbi åpenbare hindringer som store avstander, tykke betongvegger, etasjeskiller med vannbåren varme, og annet som kan skape forstyrrelser eller blokkere signaler. 

Utfordringer i Norge 

Dessverre er det også noen utfordringer til nettverk via strømnettet, og enkelte av dem gjelder spesielt for det norske strømnettet. 
Dette nettet kalles IT-nett, og avviker fra TN-nett som benyttes stort sett overalt ellers i Europa ved at det ikke er noen felles spenningsreferanse i nettet. 

Siden nettverksutstyr som benytter strømnettet som bærer er laget for TN-nett, kan denne forskjellen påvirke dataoverføringshastigheten negativt i det norske strømnettet. 
Les mer om de forskjellige nettsystemene her. 

Nå skynder vi oss å legge til at alle de siste løsningene vi har testet, har fungert tilfredsstillende i vårt hus fra 1962, det gjelder også dagens testprodukt fra Zyxel, som faktisk er det raskeste vi har testet så langt. 

Utrolig enkelt 

ZyXEL PLA-5456 støtter siste generasjon HomePlug-spesifikasjoner, kalt HomePlug AV2 MIMO. 
Her benyttes forskjellige teknikker for å dra hastigheten så høyt som mulig, teoretisk mer enn 1,8 Gbps. 

Det er imidlertid viktig å huske på at slike spesifikasjoner ofte har svært lite med virkeligheten å gjøre. 
Husk også at det er nesten ikke noe nettverkskort som støtter høyere hastigheter enn 1 Gbps. 
Mer om det senere. 

Systemet er svært enkelt, og består av to bokser som plugges rett i stikkontakten: 
Den ene ved ruteren og den andre på det stedet du ønsker kontakt med nettverket. 
Så forbindes boksene med henholdsvis ruter og PC, spillkonsoll, TV-boks eller hva du ønsker å få på nett, via en vanlig TP-nettverkskabel. 
Resten går av seg selv, og i vårt tilfelle var PC-en vår på nett omtrent umiddelbart. 

Hver boks har to nettverkskontakter, hver på maks 1 Gbps (og vi mistenker at det er årsaken til at produsenten hevder en makshastighet på «over 1,8 Gbps»). 
På den måten kan du få to enheter på nett, for eksempel en TV og spillkonsoll, via samme boksen. 

I tillegg anbefaler produsenten at du krypterer forbindelsen, slik at det blir umulig for uinnvidde å snappe opp datatrafikken. 
Dette gjøre enkelt ved å holde inne reset/crypt-knappen på den ene boksen i to sekunder, og gjøre det samme på den andre innen det har gått to minutter. 
Dette skal ikke påvirke ytelsen i særlig grad. 

Ytelsesmålinger 

Men hvor raskt går det egentlig? 
Vi koblet først begge enhetene til jordet stikkontakter på samme kurs, noe som skal gi optimal hastighet. 

Vi overførte deretter en stor fil fra en nettverksdisk til den tilkoblede PC-en, og opplevde en overraskende stabil overføringshastighet på mellom 20 og 25 MB i sekundet (tilsvarende 160-200 Mbps): 

Dette er langt under det spesifikasjonene lover, men likevel det klart raskeste vi har målt over strømnettet i boligen vår. 
Til internettaktiviteter, streaming av video (også i 4K-oppløsning), bør dette være mer enn tilstrekkelig for de aller fleste av oss. 

Vi hadde for eksempel ingen problemer å makse ut vår 100/30 Mbps-linje fra Canal Digital: 

Deretter koblet vi klientboksen til en jordet stikkontakt på en annen kurs. 
Dette er det mest sannsynlige scenariet for de fleste av oss, siden dette er en typisk løsning over større avstander i boligen. 

Nå lå hastigheten på mellom 15 og 20 MB i sekundet, men fortsatt godt over internetthastigheten vår: 

Vi koblet deretter klientboksen i en ujordet stikkontakt, nok en gang på en annen kurs enn boksen som var koblet i ruteren. 
Nå var overføringshastigheten nede på rundt 10-12 MB i sekundet, tilsvarende i underkant av 100 Mbps. 

Fullt så bra gikk det imidlertid da vi flyttet oss to etasjer ned fra aksesspunktet. 
Da ble hastigheten redusert til rundt 1/4, altså rundt 3 MB i sekundet (24 Mbps) når vi benyttet ujordet stikkontakt. 

Konklusjon 

Vi kan trygt fastslå at løsninger for nettverk via strømnettet har kommet en lang vei siden starten. 
Dette er den klart raskeste løsningen vi har testet, nærmest kommer denne fra Devolo. 
Benytter du denne løsningen fra ZyXEL i jordet stikkontakter, kan det i mange tilfeller være en meget god erstatning for manglende trådløsdekning. 

Det er samtidig viktig å understreke kan. 
Vi vet erfaringsmessig at ytelsen kan variere mye fra bolig til bolig, og fra strømnett til strømnett. 
Hvis du kjøper denne løsningen, bør du derfor forsikre deg om at du får returnert den hvis den ikke fungerer tilfredsstillende i din bolig. 

Husk også at nye trådløse rutere i 2016 ofte er langt bedre for kun få år siden, og vi har målt hastigheter som ofte langt overgår den hastigheten vi målte i vårt strømnett. 

ZyXEL PLA-5456 Twin Pack 
