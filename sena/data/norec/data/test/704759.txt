Mimrefest for gamerne
Hvem skulle ha trodd at det skulle være så gøy å oppleve gamle spillklassikere med steinaldergrafikk? 

Nintendo Classic Mini: 
NES. 
Spillkonsoll med 30 spill. 
Nintendo. 

I en tid hvor spillutviklerne kappes om å lage det mest innovative og livaktige spillet, er det ikke unatulig at det kommer en og annen motreaksjon. 
Nintendo har vært best i klassen når det gjelder å henvende seg til retrosegmentet, blant annet ved å stadig lansere nye spill basert på gamle serier som folk som vokste opp på 80-tallet har et nostalgisk forhold til. 
Super-Mario-spillene er et godt eksempel, her har man i stor grad beholdt det gamle uttrykket og oppbygningen. 
Det samme kan til en viss grad sies om Zelda-spillene. 

Men vil man virkelig gå i barndommen, er det lite som slår et gjensyn med 80-tallets spillklassikere slik de virkelig var. 
Her har Nintendo gjort en grundig jobb med å skape en miniatyrversjon av en grå klossen Nintendo NES som fantes i utallige kjellerstuer for tre tiår siden. 
Dingsen er utstyrt med HDMI-kabel, slik at den enkelt kan kobles til moderne tv-er, og håndkontrollen er en tro kopi av den gamle varianten, med ett viktig unntak: 
Kabelen er ubegripelig kort, slik at man blir sittende mye nærmere tv-en enn hva som føles naturlig i en tid hvor skjermene er radikalt mye større enn de var da denne konsollen hadde sin storhetstid. 

Konsollen kommer med 30 forhåndsinstallerte spill, og selv om man sikkert kan diskutere utvalget opp og i mente, skulle det være mulig for de aller fleste spillere å finne noe som skaper barndomsminner her. 
Her finner man selvsagt et knippe Mario-spill, Donkey Kong, Pacman, Metroid og Zelda, men også tidlige versjoner av Final Fantasy og Castlevania. 
De begrensede lagringsmulighetene gir et spesielt autentisk preg, og skaper en ekstra motivasjon for å gjøre en grundigere jobb med å samle gjenstander som gir ekstraliv i for eksempel Super Mario Bros. 
Grafikken er akkurat så kantete og primitiv som forventet, og musikken like irriterende og statisk som vi husker. 

Vi prøvde ut konsollen på husets 12-åring og en av hans kamerater, og den slo overraskende godt an hos et segment som er oppvokst med spillkonsoller vi ikke engang hadde fantasi til å drømme om i vår spede ungdom. 
Så selv om dette nok først og fremst er julegaven til foreldregenerasjonen, er det ikke noe i veien for at de minste også kan få være med på mimreturen. 
I så tilfelle kan det være en idé å investere i en ekstra håndkontroll med det samme, siden mange av spillene kan spilles av to personer. 
