I denne boken er det trøst å få
Antiheltinnen Nemi løfter frem de fineste diktene. 

Jeg var ung og jaktet noe som ga mening til ensomheten i livets oppoverbakker. 
Med albumet «Mitt ville hjerte» (1987) viste Kari Bremnes meg veien inn i Tove Ditlevsens poesi. 

Minst like sterkt var møtet med Jens Bjørneboe i versjonene til Anne Grete Preus på albumet «Fullmåne» (1988). 

Nå tar tegneserier over for tonene, og det er Lise Myhre som viser vei. 

Hennes antiheltinne 
Nemi har opp gjennom årene vandret inn i dikt signert diverse kjente poeter, særlig Inger Hagerup og André Bjerke. 

Den første samlingen av serietegnede dikttolkninger kom ut i fjor under tittelen «Drømmesvart». 
Med «Nattlys» fullfører Myhre samleutgivelsen av Nemis mer ettertenksomme og følsomme sider. 

André Bjerkes svermere flyr rundt i gulltrykk på omslaget – disse insektene av sommerfuglslekt som også symboliserer drømmere. 

Selv om Myhre bruker andres tekster i litt større grad enn sine egne, trer hun her mer personlig frem enn noen gang. 

I små bønner om solidaritet med tiggere. 
I fantasifulle hyllester til dagdrømmer som befrir oss fra hverdagen. 
I sorgen over en som er død, men som det likevel er vanskelig å tro at aldri vil komme tilbake. 

Gjenkjennelse er oppskriften på Nemis suksess. 
Hjertesukket over kjæresten som ser ut til å være gift med mobilen. 
Lengselen tilbake til tiden «midt imellom»: 

«Etter at man trodde at det fantes monstre og før man fikk vite at de virkelig fantes». 

Også de lånte diktene speiler Nemis psyke. 
I «Nattmusikk» av Inger Hagerup er det Nemis angst som stiger opp fra avgrunnen. 

I «Amor fati» av André Bjerke er det unge Nemis nederlag som vendes til en skjebne verdt å elske. 
Det sørger tegningene for, med enkel og virkningsfull symbolikk. 

Det viser seg at Bjerke og Hagerup er overraskende nært beslektet med denne kronisk ugifte og svartsminkede elskeren av heavy-metal og melankoli. 

Litt som Anne Grete Preus lar musikken sette stemningen i diktene til Bjørneboe, spiller Myhre på Nemis etterhvert så nyanserte følelsesregister. 

Jo sterkere følelser, desto mer kommer tegningene til sin rett. 
Serietegnerens stiliserte strek gir en intensitet som minner meg om livet som 20-åring. 

Jeg kan iblant synes at Myhre blir i overkant tydelig. 
Hun kan virke mer opptatt av å innprente et budskap enn å gi noe å undre seg over. 

Slik er også flere av diktene hun har valgt ut, som i avslutningen på Hagerups «Du og jeg»: 

«Tror du jeg misunner deg ditt gull, jeg som selv har hele favnen full!» 

Da jeg var yngre ville jeg nok satt større pris på å bli minnet om at lykken ikke kan måles i penger. 
Nå har jeg hørt det litt for ofte før. 

Men nettopp slik sikrer Myhre seg en bred appell også blant lesere i ganske ung alder. 
Samlingen favner alt fra barn som kjenner seg som stygge andunger, til godt voksen kjærlighetssorg. 

Her er det trøst å få. 
Og påminnelser om å gripe dagen kan det forresten aldri bli for mange av. 

Myhres arbeid med å redigere og velge ut tekster fra 20 år med Nemi-utgivelser, er supplert av en designer og fargeleggere med sikker sans for kvalitet. 

Resultatet egner seg utmerket som gavebok. 
