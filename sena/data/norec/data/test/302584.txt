Spennende arktisk miks fra Anneli
Soloalbum nummer fire fra Bel Cantos frontfigur. 

ALBUM: 
Musikalsk har Anneli Drecker fjerrnet seg mye fra sine to første soloplater og tida i Bel Canto - som for øvrig gjenoppstår til en konsert på Øyafestivalen i august. 

Dansbar elektronika er byttet ut med strykere (NOSOs Kammerorkester er særdeles viktige bidragsystere her) og stemningsfull musikk med hvite vidder i synsranden. 

Ti år 

Da tre ganger Spellemann-nominerte «Rocks & Straws» kom i 2015, var det første soloalbum på ti år. 
Det tok bare to år før nummer fire nå er klar. 

Drecker er tilbake i Tromsø, og igjen har hun satt musikk til tekster av Nord-Norges store dikter Arvid Hanssen, oversatt til engelsk av Roy-Frode Løvland. 
Det er ikke til å unngå at en del av Hanssens smykker av noen tekstlinjer på dialekt går tapt på veien over til et noe flatere engelsk. 

Stipendiat 

Anneli bygger på soundet fra sist, men med atskillig flere opptempolåter denne gang. 

De åtte låtene på «Revelation For Personal Use» har alle gode anslag. 

De siste tre årene har Anneli vært stipendiat ved Universitetet i Tromsø og forsket på tradisjonelle stemmetekniker. 
Det preger ikke plata i særlig grad, men på «On A Road» og tittellåten får vi høre en miks av joik, strupesang og tradisjonell sang, supplert ved den sibirske sangeren Radik Tyulush. 
Det er også albumets mest spennende spor, ikke minst på grunn av det sangtekniske. 

Mest komplett og spennende ellers er opptempolåten «Days», den mer intrikate «Snow» og «Waiting Time». 

Egen produksjon 

Anneli har produsert de fleste låtene sjøl. 
Det er ikke alltid den beste løsningen, tvert imot kan det være lurt å få inn andre impulser og innspill. 
Det blir merkbart på «Raindrops», der gitarist Eivind Aarset har bidratt på produksjonssiden, og på albumets to siste spor, der Jon Marius Aareskjold (programmering) har vært medprodusent. 
