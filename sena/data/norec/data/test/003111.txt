Hete netter med dronningen av Danmark
Skandinavia står sterkt sammen når MØ slipper ny og fresh singel sammen med Cashmere Cat. 

Etter debutalbumet No Mythologies To Follow i 2014 har karrieren til Karen Marie Ørstedt, bedre kjent som MØ, rast oppover Billboard-listene. 
Den danske maiden har blitt en yndling i internasjonal presse, og hun har briljert med sin karakteristiske stemme på flere stjernespekkede samarbeid. 
Sist ut var sommerhitten "Cold Water", der MØ, Major Lazer og Justin Bieber nådde 2. plass på topplistene i USA. 
Nå er drømmedama endelig i gang med egne soloprosjekter, og mens vi venter på det etterlengtede albumet kan vi danse oss inn i natten med den nye singelen hennes. 

"Nights With You" er en deilig og velprodusert poplåt som beveger seg gjennom et fengende elektronisk landskap. 
Det er ingen tvil om at det har vært gode folk bak spaken her. 
Kongen av skandinavisk elektronika, Cashmere Cat, står som produsent sammen den utrolig spennende produsenten Sophie. 
I tillegg har de med seg Benny Blanco, som blant annet remixet Mapei sin "Don't Wait". 
The A-Team er på plass, og det lukter sommerhit lang vei. 

Et tungt bassdropp følger låten som en rød og forførerisk tråd, og den er akkurat like røff i kantene som stemmen til MØ. 
Sånn sett er låten ganske enkelt bygd opp, med repetisjon av beat og tekst, men det går aldri over i det kjedsommelige. 
Den repeterende beaten fester seg i hjernebarken, og slipper ikke tak før hender og albuer stiger taktfast mot himmelen. 

MØ - "Nights With You": 

Refrenget suger deg inn i en historie om lengsel og hete netter. 
MØ synger «Girl, you`re gorgeous», og det kan spekuleres i om dette er venninne hun vil ha med på dansegulvet eller om det er noe mer enn en sommerflørt når hun videre sier «I just wanna spend the nights with you». 
Uansett er det en imponerende og ærlig tekst som gir mersmak. 

Det siste året har MØ sluppet "Kamikaze", "Don't Leave" og "Final Song" som perler på en snor, så dette er sannsynligvis den fjerde låten i det som ser ut til å være konturene av et svært fengende album. 
Nå er det bare å sku opp volumet på stereoanlegget ditt for sommeren nærmer seg med stormskritt. 
