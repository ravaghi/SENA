Hvordan bli et bedre menneske
La oss uten videre slå fast at en verden hvor flere hørte på Teenage Fanclub, ville ha vært en bedre verden. 
Et stykke på vei handler det selvsagt om kvaliteten på melodiene og harmoniene og alt det andre popfaglige. 
Men det som til syvende og sist gjør utslaget, er den rene, skjære varmen de fire skottene formidler. 
Det er den som, i hvert fall for en stakket stund, gjør at du ønsker å bli et snillere menneske. 

La gå at det etter 27 år knapt er noen skarpe kanter igjen i musikken deres. 
Det går i velprøvde tricks fra The Byrds— og Big Star-katalogen og tekster som i noen tilfeller kunne ha vært hentet fra selvhjelpsbøker. 
La gå også at 12 låter på rappen blir i meste laget. 
Likevel, man skal være temmelig avstumpet for å krangle med de fineste øyeblikkene på Fannienes 10. album. 

Åpningsduoen «I'm in Love» og «Thin Air», skrevet av henholdsvis Norman Blake og Gerard Love, er ganske enkelt perfekte: solkysset, livsbejaende gitarpop med bare et ørlite drag av høst i seg. 
Og det meste som følger - noen ukarakteristiske avstikkere ut i det mildt psykedeliske inkludert - er sannelig ikke dårligere. 
Hør et par av de nye Teenage Fanclub-låtene og føl på at en bedre verden er mulig, du også. 
