TP-Link Archer C2600
Nok en brukervennlig allround-ruter fra TP-Link med god rekkevidde, men det finnes noen forbedringsområder. 

Selv om mange av oss har fått svært raske internettforbindelser inn til huset, sliter fortsatt mange med både stabilitet, rekkevidde og hastigheter internt i heimen. 

Svært ofte ligger problemet i den trådløse ruteren. 
En moderne familie kan gjerne ha 10-20 enheter oppkoblet, og eldre og rimelige rutere er sjelden optimalisert for å håndtere høye hastigheter mot mange enheter samtidig. 
Sørg også for å plassere ruteren på et fornuftig sted. 

Det kan også lønne seg å bytte kanal manuelt på ruteren, noe du kan lese mer om lenger ned i denne testen 

Laget for mange tilkoblinger 

TP-Link Archer AC2600 er en såkalt MU-MIMO-ruter (Multi-user MIMO), som er optimalisert for nettopp å håndtere mange enheter samtidig. 

I teorien skal den klare hastigheter på inntil 800Mbps i 2,4GHz frekvensbåndet, og 1733Mbps i 5GHz-båndet, men for maksimal effekt av MU-MIMO-teknologien kreves også at nettverkskortet støtter dette. 

Foreløpig er utvalget av MU-MIMO-utstyr relativt beskjedent, men dette er en teknologi for fremtiden. 

Her er en kjapp oversikt over de viktigste tekniske egenskapene: 

Modell: TP-Link Archer C2600 

Standarder: 802.11a/b/g/n/acAntenner: 4USB-porter: 2 x USB 3.0USB-funksjoner: 
Nettverkslagring og skriverdelingLAN-porter: 4 x 1Gbps LAN + 1 x 1Gbps WAN Gjestenett: 
JaAnnet: MU-MIMO-støtteStørrelse: 
263,8 × 197,8 × 37,3 mmVekt: 
1,67kgPris: 
Fra 1.899 kr (jamfør Prisjakt 7.4.2016) 

Fin og praktisk design 

Ruteren har en design som er langt mer behagelig for øynene enn den forrige ruteren vi testet. 

LAN og WAN-tilkoblingene sitter i bakkant, mens av/på-bryter for trådløst nett, WPS og to USB 3.0-porter sitter på siden. 

Begge USB-portene kan brukes mot lagringsenheter eller skrivere som du ønsker å dele i nettverket. 
Eventuelle disker eller minnepinner kan konfigureres med tilgangskontroll, eller være åpent for alle som er tilkoblet nettet. 
De kan også nås via internett dersom du skulle ønske det. 
Merk imidlertid at ruteren ikke har innebygd VPN-server. 

Installasjon 

I esken følger det med en hurtigveiledning som er lettfattelig, men som dessverre ikke kommer på norsk. 

Grensesnittet i menyene er også på engelsk, men vi vil likevel karakterisere menysystemet som meget brukervennlig. 
Endrer du på innstillingene, effektueres endringene som regel kjapt. 

Foreldre vil garantert sette pris på gode kontrollmuligheter, blant annet kan du tidsstyre tilgangen til spesielle PC-er og mobiler. 
Dette er svært enkelt å sette opp: 

Ikke alt er perfekt 

Vi har imidlertid funnet noen ankepunkter. 
Det første er at ruteren ikke kan oppdateres automatisk, noe alle de andre ruterne vi har testet siden i fjor høst kan. 

Her må du i stedet sjekke nettsidene til TP-Link om det har kommet ny firmware, laste ned for deretter å laste opp manuelt til ruteren i etterkant. 

Det er for tungvint. 

Det andre ankepunktet er at ruteren krasjet ved flere anledninger ved kanalskifte. 
Vi måtte rett og slett skru den av og på manuelt for å få den opp igjen. 

Dette er ikke noe du behøver å gjøre så ofte, men det trekker ned helhetsinntrykket noe. 

Økte hastigheten med nesten 30 prosent med enkelt triks 

Vi brukte samme utstyret og fulgte samme testprosedyre som er beskrevet i denne artikkelen, og testet også to Linksys-rutere samme dag. 

Av disse tre var TP Link Archer tregest på trådløst, faktisk så mye tregere at vi prøvde alle fire kanalene på 5GHz-båndet manuelt for å avdekke problemer. 

Ved å bytte fra kanal 44 (automatisk) til 40 i oppsettet, økte vi hastigheten i samme rom fra 24 til 33MB i sekundet. 
Hastigheten holdt seg bra gjennom hele huset, som du ser av diagrammet under. 

Selv om vi ikke er 100 prosent fornøyd med hastigheten, bør du merke deg følgende: 
Bruker du ruteren først og fremst til å komme deg på internett og har under 200Mbps internettlinje, hadde du fått full valuta i alle tre etasjer i vårt hus. 

Vi tok med oss PC-en på en tur rundt huset, og kan konstatere at rekkevidden er like bra som på TP-Link Touch P5, altså helt i toppklasse. 
Vi kunne for eksempel surfe med grei fart fra en benk som lå 75 meter fra huset. 

Vi målte også hastigheten mot USB-lagring, og her er vi spesielt fornøyd med lesehastigheten - som er blant de aller beste vi har testet: 

Konklusjon 

TP-Link Archer C2600 er ingen dårlig ruter. 
Det er bare at utvalget av konkurrenter som byr på bedre trådløshastighet, enklere oppgradering og bedre stabilitet, er stort. 
Derfor havner vi til slutt på en treer på terningen denne gangen. 

Er du ute etter en ruter i denne prisklassen, vil vi trekke fram Netgear R7500 og TP-Link Touch P5 som mer fornuftige valg akkurat nå. 
Har du tid til å vente noen dager, bør du også få også med deg testen av Linksys EA7500 som blir publisert her på Dinside i nær framtid. 
