Japandroids: Rock med stor R
Duoen jager fortsatt de viktige øyeblikkene i livet på best mulig måte. 

«/////Sleep/////Forever/////» skrev den canadiske duoen Japandroids på sin facebookside etter det suverene andrealbumet Celebration Rock og mer enn 220 konserter tilbake i 2012/2013. 
Og forsvant. 

Man hadde nærmest glemt dem da den nye singlen «Near to the Wild Heart of Life» plutselig dukket opp i fjor høst. 

Og for en låt. 

Et anthem av klassisk rock med stor R, skapt av to karer som til tross for flere år og mer alvor i sekken, setter gleden til rocken og drømmen om det frie livet først. 

«And it got me all fired up, to go far away, and make some music from the sound of my singing, baby (oh oh, oh oh). 
So I left my home, and all I had. 
I used to be good but now I'm bad». 

Full av livsbejaende anthems 

Duoen David Prowse og Brian King startet forrige album med lyden av fyrverkeri, før de feiret rockens enkleste formel av trommer og gitar i en drøy halvtime. 
Energien er til stede for fullt også på oppfølgeren, men denne er likevel annerledes. 

Mer moden og dynamisk, mer variert i tekst, musikk og produksjon. 

Likevel er det følelsen av å få servert det ene livsbejaende anthemet etter det andre som er den sterkeste, også her. 

Det blir fort slik, når man skal leve opp til egen albumtittel. 
Ut på veien, ut i livet, på jakt etter fest, mening og kjærlighet. 
Hurtig, full av lidenskap. 
Ikke rart mer enn én musikkjenner har sammenlignet dette albumet med et visst Born To Run. 

Livet levd fra en barkrakk 

Den beste låten er likevel ikke den raskeste, men nesten åtte minutter lange «Arc of Bar», en seigere hyllest til det ubekymrede livet sett og levd fra en barkrakk i en svett sørstatsbar. 

Uten annet mål enn å drikke raskt og sikre seg jenta på nabokrakken: 
«To some, a mistress. 
To some, a muse. 
Something soft for something blue. 
She sauced my needs out of my dreams, and baptized me in flesh that seeds». 

Låten bringer for øvrig en tykt lag av synth inn i lydbildet til denne ellers så sjangerstrenge duoen, overraskende nok. 

Det enkle er det beste 

Fet, fengende musikk behøver ikke å være vanskeligere enn dette. 
En ny drøy halvtimes feiring av rocken i ren form. 

For Japandroids holder det med trommer, gitar, vokal og, som i låten «No Known Drink Or Drug», en evig jakt etter de viktige øyeblikkene i livet: 

«A red ammo romance in the summer heat. 
In parks, on patios, and in the streets. 
Our mission: making moments into memories (sha na na na, sha na na na na)». 
