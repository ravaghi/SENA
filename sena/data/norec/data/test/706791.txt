Det perfekte diktaturet
SAKPROSA: 
Det er ikke lett å forstå Kina, men vi gjør oss selv en historisk bjørnetjeneste om vi ikke forsøker. 

Sun Heidi Sæbø: 
Kina. 
Den nye supermakten. 
323 sider. 
Kagge. 

Ingen skal beskylde Sun Heidi Sæbø for å mangle den gode journalistens sans for timing. 
I fjor kom boken hennes om Nord-Korea under Kim Jong-Un akkurat til første runde av forhandlingene med USA. 
Hennes analyse av styrkeforholdet mellom diktatoren i Pyongyang og ignoranten i Washington står seg godt. 

Samtidig med at Trump nå trapper opp handelskrigen med Kina, blant annet ved å lede landets allierte i et samordnet angrep på Huawei, leverer Sæbø et grundig portrett av Xi Jinping og det nye Kina. 
Boken understreker hvor desperat vi trenger en helt annen og klok leder i USA. 
En verden dominert av Xis Kina er virkelig ikke noe å trakte etter. 

Det er lett å bli imponert av Kinas raske renessanse. 
Ingen vet hvor mange millioner som døde under Mao, på samme måte som ingen vet hvor mange som mistet livet under massakren på Den himmelske freds plass i 1989. 
Men fortidens uhyrligheter står i skarp kontrast til de 25 000 kilometerne med høyhastighetstog som Kina har bygget de siste par tiårene, til skogen av skyskrapere i Shanghai og andre kinesiske byer, og ikke minst til det enorme Belt and Road Initiative (BRI) som nå omfatter 65 land og 4,4 milliarder mennesker. 
Kina bygger infrastrukturen for en framtid der verden langt på vei vil bli styrt fra Beijing. 

Xis personlige hstorie 

Sun Heidi Sæbø beskriver denne utviklingen samtidig som hun reiser rundt i Midtens rike på jakt etter Xi Jinpings personlige historie. 
Hun går opp livshistorien hans ved å oppsøke stedene som skal ha formet ham. 
Det er interessant å se hvor lite hun finner. 
Jakten ender med den samme konklusjon som andre har trukket: 
Xi Jinpings fremste egenskap er at han gjør så få feil. 
Han er den som sto igjen når alle de andre falt. 

Paradoksalt nok utvikler de mest kollektive systemene de sterkeste individene, og hyller dem på en måte som er bortimot ubegripelig. 
Personkultusen rundt 
Xi nærmer seg Mao-tilstander, og er enda mer skremmende, fordi Xi har mer makt enn noen annen kinesisk leder noensinne har hatt. 

Det var denne makten Norge fikk føle da Liu Xiaobo fikk Nobels fredspris. 
Vi ble utsatt for samme type sosial kredittvurdering som nå stenger millioner av kinesere ute fra goder andre får. 
Ved å disiplinere Norge til en ydmykende og underdanig taushet fikk Kina sendt et signal til resten av verden. 
Fredsnasjonen lærte seg å holde fred. 

Mirakel - og dystopi 

Sæbø, som har studert og bodd i Kina og har dekket landet som journalist, viser begge sidene av det kinesiske miraklet, men ender nær dystopien. 
Siste halvdel av boken er et skarpt og kritisk oppgjør med den vei Xi Jinping har valgt. 
Kina tar det vil ha fra Vesten, uten å gi friheter og rettigheter. 
Folk får et stadig mer behagelig middelklasseliv mot at de aksepterer total overvåking og stadig trangere rammer for opposisjon og alternative tanker. 
Selv intellektuelle kinesere forsvarer systemet ved å hevde at Kina er annerledes. 
Kinasyndromet er gigantutgaven av Stockholmsyndromet. 

Det er ikke alltid like lett å holde de mange kinesiske navnene i teksten fra hverandre, og noen av reportasjeinnslagene fører inn på sidespor, men spesielt de siste kapitlene er en engasjert, velskrevet og viktig advarsel om ikke å la seg forføre av en makt som til fulle har oppdaget hvilket tomrom Trumps USA etterlater seg. 

Ikke minst bør alle de entusiastiske deltakerne i Innovasjon Norges frierferder til Kina lese Sun Heidi Sæbøs bok før de drar. 
