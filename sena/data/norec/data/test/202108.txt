Trådløsruteren for deg som har mye du vil koble til
Superruteren fra Linksys er laget for store hus og miljøer, og er kanskje klassens aller mest brukervennlige. 

I høst testet vi tre såkalte AC5300/5400 MU-MIMO-rutere. 
Disse representerer noe av det ypperste på rutermarkedet akkurat nå, og er laget for å håndtere mange trådløse enheter samtidig - uten å gå på kompromiss verken på hastighet eller rekkevidde. 
Derfor egner de seg spesielt i store og godt isolerte hus med mange krevende brukere. 

Produktene vi testet er fra Asus, TP-Link og Netgear. 
Du finner samletesten her. 

The missing Linksys 

Vi hadde også en tredje ruter inne, fra Linksys. 
Vårt eksemplar av modellen EA9500 hadde imidlertid en feil som gjorde at vi fort skjønte at målingene ble feil. 
Nå har vi fått tilsendt et nytt eksemplar, og her ser du hvordan testen gikk. 

Vi har flyttet i nytt hus siden sist, og derfor har vi også testet vinneren fra i høst, TP-Link Archer AC5400, på nytt for å kartlegge styrkeforholdet mellom dem. 

Alt om testmetodikk og bakgrunnsinformasjon om denne ruter-klassen finner du på denne siden. 

Hele åtte nettverksporter 

Ruteren fra Linksys statuerer mer enn noen andre i klassen at dette dreier seg om en toppmodell, ved at den har åtte gigabit nettverksporter på baksiden. 
Det er den faktisk alene om blant de fire vi har testet. 
I tillegg finner du en USB 3.0-port og en USB 2.0-port for tilkobling av eksternt utstyr som harddisker, minnepinner og skrivere. 

De åtte antennene sitter alle fast og skal bare rettes ut før ruteren er klar til bruk. 
På høyre side finner du knapper for å skru av og på trådløst nett, og for hurtigoppkobling til det trådløse nettet uten aksesskode. 

Og så er det en ting vi liker veldig godt: 
Her er det ikke noen blinkende led-lamper som forstyrrer, kun et svakt LCD-panel på toppen som lyser opp Linksys-logoen. 
Vi vil ikke påstå at ruteren er så veldig stuevennlig, men setter du den høyt kan den nok helt sikkert passere hos mange. 

Merk at disse ruterne er store. 
EA9500 måler 26,4 x 31,8, x 6,6 centimeter og veier 1,7 kilo. 

Dette kan Linksys aller best 

Er du ute etter en ruter som er enkel å sette opp og administrere, er Linksys aldri noe dumt valg. 
Det viser våre tester gjennom mange år, og EA9500 intet unntak i så måte. 

I vårt tilfelle satte vi ruteren på et egnet sted i toppetasjen, koblet til en stasjonær PC - og før vi visste ordet av det, åpnet installasjonsveiviseren seg i nettleseren. 
Her blir du tatt gjennom det grunnleggende oppsettet steg for steg, og du blir bedt om å velge navn og passord på aksesspunktene, passord på ruteren og om oppdateringer skal installeres automatisk. 
Alt enkelt forklart på godt norsk. 

Du kan også sette opp et gjestenettverk, med innlogging via nettside, og definere hvor mange som skal kunne kobles til (inntil 50 stk). 
Vi antar at denne nettsiden kan skreddersys - men har ikke forsket på det. 

Det er uansett greit å huske på at denne ruteren er laget for å håndtere mange samtidige brukere, og vil derfor være godt egnet for bruk i møtelokaler og andre steder der folk møtes. 

Videre finner du støtte for MU-MIMO, dynamiske DNS-tjenester (dyn.com og no-ip.com), DLNA, en rekke sperrefunksjoner (foreldrekontroll), MAC-filtrering, medieprioritering og en god brannmur - men det finnes en del rutere med enda flere avanserte funksjoner. 
Her mangler for eksempel støtte for VPN. 
Er avansert funksjonalitet viktig for deg, bør du vurdere RT-AC5300, som er Asus sin konkurrent i denne klassen. 

Merk at du kan også styre ruterfunksjonene via Linksys egen app. 
Det kan du faktisk også gjøre via Internett, når du ikke er tilkoblet ruteren direkte. 

Ytelsesmålingene 

Vi startet med å koble den samme, raske minnepinnen til ruteren som ble benyttet i testen av de øvrige, og målte opp- og nedlastingshastigheten til en PC som var tilkoblet med kabel. 
Vi oppnådde lesehastigheter på maks 65 MB i sekundet, og skrivehastighet på 33 MB i sekundet. 
Det er ikke blant de raskeste vi har testet, men er greit for de aller fleste formål - inkludert strømming av høyoppløst video. 

Til sammenligning oppnådde vi en lesehastighet på over 90 MB i sekundet og skrivehastighet på 54 MB i sekundet, på TP-Link Archer AC5400. 

De trådløse målingene i samme rom viste derimot topp ytelse. 
Her benyttet vi en PC med Intel AC8260-kort, som er blant de mest utbredte i premiumsegmentet pr i dag, og oppnådde hastigheter på inntil 583 Mbit pr sekund. 
TP-Link viste seg å bare være marginalt raskere, med 592. 

Hastigheten sank betraktelig til etasjene under, og her viste TP-Link seg å være bedre: 

Samtidig må vi legge til at kjellerstua ligger temmelig langt unna aksesspunktet, og da er feilmarginene også større. 
Vi målte derfor mange ganger, men fikk aldri høyere tall en 79 Mbps, mens høyeste tall med TP-Link var 173 Mbps. 
Samtidig klarte vi ved ett tilfelle å måle i overkant av 150 Mbps på samme sted med vår iPhone 6S Plus: 

Konklusjon 

Dette er en ruter med kraftigere maskinvare enn på enklere hjemmerutere, myntet på store og krevende miljøer. 
Derfor er også prisen relativt høy. 
Og er du på utkikk etter en slik sak, kan vi skrive under på at Linksys EA9500 er en særdeles enkel ruter å sette opp og brukervennligheten er generelt blant de aller beste i klassen. 

Trådløsytelsen når du befinner deg i samme rom, er også helt i toppklasse. 
Signalstyrken avtar imidlertid noe raskere når du beveger deg til andre rom og etasjer, enn hos testvinneren. 
Til nettverkslagring er ytelsen ganske midt på treet, sammenlignet med klassen for øvrig. 

Totalt sett har ruteren innfridd våre forventninger. 

Du finner våre plusser og minuser av betydning, i boksen under. 
De øvrige AC5300/AC5400-ruterne vi har testet, finner du her. 

Linksys EA9500 

LES OGSÅ: 
