Et nytt momentum for Gabrielle
Gabrielle kommer tilbake med en knallsingel. 

Gabrielle er så mye mer enn «Ring meg», låten hun først slo gjennom med i 2011. 
Gabrielle Leithaug, som hun egentlig heter, har fortsatt å levere hit på hit, litt på samme måte som Rihanna lever sitt artistskap; med singler, ikke plater. 

Etter flere suksessfulle år med listetopper og turneer bestemte hun seg i 2015 for å fryse momentumet, å uventet trekke seg tilbake igjen for å arbeide med nytt materiale. 
Siden har det så å si vært stille. 

I takt med «Skam»s stigende popularitet, ikke bare innenlands, men også i Norden og verdens ellers, gikk ikke hennes bidrag til en av seriens mest minneverdige scene mellom Isak og Even ubemerket hen. 

Låten «5 fine frøkner», utgitt i 2014, fikk dermed en gjenoppliving uten like og begynte å leve sitt eget liv. 
For øyeblikket ligger låten på 5. plass på svenskenes Spotify-strømmeliste og er utropt til «ukens låt» på svenske P3. 

Det faller fint sammen med at Gabrielle endelig slipper den nye «Vekk meg opp», med et løfte om å utgi en ny singel hver siste fredag i måneden opp mot festivalsommeren. 

«Vekk meg opp» spiller nettopp på de klassiske Gabrielle-tangentene: det er klubborientert, det typiske take-off-refrenget er på plass. 
Kanskje er det tiden hun har tilbrakt i Stockholm, men er det klare Veronica Maggio-tendenser man også hører? 
Gabrielle balanserer alltid pent mellom tidenes tann og hennes eget særuttrykk, og synger mer enn gjerne om egne demoner – men hun gjør en fest ut av det. 

Noe sier meg at vi kommer til å høre mye til «Vekk meg opp» i tiden fremover. 
