Det her er to veldig like telefoner, Huawei!
To svært like 5,5 tommere lansert med bare måneders mellomrom. 

Rett før jul testet vi Huawei Mate 9 Pro; en særdeles god telefon fra kineserne som høstet full pott på terningen. 

Men på Barcelona-messen i slutten av februar kom årets P10-modeller fra samme selskap. 
P10 og P10 Plus. 
Førstnevnte har vi allerede testet, og sistnevnte er da en større utgave. 

Men den er SVÆRT lik nevnte Mate 9 Pro. 
Like store skjermer, samme prosessor, internminne og lagringsplass og så videre. 
Det som er ulikt er følgende: 

Som du ser er det ingen klar vinner spesifikasjonsmessig, og siden telefonene er såpass like gjør vi det litt enklere enn vanlig i denne testen. 
Mer om maskinvaren, Huaweis Android-grensesnitt og den slags kan du med andre ord lese i Mate 9 Pro-testen. 

Men det vi var mest spente på i denne runden, var det nye kameraet, så la oss begynne der. 

Nytt, lyssterkt kamera 

På de siste generasjonene mobilkameraer har Huawei ligget bak de beste hva angår lysstyrke på objektivet. 
Det endres med P10 Plus, der hovedkameraet nå har fått blenderåpning på f/1,8; altså blant de beste på markedet, og kun slått av f/1,7 på Samsung Galaxy S7- (og S8-) telefonene. 

Sammenligner vi med f/2,2 på Mate 9 Pro, ser vi altså at P10 Plus-kameraet slipper inn nesten 50 prosent mer lys. 
Med andre ord kan P10 Plus-kameraet bruke lavere følsomhet (=mindre støy) og/eller kortere lukkertid (=mer fryst bevegelse) for å fange det samme lyset. 

Fremdeles samarbeider kineserne med Leica, og P10 Plus har derfor dobbeltkameraoppsettet vi kjenner fra øvrige Huawei-toppmodeller. 
I tillegg til hovedkameraet (12Mp), finnes det et sort/hvitt-kamera (20Mp), og med informasjon fra begge disse kameraene kan Huawei derfor beregne dybdeinformasjonen i bildet. 

Det gjør det mulig å lage en forfalsket uskarphet i dybden, typisk for et speilreflekskamera, og på Huaweis telefoner kan du dessuten sette fokuspunktet etter at bildet er tatt om du valgte å bruke begge kameraene. 

Slik blir bildene 

Vi fant frem Mate 9 Pro for å sjekke de to kameraene side om side, og under følger våre observasjoner. 

I mørket: 
Større blenderåpning er noe som først og fremst er nyttig når du tar bilder i svak belysning; enten det er for å kunne fryse bevegelser med kortere lukkertid, eller få mindre støy i bildene med lavere følsomhet. 

Men merkelig nok: 
I stedet velger Huawei å bruke nøyaktig samme lukkertid og følsomhet på P10 Plus-kameraet som på Mate 9 Pro-kameraet. 
Så når den eneste ulikheten er en større blenderåpning, blir bildet fra P10 Plus mye lysere og reflekterer på ingen måte mørket som var i rommet der vi tok bildet. 
Der er gjengivelsen mye riktigere fra Mate 9 Pro. 

Og finstuderer vi detaljene, ser vi at bildet fra Mate 9 Pro er mer detaljert, der støyreduksjonen fra P10 Plus-kameraet har visket bort langt flere detaljer i bildet: 

Mer kontrast og farger, men svakere detaljnivå 
En av tingene vi liker best med kameraet på Mate 9 Pro er at det stort sett leverer svært riktige og nøytrale farger, selv om kontrastnivået ofte er noe lavt. 

På P10 Plus har Huawei skrudd spakene vesentlig mye høyere hva gjelder fargemetning og kontrast, og det er derfor mer «punch» i bildene som leveres. 
Bare se her: 

Men igjen – går vi inn på 100%-beskjæringer, ser vi også her at Mate 9 Pro leverer flere detaljer enn nykommeren. 

Og da begynner det å melde seg en teori: 
Er Huawei nødt til å kjøre sterkere etterbehandling på bildene fra P10 Plus fordi den optiske kvaliteten er svakere? 
For det stilles høyere krav til glasset i objektivet når blenderåpningen er større. 

Vi ser det nemlig på flere bilder. 
De to under er tatt i strålende sol med lav ISO-verdi (50). 
Allikevel ser det ut til at bildet fra P10 Plus-kameraet har vært igjennom sminkestolen uten å komme helt heldig ut av det, der Mate 9 pro-bildet igjen har langt bedre detaljnivå. 

Og dermed sitter vi igjen med et inntrykk av at P10 Plus faktisk har et svakere kamera enn Mate 9 Pro, og at Huawei ikke klarer å dra spesielt god nytte av et mer lyssterkt objektiv; i hvert fall ikke på automatiske innstillinger. 

Vil du se bildene i full oppløsning og inspisere selv, har vi lagt dem i dette Google Foto-albumet. 

Sterk maskinvare, men dårlig løst navigasjon 

Vi dropper som nevnt å gå detaljert til verks på maskinvare, programvare og så videre annet enn å gjenta oss selv kort fra Mate 9 Pro-testen: 
Kirin-prosessoren i disse telefonene er svært sterk og gir oss toppscore i en rekke ytelsesmålinger. 

Og Huaweis Android-skall, Emui, er fremdeles rikt på smarte funksjoner, enten det dreier seg om å kakke med knoken for å ta skjermbilde, sperre enkeltapper fra å bruke mobildata eller gjøre skjermbildet mindre med en enkel bevegelse, slik at du rekker over hele bildet med tommelen. 
Her kan mye tilpasses. 

Som på lillebror P10 synes vi imidlertid ikke navigasjonsløsningen er god nok. 
Du kan velge å bruke fingeravtrykksleseren, der du trykker lett for «tilbake», lenger for «hjem» og sveiper til siden på sensoren for å bytte program, men vi klarer ikke helt å få det til å sitte ordentlig. 
Alternativet er knapper på skjermen, men da fungerer ikke fingeravtrykksleseren til annet enn å låse opp telefonen – altså ikke som hjemknapp, som føles veldig feil. 

Her synes vi de kapasitive knappene på Mate 9 Pro fungerer langt bedre. 

Ikke samme skjerm 

Og apropos skjermen – ut av boksen kommer Huaweis P10-telefoner med en tynn plastfilm over. 
Den virker selvsagt beskyttende, men er ikke like glatt som glass, så vi foretrekker alltid å dra den av. 

P10-modellene mangler imidlertid det som kalles oleofobisk belegg på skjermglasset, som de fleste toppmodeller nå har. 
Belegget gjør at fettet fra fingrene ikke setter seg like godt på glasset; altså at det blir færre fingeravtrykk å spore. 
Med andre ord synes de godt på P10 Plus-skjermen. 

Den er for øvrig av LCD-typen, kontra AMOLED på Mate 9 Pro. 
Er du opptatt av VR, kan det være verdt å merke seg at P10 Plus ikke er Daydream-kompatibel, slik Mate 9 Pro er. 

Noe lavere batterikapasitet gjør at P10 Plus ikke er like utholdende som Mate 9 Pro, men likefullt blant de bedre. 

Et plusspoeng får imidlertid P10 Plus for kvaliteten på de interne høyttalerne – her er lyden veldig klar, høy og godt balansert. 

Konklusjon 

Selv om det kanskje har blitt litt negativt fokus i denne testen, må vi med en gang si at Huawei P10 Plus er en meget god telefon. 

Den har svært kraftig maskinvare, rikelig med lagringsplass (og minnekortstøtte), god batterikapasitet med kjapp lading, lynrask fingeravtrykksleser og er rik på funksjoner og finesser. 

Men – den kommer kort tid etter en svært lik telefon, koster i skrivende stund mer og er i våre øyne ikke en bedre telefon enn Huawei Mate 9 Pro. 
Det nye kameraet er mer lyssterkt, men svakere på detaljer, batterikapasiteten er ikke like god og navigasjonen svakt løst. 

Derfor holder vi fortsatt en knapp på Mate 9 pro om du vurderer en av Huaweis største denne våren. 
Den mangler riktignok minnekortstøtte, men med 128 GB lagringsplass tror vi ikke det vil være et veldig stort savn. 

Huawei P10 Plus Dual SIM 128GB 
