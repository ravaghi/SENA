Vi har testkjørt etterfølgeren til Volvo XC70
Det er en aldri så liten klassereise Volvo foretar om dagen. 
V90 Cross Country bekrefter tendensen. 

Crossover-versjonen av Volvo V90 er nå på plass. 
Vi har prøvekjørt den og kan dele våre førsteinntrykk med dere. 
Bilen er i salg nå med priser fra 620.000 kroner og et utvalg på to dieselmotorer (190 og 235 hestekrefter), og to bensinmotorer (254 og 320 hestekrefter). 
Den kommer til å konkurrere med Audi A6 Allroad og Mercedes' nysatsing i samme gate: E-klasse All Terrain. 

Cross Country kommer nok til å hjelpe ytterligere på salget til Volvo, som hadde en knallmåned i januar. 
Allerede kan importøren fortelle at 800 kunder har bestilt den usett. 

Bilen er selvfølgelig basert på V90 - etterfølgeren til V70, og vi vil ikke her gjenta oss selv angående det bilene har til felles - vi henviser til vår test av Volvo S90 og V90. 

20 år siden den første 

Først litt historikk: 
Da 850 ble til V70 i anledning en facelift på midten av 90-tallet ble det etter kort tid lansert en noe hevet og litt mer robust utseende «allroad»-versjon med betegnelsen V70 XC. 
Som står nettopp for Cross Country. 

Den kom i 1997 - to år før Audi lanserte sin Allroad Auattro - og ble raskt populær. 
Da helt nye V70 kom i år 2000, fikk den også sin Cross Country-variant. 
Vi kjørte den det året i duell mot nettopp Audi Allroad Quattro. 
I 2003 ble den til XC70. 
Den etterfølgende XC70-modellen, som nylig avsluttet sin karrière, testet vi i 2007. 

XC70 har blitt en veldig populær versjon av Volvos familiestasjonsvogn, men var overmoden for utskiftning tross et bra nivå på både komfort og sikkerhet. 

Tøffere profil 

Fra et visst synspunkt kan det se ut som en aldri så liten mismatch mellom de elegante, langstrukne linjene til V90 og det hevede chassiet og plastdekoren som kjennetegner Cross Country-utgaven. 
Vi fant på en måte silhuetten til forgjengeren, XC70, mer helstøpt og «allroad»-staffasjen mer passende på det mer firkantede og i utgangspunktet høyreiste karosseriet den hadde. 

Når det er sagt har designerne gjort en god jobb med å få bilen til å se ut som det den også oppleves som: 
En premium-stasjonsvogn bygget for mer utfordrende veier enn E6 og avenyer. 
Den allerede store bilen - 494 centimeter lang - er dermed enda røsligere med sine 154 centimeter totalt i høyden. 

Stilren premium 

I forhold til størrelsen er ikke plassutnyttelsen spesielt imponerende - her har man ofret litt for designen - men det er likevel romslig i kupéen og plass nok til voksne både foran og bak. 
Spesielt førersetene er, som vanlig hos Volvo, spesielt gode å sitte i, med alt som behøves av justeringsmuligheter. 
Designen av interiøret er som i resten av 90-serien stilren og gir et høyt nivå av kvalitetsfølelse. 
Dette er premium på en litt kjølig nøktern - skandinavisk - måte. 

Det imponerer oss igjen hvordan Volvo klarer å ta steget fullt ut opp i premiumklassen uten av den grunn å forsøke å kopiere tyskerne. 
Den er saklig luksuriøs på egne premisser og oppleves mer som et annerledes alternativ til en Mercedes-Benz E-klasse eller en BMW 5-serie, enn som en direkte konkurrent. 

Materialvalgene overbeviser og detaljarbeid og sammenføyninger er gjennomført presise. 
Artikkelforfatteren kan likevel styre seg for det nye påklistrede aspektet ved trepanelet i dashbordet, men finishen er likevel upåklagelig. 

Komfortabel kjøreopplevelse 

Vi prøvekjørte den med de kraftigste motoriseringene både som diesel og bensin og de gode inntrykkene fra vår tidligere erfaring med V90 bekreftes. 
Cross Country har fått sitt understell hevet 6,5 centimeter - uten at det kan sies å merkes nevneverdig på kjøreegenskapene under normal kjøring. 

V90 Cross Country har selvsagt firehjulsdrift som standard over hele linjen. 
Å kjøre føles bilen trygg, stabil og retningssikker. 
Den er strammere og mer sporty enn XC70 var, men det er en litt mer distansert følelse over det hele, med de litt avrundede SUV-dekkene som kan bidra til å forklare det. 

De har derimot en bonus når det gjelder fremkommelighet på dårlige vinterveier. 
Kjøreegenskapene til Volvo 
S- og V90 er mindre engasjerende enn referansen BMW 5-serie og Cross Country er selvsagt ikke mer dynamisk. 
Vi kan likevel kvittere for gode kjøreegenskaper. 

Med Drive Mode-velgeren får man muligheten til å stille inn på Eco, Comfort eller Dynamic - dessuten finnes en Offroad-innstilling som alltid gså gir drift på bakhjulene. 
Den kan velges opp til 40 kilometer i timen. 

Takler isbanen bra 

Under «herjekjøring» på en islagt innsjø viste bilen seg også fra en underholdende side med effektiv firehjulsdrift og svært betryggende stabilitetssystemer. 
Med litt trening går det fint an å legge bilen ut i kontrollert sideveis drifting gjennom slake kurver til tross for at det kjennes litt naturstridig med en så lang og tung bil - med det meste av utstyr og to voksne ombord bikker den lett to tonn. 

Vi kjørte ellers V90 Cross Country med piggdekk på usaltede svenske vinterveier, tidvis dekket av is og blanpolert pakket snø. 
Det lave lydnivået i kupéen imponerer fortsatt tross noe mer støy fra SUV-dekkene med pigger - særlig på partiene med bar asfalt. 
At den ikke på noe tidspunkt blir påtrengende, forteller litt om den gode jobben Volvo-ingeniørene har gjort med lydisolasjonen. 

Kompakt, men god motorisering 

Både i bensinversjonen vi testet (T6 - 320 hester), og dieselversjonen (D5 - 235 hester), har bilen mer enn nok av av krefter. 
De har dessuten i begge tilfeller en behagelig gangkultur. 

De nye turbo-bensinmotorene til Volvo har, helt tidsriktig, en lang og flat momentkurve som gjør at mye trekkraft er tilgjengelig over et bredt register og følelsen av alltid å disponere nok krefter gjør sitt til en avstressende kjøreopplevelse. 
Dieselmotorene på sin side har naturlig nok en del mer punch nederst i registeret og de har en myk og lite støyende gange. 

Vi griper oss likevel i å savne muligheten for å velge et 5- eller 6- sylindret alternativ, men slik er downsizingens og rasjonaliseringens lov anno 2017. 

Topp sikkerhet 

Sikkerhet er som som kjent en æressak for Volvo. 
I likhet med S90/V90 er Cross Country-modellene utstyrt med det siste og beste innen sikkerhetssystemer i tillegg til et par nyvinninger. 
«Large Animal Detection» er systemet vi kjenner til fra før. 
Det skal gjenkjenne dyr på størrelse med en elg på vei ut i veibanen og bremse bilen om ikke sjåføren reagerer. 

«Run Off Road Mitigation» er nyvinningen som bremser og styrer bilen bort om du er i ferd med å kjøre utfor veien. 
En annen Volvo-innovasjon er «Slippery Road Alert» (SRA). 
Det er et system som samler inn informasjon fra bilen om temperatur, friksjon, veigrep og bruk av varsellys. 
Dette samles i en egen «sky» for så å kunne deles med andre biler ute på veien. 

På utstyrsfronten ellers er det ikke store forskjeller mellom Cross Country og vanlig V90. 
Utstyrsnivåene heter Plus og Pro, der 30.000 kroner skiller de to. 
Pro-graden inkluderer 19-tommers felger i stedet for 18-tommere,, og skinninteriør. 

Fra 620.000 kr 

8-trinns automat er standard for alle versjoner unntatt D4 - der er innstegsprisen 620.000 kroner med manuell girkasse, for 30.000 kroner ekstra kommer den også med automat. 
Dyreste versjon, 320-hesters T6 Pro, koster 860.000 kroner - og deretter er det en lang liste med ekstrautstyr der man kan spesifisere opp bilen ytterligere. 

Alt i alt bekrefter Volvo V90 Cross Country de gode inntrykkene vi har fått av Volvos nye modellprogram siden de lanserte XC90 i 2015 og mer skal det bli. 
Dette er den sosialt akseptable, litt tilbakeholdent luksuriøse familiestasjonsvognen som kommer seg frem på dårlige veier, mens den tar seg bra ut i oppkjørselen. 

Det er historien om en annonsert suksess - det tviler vi ikke på. 

Les også: 

Tekniske data 

Reiseomkostningene til denne reportasjen er dekket av importøren. 
Les mer her 
