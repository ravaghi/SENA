Sony HT-NT5
I lydavdelingen til Sony jobbes det hardt for å få lyden troverdig og nøktern, men uten at det blir kjedelig. 
Kanskje skulle de jobbet enda litt med denne modellen. 

Lydplanken fra Sony er laget liggende med høyttalere som er skrått montert for å kaste lyden fremover i liggende stilling. 

Det gjør at den kan benyttes til absolutt alt av TV-er uten å dekke til noe av skjermen, men kan selvsagt også henges på veggen under TV-en. 
HT-NT5 leveres med subwoofer i pakken. 

Med Chromecast innebygget blir den en fleksibel gjengiver også av musikk du har liggende på diverse enheter rundt i huset, eller som avspiller av musikktjenester som Tidal og Spotify. 

Med tre HMDI porter, en HDMI-utgang og både optisk og analog inngang for lyd blir den et lettbetjent og praktisk kontrollsenter for alle dine lydbehov. 

Filmlyden blir godt ivaretatt, selv om den er litt snill. 
En litt monoton bass setter begrensninger for opplevelsen når det begynner å gå hardt for seg på skjermen. 

Det virker som om filmen går så vidt litt saktere med denne lydplanken, og du må litt lenger frem på stolen for at det skal skapes nødvendig engasjement. 

Stemmene kommer bra frem, og den fungerer godt på vanlig TV-titting, men mangler evnen til å underholde og holde liv i opplevelsen. 
Kanskje man kan kalle den litt høflig? 

På musikk er inntrykket det samme: 
Det spiller greit, men det er ikke så mye å skryte av når naboen kommer på besøk. 
