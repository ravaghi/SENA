«The Curse of La Llorona»:Tynn meksikansk skrekk-gryte 

Filmanmeldelse: 
Denne er midt i blinken for deg som liker skrekkfilmer som ligner på andre skrekkfilmer. 

«The Curse of La Llorona» er den sjette installasjonen i det såkalte «The Conjuring»-universet – som begynte med filmen av samme navn og ble bygget videre på i «spin off»-produktene «Annabelle»- og «The Nun» – og det er ikke fritt for at man kan få en følelse av skrekkfilm laget etter samlebåndsprinsippet. 

Handlingen finner sted i Los Angeles tidlig på 1970-tallet. 
Der blir barnevernansatte Anna (Linda Cardellini fra blant annet «Mad Men») og hennes lille familie hjemsøkt av La Llorona, i meksikansk folklore også kjent som «Den gråtende moren», en goth-aktig utseende kvinneskikkelse som har det med å poppe skrikende opp i utkanten av folks synsfelt. 
Ja, også drukner hun små barn. 

Som de andre filmene i dette universet er «The Curse of La Llorona» både visuelt stilig og godt spilt av alle involverte. 
Men selv om sjokkeffektene nok kan få deg til å velte popcornbegeret en gang eller to, er det rett og slett for lite story og for få nye ideer her til at filmen vil gjøre varig inntrykk. 
Den originale «The Conjuring» (2013) og «Annabelle: Creation» (2017) er fortsatt de beste i hopen. 
