Restaurantanmeldelsen:Omakase byr på Norges beste sushi 

Omakase i Stavanger fikk en Michelin-stjerne i år. 
Avleggeren i Oslo byr på like god mat. 

– 
De er blitt skikkelige stjerner, disse kokkene, sier spisefølget. 
Vi sitter på to barkrakker og venter på at kjøkkensjef Alex Cabiao skal komme ut fra bakrommet. 
De to sommelierene har tatt oss imot i den nye restauranten i Vikaterrassen og gitt oss en kopp med Yamahai sake fra Nøgne Ø blandet med litt yuza for å rense munnen. 

15 sitteplasser 

– 
Vi serverer en 18-retter meny av japansk Edomae sushi. 
«Edo» er det gamle navnet på Tokyo og «mae» betyr nær. 
Omakase betyr «jeg stoler på deg», og chef Alex byr på hovedsakelig på norsk fisk og skalldyr, forteller den ene servitøren. 

Lokalet er lite og mørkt og har musikk som hensetter deg til en spaavdeling. 
Sushibaren har 15 sitteplasser, noen flere enn i Stavanger, og her har man god oversikt over hva kokkene holder på med. 

Mine damer og herrer 

– 
Da kommer straks Alex og hans medhjelper, opplyser servitøren igjen. 

– 
Det er omtrent som å være på sirkus og vente på at teppet glir til side, hvisker spisefølget, og vi lurer nesten på om vi må klappe når de to kommer ut av døren. 

– 
Ja, jeg heter Alex Cabiao, sier sjefen selv litt sjenert, og de to viser deretter frem kasser med råvarene vi skal spise denne kvelden. 
Alex har stått bak den kjente Alex sushi-kjeden og er en nestor i Sushi-Norge. 

Nye tider med Nyetimber 

Første rett er østers som ligger klart i en kjøleskuff under baren. 
Servitøren opplyser at det er østers fra Bømlo, men Alex hvisker raskt at de ikke fikk tak i norske østers og at dette er franske skjell. 
Smaken er som å omfavne havet, det smaker salt og søtt og er pyntet med noe ponzusaus og lakserogn. 
En herlig start! 

– 
De lager meget god musserende vin i England også, sier spisefølget. 
Vi har valgt en vinpakke til maten, og Nyetimber Classic Cuvee er en meget frisk og fyldig vin som kler den nakne østersen godt. 

Fra Kvinesdal til Hardanger 

Piggvarsashimi fra Kvinesdal er pyntet med vårløk og noen dråper velduftende trøffelolje. 
Den har en fin fiskesmak, men krever litt tygging, og vi liker den fortsatt best når den er på grillen. 
Deretter får vi en velduftende skål med skalldyrsuppe, hvor saftige biter av kongekrabbe og tang sklir ned på høykant. 
Kongekrabben er sødmefull og har en sterk skalldyrsmak. 
Sommelieren har parret suppen med en Kvitanesen 2016, en eplesider fra Ulvik Frukt & Cideri, som gir en fin kontrast mellom syrlig og søtt. 

Himmelsk ris 

– 
Ja, her har dere en wasabirot, forteller Alex og skreller den kostbare, sterke roten foran oss. 
Det har ikke mange i Oslo sett før. 
Så kommer nigiribiter på løpende bånd. 
Saftige biter med kveite og uer fra Svolvær legges foran oss, og poenget er å spise bitene med hendene mens risen er lun. 

– 
På de fleste andre sushisteder er risen for kald og hardpakket. 
Her er den som fløyel. 
Den lune risen mot de kalde fiskestykkene gjør at fiskesmaken trer klarere frem i smaksbildet, sier spisefølget. 

Sats på sjømatrestauranter! 

Omakase startet opp i Stavanger for to år siden, og er siden blitt nominert til Nordic Price to år på rad. 
I forrige helg vant de også prisen! 
I White Guide ble de kåret til Norges tredje beste restaurant, og i år ble chef Roger Asakil Joya belønnet med en Michelin-stjerne. 

– 
Ikke rart man får en avlegger her. 
Jeg liker den retningen Oslo tar. 
Omakase må være som å komme til himmelen om man ønsker å smake på gode norske råvarer. 
Mitt håp er at det om få år er ti nye fisk- og skalldyrrestauranter i Oslo. 
Det er jo ingen i verden som slår oss på sjømat. 

Myke muskler 

En mineralsk og ekstremt frisk Sattlehof Kranachberg Sauvignon Blanc har fulgt fiskerettene, før servitøren heller i en virkelig skatt. 

– 
Dette er en av mine personlige favoritter, sier han og skjenker i et glass Krug Grande Cuvée. 
Produsenten lager noen av verdens beste champagner, og den komplekse herligheten smelter sammen med friske kamskjell fra Frøya. 
Den rene og deilige sjøsmaken får skinne, og de sødmefulle musklene blir massert av en mild, hjemmelaget soyasaus og et sting fra den friske wasabien. 

– Folk dypper ihjel fiskebiter i for salt soyasaus. 
Her pensler kokkene sjømaten med litt saus, før den blir lagt på risen. 
Det er råvarene som skal være i fokus, sier spisefølget. 

Supre servitører 

Neste runde er en stor, saftig krepsehale, en brukbar hummer og en stor, lubben og sødmefull bit kongekrabbe fra den øverste og beste delen av de fire leddene. 

– Rettene blir servert i passelig tempo, og servitørene gjør en fremdragende jobb med å fortelle om både mat og vin. 

Et nydelig stykke mild akkar fra Skagerak får en kjapp omgang med brenneren og det kritthvite, småsøte kjøttet blir blandet med litt lime og Himalaysalt. 
En fet og god laksebit smelter nesten på tungen. 
Laks har aldri smakt bedre enn her, men enda bedre er biten med gunkan sushi. 
En liten bit ris med ekstremt sprø tang surret rundt, og toppet med lakserogn som popper i munnen. 
Da får man nesten lyst til å gråte av lykke. 

God vinpakke 

– 
En variert og spennende vinpakke til maten, skryter spisefølget. 
En glimrende Arnot-Roberts Chardonnay 2015 med lang ettersmak blir erstattet av en sake. 
Nøgne Ø Kijoshu dufter av honning og blomster og passer best til tunfisk toro, den fete delikatessen fra magen av tunfisken. 
Den andre tunfiskbiten og også god og den deilige makrellen fra Kristiansand har badet i salt og riseddik, men her blir Kijoshu for dominerende, og vi sitter igjen med en bitter ettersmak. 

Hvordan våger du, hval! 

– Lukt! 
Dette er edle dråper. 
Vinpakken koster mer enn den gode maten, 1490 kr pr. person, så bestill en flaske vin om du vil gjøre måltidet rimeligere. 
Kveldens rødvin er De Montille Volnay 1er Cru Les Taillepieds 2013, en burgunder som oser av røde bær og har en stor konsentrasjon og en ettersmak som varer i evigheter. 

– Nydelig vågehval! 
Den er mør som smør og vilttonene glir godt sammen med vinen. 
Kort tid etter flamberer kokken et stykke wagyu, det eksklusive japanske oksekjøttet. 
Det er ekstremt smaksrikt og har fått en dusj av salt og søtlig teriyakisaus. 
Det smaker himmelsk! 

Wasabimousse 

En søt omelett med magebelte av tang avslutter måltidet før desserten kommer. 

– 
En utrolig deilig måte å spise middag på, hvor man fordeler maten utover kvelden. 
Man blir behagelig mett, sier spisefølget, som er meget fornøyd med en wasabimousse med hvit sjokoladecrunch og en yuzu- og chardonnayis. 

– 
Det forundrer meg ikke om denne også får en Michelin-stjerne. 
Husk på at Alex Cabiao har lært opp kokken Roger Joya i Stavanger, men han kan godt gi mer av seg selv og fortelle mer om råvarene. 
Det er dyrt, 5700 kr, men er en utrolig kulinarisk reise av hva Norge, og Japan, har å by på. 

Omakase by Alex Cabiao 

Adresse: Ruseløkkveien 3. Tlf. 
45685022. omakaseoslo.no 

Hva vi spiste: 
Tilbyr kun en japansk Edomae sushi med 18 serveringer og noen overraskelser. 

Hva det koster: 
Maten koster 1350 kr pr. person og vinpakken til koster 1490 kr pr. hode. 
De har også en vinmeny om du ønsker det. 

Hvem passer det for: 
Par eller små grupper. 
De har kun 15 sitteplasser rundt baren, så her kan hele jobben gå ut – om selskapet går så det griner. 

Vegetarretter: 
Nei. 
Bortsett fra en søt omelett er det fisk og skalldyr som gjelder. 

Rullestolvennlig: 
Ja, du kan sogar bli spylt, vasket og fønet i rumpa om du ønsker av den topp moderne doen. 

Lydnivå: 
Behagelig, rolig bakgrunnsmusikk. 
Her skal du fokusere og nyte maten i stillhet. 
Selv dørene til restauranten blir låst for å unngå forstyrrelser. 

Innsidetips: 
Gå for vinpakke til – en variert og smakfull reise til all den gode maten. 

Miljø: 5 

Meny: 6 

Mat: 6 

Service: 6 

Verdi for pengene: 
5 

28 av 30 poeng 

Fantastiske råvarer 

Kunnskapsrike servitører 

Nydelig vinpakke til maten 
