Konsertanmeldelse:Musikalsk spørretime uten sikkerhetsnett 

Dette har ingen artister i stjerneklassen gjort før. 
Neppe noen andre heller. 
Nick Cave stilte til spørretime uten sikkerhetsnett. 

Nick Cave brukte lørdagen godt. 
Før han snek seg inn til flygelet i mørket og åpnet kvelden med «The Ship Song», hadde han vært på Munchmuseet, slik han alltid er når han er i Oslo. 

– Munch er den beste. 
Jeg blir slått ut hver gang. 
Han hadde stor innflytelse på meg de to årene jeg gikk på kunstskole. 
Tekstene mine er inspirert av kunsten hans, sa han. 

Frykten er tilbake 

Cave snakket mye de to timene og tre kvarterene han var på scenen i Konserthuset, ulastelig antrukket i lys grå dress, hvit, oppknappet skjorte og dinglende halssmykke, glitrende sokker og et par underlige lakksko uten snøring. 
Å snakke er hele poenget med denne turneen. 
Folk i salen er fri til å stille spørsmål om absolutt hva som helst. 

– 
Å spille store arenakonserter er intenst, men et slags show. 
Frykten er gått tapt. 
Med dette opplegget er den kommet tilbake. 
Hver kveld er forskjellig. 
Og dette er jo skummelt for dere også, sa han. 
I løpet av kvelden svarte han blant mye på sitt syn på prostitusjon, klimakrisen, spøkelser og hverdagsklær. 

Det kunne gått helt galt. 
En mann som stiller seg på scenen for å svare på vidåpne spørsmål kveld etter kveld, kan lett bli oppfattet som høy på seg selv. 
Tror Cave at han er et slags orakel, en slags sjaman Durek? 
Noen av spørsmålene kunne tyde på at enkelte i salen trodde det, men Cave ønsker bare å kutte avstanden mellom stjerne og sal til et minimum. 

Dette er et dristig prosjekt for å avmystifisere en av rockens mest markante skikkelser: ham selv. 

Sønnens død 

Cave svarte med humor og åpenhjertighet, som da han omtalte sin gamle samarbeidspartner Blixa Bargeld som «en varm, vakker fascist». 
Vi vet det fra tekstene, men også verbalt har Cave en sjelden formuleringsevne. 
Han var svært personlig, men hadde hele tiden en videre horisont. 
Det var ikke hans eget liv han snakket om, men om selve livet, vårt alles. 
Det ble tydelig da han fortalte om det plutselige dødsfallet til sønnen Arthur (15). 

-Livet ble knust. 
Det endret meg fundamentalt. 
Susie og jeg var helt borte i vår egen sorg, men jeg ble vekket av hundrevis av brev fra folk som fortalte om sine egne tap, om smerten ved å miste noen. 
De fortalte at det var en vei ut. 
Jeg lever nå mitt andre liv og har en ny forståelse av at vi har begrenset tid. 
Sorgen har en plusside. 
Det reddet meg. 
Det er derfor jeg er her. 
Jeg vil vise at det finnes noe vakkert, et alternativ til alt det jævlige. 
Jeg prøver ikke å skrive glade sanger, men sanger med skjønnhet i seg. 

Rockens mørkemann har altså innsett nødvendigheten av lys. 
Det kunne tatt bort det mørke suget i sangene hans, men har i stedet tilført en ny dimensjon. 
Cave er 61 år. 
Han kan nå tillegge mange av låtene en livserfaring han ikke hadde da han skrev dem. 
Ordene er de samme, men i Konserthuset sang han dem stillfarent, intenst, vakkert og nakent. 
Demonene hadde han latt være igjen hjemme sammen med bandet Bad Seeds. 

Tror på Gud 

Vi fikk 13 låter innimellom spørsmålsrundene. 
Midtveis vekket en serie spørsmål med innfløkte innledninger et savn etter mer musikk, men stort sett beholdt kvelden spenningen. 
Ingen visste hva det neste ville bli, aller minst han som skulle svare. 
Innimellom kom det låtønsker. 
Først sa han at han dessverre ikke lenger husket «People Ain’t No Good», så bestemte han seg for å prøve. 
Det gikk veldig bra. 

-Tror du på Gud, spurte en. 

-Det sentrale ordet her er ikke Gud, men tro. 
Jeg lever mitt liv som om Gud eksisterer, men vet ikke om han gjør det. 
Jeg har gitt livet mitt til noe som er større enn meg selv. 
Verdenen vi lever i er absurd, full av dårlige nyheter, og jeg er drevet av en intens lengsel. 
Ateisme er svært dårlig business for en låtskriver. 
Den er svært begrensende. 
En låt som «Mercy Seat» kunne aldri vært skrevet uten denne intense lengselen etter noe større. 

Cave gikk til flygelet og ga oss en versjon av denne klassikeren som gjorde at alle i salen forsto hva han mente. 

I løpet av kvelden fikk vi også «West Country Girl», «Skeleton Tree», «Jubelee Street», «Higgs Boson Blues», «Into My Arms», «Weeping Song», «Love Letter» og «God Is in the House». 

Han ga oss en versjon av Leonard Cohens «Avalanche» full av angst og en nydelig utgave av T. Rex’ «Cosmic Dancer». 
Cave snakket om disse artistenes store betydning for ham, slik han også snakket full av beundring om Patti Smith, Nina Simone, The Saints og Bad Seeds-makker Warren Ellis. 

Nick Cave kom nærmere oss denne kvelden. 
Det gir ham om mulig enda større slagkraft neste gang han slipper Bad Seeds løs i Oslo. 
