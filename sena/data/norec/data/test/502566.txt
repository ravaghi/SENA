Raskt, men uten retning
Zupperia i Vaskerelven leverer kjapt, men samlebåndspreget. 
Sett heller av mer tid til en bedre restaurantopplevelse. 

Servitøren står klar med menyene i hendene og rekker dem over med det samme vi er innenfor døren. 
Så går det slag i slag. 
Han heller vann i glassene, tar bestillingene, og henter kniver og gafler surret i hvite papirservietter. 
Effektiviteten er en av tingene du vil elske på Zupperia, men den vennlige gjestfriheten uteblir. 

– Hvilke retter er de mest populære? spør jeg nysgjerrig, og lar blikket skli nedover menysidene som holdes sammen av gjennomsiktig teip. 
Servitøren trekker på skuldrene, mens han ser uinteressert en annen vei. 

– 
Det går egentlig mye forskjellig, nærmest gjesper han. 

– 
Hvis det ikke selger tar vi det bare av menyen. 

Å kalle Zupperia for en kjede supperestauranter er ikke helt presist. 
Restaurantene har nesten like mange salatboller som supper. 
I tillegg til et stort utvalg internasjonale lunsjretter, som hamburgere, lasagne og vietnamesiske vårruller. 
Her får du også ovnsbakt laks, spare ribs og nachos med finmalt kjøttdeig. 
Og tapas, og pepperbiff og dampede blåskjell. 
Menyen er en salig blanding mattradisjoner fra Asia, Europa og Amerika. 

Tre av rettene - and i rød karri, thai red curry og tom kha gai-kyllingsuppe - er likere enn de burde være. 
De har den samme røde karribasen i bunn og de samme store grønnsaksbitene av paprika, løk, squash, gulrøtter og champignon. 

Alle tre rettene er prydet med en bunt friske korianderblader og en limeskive på toppen. 
Og alle tre har frisk smak fra tørkede limeblader. 

Av de tre karrirettene er det er bare suppen som har nok syrlighet og sødme til at den oppleves som interessant. 
Den er rund og kompleks på samme tid, med spenstige chilibiter. 
Kokosmelken balanserer en salt, umamirik grunntone. 
Men retten har slappe, overkokte nudler, og grønnsaksbiter så store at de må spises med kniv og gaffel. 
Det er en raus, men skuffende porsjon. 

Samlet peker de tre rettene mot en av hovedutfordringene til Zupperia. 
Nemlig at det er lagt lite krefter og omtanke i å hente frem det unike i matrettene. 
Mangelen på egenart gjør flere av serveringene intetsigende, som de to smakløse dessertene - ostekake og sjokoladefondant - med samme sjokoladesaus og samme blanding av blåbær, ananaskirsebær og et jordbær delt i to. 

Safransuppen med fløte har en delikat gul farge og en søt, luksuriøs smak fra verdens dyreste krydder. 
Men heller ikke her har kjøkkenet lagt energi i presentasjon og gjennomføring. 
Suppen serveres uten garnityr, med en halv, varm, industriell bagett og en plastpakket porsjon med smør. 

Det er en matlei servering og unødvendig bruk av engangsemballasje. 
Du får bedre brød til suppen din på andre suppesteder, som Suppologen, og mer spennende garnityr på Daily Pot på andre siden av veien. 

Vindusflatene strekker seg fra gulv til tak og gir deg flott utsikt til bylivet utenfor. 
På innsiden faller øynene på kurvlamper og svarte skinnstoler, oransje lysflater og lilla tyllgardiner. 
Grønt plastsiv står på skakke og deler restauranten i to, men skygger mer for kommunikasjonen med servitørene enn det dekorerer. 
Første gang jeg er på besøk drar jeg hånden over et støvete område, og når jeg kommer tilbake tre dager senere er merket like synlig. 

Teriyaki er en japansk tilberedningsmetode der kjøtt marineres i soyasaus med risvinen mirin og sukker. 
Deretter grilles det over kull. 
Hovedretten på kylling med samme navn har tre slike grillspyd der kyllingbitene er rullet i sesamfrø og gitt en sprø stekeskorpe. 

De tykkeste bitene er saftige, men der spydene blir smalere er kjøttet tørt. 
Tyggingen intensiveres. 
Retten serveres med enkel grønn salat, ris og en generisk søt chilisaus med flat smak. 

En av tingene ved jeg elsker ved å spise på restaurant er følelsen av å bli tatt vare på. 
At noen bryr seg om hvordan jeg har det som gjest. 
Og ikke minst at kjøkkenet bryr seg om råvarene og maten de serverer. 
Bare slik får man et minneverdig måltid. 
På Zupperia i Vaskerelven blir du mett i en fei. 

Men en god restaurantopplevelse får du ikke. 
Etter tre besøk er jeg trygg på at pengene dine er bedre brukt andre steder. 

Restaurantene vurderes individuelt og på bakgrunn av helhetsopplevelsen av service, mat, konsept, pris og atmosfære innenfor sin egen sjanger. 
Antall hjerter indikerer hvor vellykket opplevelsen var. 
En særdeles negativ opplevelse vil indikeres av ett hjerte. 
Seks hjerter viser derimot til en usedvanlig positiv opplevelse over all forventning. 
