Kryss i taket
The xx lager dansemusikk for folk som er for sjenerte til å danse. 
Du vet, slike som alltid finner seg i en stille krok heller enn å ta del i festen. 

De tre barndomsvennene fra London debuterte med «xx» i 2009, et nydelig stykke elektronika som på sitt saktmodige, minimalistiske vis framsto nesten nyskapende. 
Oppfølgeren «Coexist» (2012) var derimot litt for lett å avfeie som en anonym variant av det samme albumet. 

På «I See You» har The xx klokelig nok tatt med seg noe av lekenheten fra «In Colour», beat-ansvarlig Jamie xx sin fine soloutgivelse fra 2015, og krydret produksjonen med litt flere farger og litt sterkere kontraster. 
Bassen slår tyngre. 
Tempoet er ikke alltid på hvilepuls. 
Romy Madley Croft og Oliver Sim synger med lite grann større selvtillit. 
Detaljer som Hall & Oates-sampelet i «On Hold» tilfører noe uforutsigbart og kult. 

The xx høres likevel aldri ut som noen andre enn seg selv. 
Og de kanskje edleste kvalitetene ved musikken deres – ettertenksomheten, skjønnheten, empatien – kan saktens komme godt med ved begynnelsen av dette usikre året. 
«Cause I couldn’t care less/If they call us reckless/Until they are breathless/They must be blind.» 
