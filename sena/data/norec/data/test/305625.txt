Gir bryllupsvals-konkurranse til Hellbillies
Eva Weel Skram finner seg til rette i radiofriende ruralpop. 

ALBUM: 
Det kan være fristende å påstå at Eva Weel Skram legger opp til platte klisjéer med en tittel som «Finne heim». 
Albumversjonen av det notoriske ”den vanskelige tiden”-intervjuet. 

Likevel er det nettopp klisjéene som løfter platen. 

13 år har gått siden sogndølingen ble et kjent fjes for det norske publikum via Idols første sesong. 
Selv om hun har sluppet fire album som Eva & The Heartmaker (sammen med ektemannen Thomas Stenersen) siden den gang, byr «Finne Heim» fortsatt på en markant debutfølelse. 

For jo, på mange måter føles det faktisk som om 32-åringen har «funnet hjem». 

Stenersen er fortsatt sterkt involvert i prosjektet, men med hele rampelyset på Skram blir identiteten atskillig klarere. 
Det er også liten tvil om at hun finner seg mer til rette i dette musikalske landskapet av både folkinspirert og radiofriende ruralpop. 

Det virkelige hovedgrepet er likevel overgangen til norske tekster – ikke minst med hennes klingende dialekt. 
Et velfungerende grep som gjør Skram både genuin og følelsesmessig relaterbar når hun er på sitt beste. 

Som førstesporet «Finaste» – hvor hun gir Hellbillies brylllupsvals-konkurranse gjennom sin klassiske beretning om kjærlighet og troskap – og den enkle, men herlig oppløftende «Om du vil». 
Selv når hun glir skamløst inn i Veronica Maggio-modus med euforiske «Sjå på oss no» fungerer det svært bra. 

Platens mindre vellykkede øyeblikk kommer isteden når Skram beveger seg i motsatt vei av poppens strømlinjeformede formler. 
«Aldri sei aldri» blir et kjipt innhopp mellom de to sistnevnte godbitene, mens det statiske drivet og refrenget på «Du e alt eg treng» ikke klarer å vekke gåsehudfølelsen tittelen gir lovnad om. 

At Odd Nordstoga dukker opp på «Tru» hinter derimot til et kledelig musikalsk stilvalg som forhåpentligvis vil prege musikken hennes ytterligere framover. 
