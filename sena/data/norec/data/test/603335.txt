Vann over hodet
Benedicte Meyer Kronebergs roman drukner i ekstremvær og nær-ekstreme mengder research. 

Det er flott at forfattere setter seg inn temaene de skriver om. 
Når det fiksjonelle universet er troverdig, er ofte karakterenes handlinger og drivkraft det også. 
I «Ikke bli borte» blir det likevel litt mye av det gode. 

Vibeke og mannen hennes har tatt med sine to barn og flyttet til London. 
Vibeke forsker på personlighetsforstyrrelser, og mannen hennes jobber på den norske ambassaden. 
Ønsket om en ny start for parets 13 år gamle datter Ella har gjort London-oppholdet ekstra etterlengtet for familien. 
Et voldsomt uvær har trukket inn over byen, og med regnet kommer urovekkende nyheter. 
En telefon fra Ellas skole får den nye hverdagen til å stoppe opp. 

«Ikke bli borte» beskriver overbevisende en mors bekymring og usikkerhet. 
Vibeke må både forholde seg til Ellas vanskelige oppførsel – at Ella trigger irritasjon og usikkerhet hos klassekameratene – samtidig som Ella også blir brutalt utestengt. 
Vibekes fortvilelse over at hun ikke kan gjøre mer for datteren, hennes raseri i møte med foreldrene som antyder at Ella har skyld i sin egen situasjon, er skrevet med ømhet og innlevelse. 

Beskrivelsene av Vibekes forskningsprosjekt – de tar mye plass – sliter jeg mer med. 
Hvor troverdig og «riktig» 
Kroneberg enn har framstilt forskerens hverdag og strabaser, virker de lange passasjene som handler om pasienter og forskningsprosjekt veldig «plantet» i historien. 
Språket er umotivert, detaljene uten retning. 

Jeg får en flau smak i munnen av Vibekes indre samtale med seg selv. 
«Tillitsforholdet mellom pasient og terapeut er alfa og omega, men for disse pasientene er det vanskelig å etablere gode relasjoner, selv med sine aller nærmeste». 

Mengden fagprat om psykologi, forskningsmetode og analyse fremstår som unødvendig og kunstig staffasje i en ellers lovende fortelling om ubehaget knyttet til barn som sliter sosialt, og vanskelighetene med å begynne på nytt. 
