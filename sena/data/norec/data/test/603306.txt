Han som skapte gymnas i Grimstad
Peter Dahl fra Grimstad levde et eventyrlig liv som skipper, reder og kunstsamler. 
Han testamenterte penger til utdanning for allmuens barn. 
Det ble starten på Dahlske videregående skole i Grimstad. 

Peter Dahl (1747 – 1789) født på Eskedal ved Grimstad, dro tidlig i langfart. 
Allerede 23 år gammel var han skipper. 

Et par tiår etter Den store nordiske krig, opplevde Danmark-Norge oppgangstider som varte helt frem til Napoleons-krigen. 

Dahl seilte gjennom livet i en eventyrlig medvind: skipper og reder i Ostindiafart, tilbrakte to år i Trankebar, etablerte seg som kjøpmann og investor i København, samlet kunst og litteratur og foretok en dannelsesreise til Italia. 
Han ble mesen for kunst og vitenskap. 
To ganger besøkte han Grimstad og opptrådte rundhåndet overfor familie og venner – hjelpsom også for nordmenn i København og medlem av Det Norske Selskab. 

Han døde som en rik mann, bare 41 år gammel. 
Dødsårsaken er ukjent, men årene til sjøs kan ha vært medvirkende. 
Vest- og Ostindiafart hadde høye tapstall – av skip, men ikke minst av mannskap; og de som overlevde, slet ofte med senskader. 

Alt av tankegods i og rundt opplysningstiden mottok Dahl med åpent sinn. 
Ikke minst fattet han interesse for allmuens utdannelse - innbefattet kvinners! 
I hans testamente lå et legat for utdannelse av allmuens barn i Fjære og Grimstad. 
Skolen ble etablert i 1796, og eksisterer den dag i dag som Den Dahlske skole – Grimstad videregående. 

Her var forfatteren, Finn-Einar Eliassen, nå professor emeritus, i sin tid historielærer. 

I denne glitrende biografien møter vi ikke bare Dahl, men også hans samtid: 
Det er et sjeldent innsiktsfullt, bredt opplysende verk om 1700-tallets åndsliv og næringsliv. 
Eliassen har levert et tungt vitenskapelig fundert arbeid, samtidig som han briljerer med sine pedagogiske evner. 
Elevene ved Dahlske har fått en flott tilvekst til obligatorisk pensum. 

Og så til det tabloide: 
Ryktene om at Den Dahlske skole hviler på inntekter fra slavefart er avsannet. 
