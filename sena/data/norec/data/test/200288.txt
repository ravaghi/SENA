PopYourPhone- Slik får du DAB+ på mobilen 

Plugg inn, start appen - og du kan strømme radio uten å belaste datakvoten din. 

Slukkingen av FM-nettet nærmer seg med raske skritt, og om bare få måneder må du enten bruke DAB+ eller nettradio for å lytte til NRK P1, P4 og de andre norske radiokanalene. 
Dette medfører at millioner av radiomottakere i norske hjem, biler og mobiltelefoner blir verdiløse. 

Mange løsninger 

Det dukker imidlertid stadig opp nytt utstyr som lar deg lytte til DAB+-sendingene på eksisterende FM-utstyr, først og fremst DAB+-adaptere og denne svarte boksen som monteres i dashbordet og som automatisk ruter deg til nettverket der radiostasjonen du vil høre på finnes i best kvalitet. 

Har du en Android-mobil og vil lytte til DAB+-sendinger, finnes også adaptere som plugges i mobilens ladeport. 
Dagens testprodukt er et slikt adapter. 
Det har innebygd antenne, og styres enkelt via en app som du laster ned fra Google Play. 

DAB+ eller nettradio? 

Hva tenker du? 

Ønsker du deg DAB+ på mobilen? 
(Avsluttet) 

Hva skal man med DAB+ på mobilen, tenker du gjerne. 
Den har jo allerede muligheten til å strømme all verdens radiokanaler via Internett? 
Hovedmotivet er naturligvis å spare datatrafikk. 
I tillegg hevder produsenten av PopYourPhone at deres adapter bruker mindre strøm enn strømming gjennom mobildatanettverket (3G/4G). 

PopYourPhone krever at du har en nyere Android-basert mobil med microUSB-kontakt med støtte for OTG (USB On The Go). 
De fleste Android-mobiler produsert etter 2013 har dette på plass, ifølge produsenten. 
Har du en slik, er det bare på plugge adapteret i USB-kontakten, laste ned appen Dab Player og søke etter tilgjengelige kanaler. 

Våre erfaringer 

Vi testet adapteret på mobilen HTC One i et kontorbygg på Hasle i Oslo, og etter første skanning fant appen hele 48 kanaler på DAB+-nettet. 
Deretter kunne vi legge til favorittkanalene våre i en egen liste, og veksle mellom dem ved hjelp av forrige-neste-knapper nederst. 
Bytte av kanal tar som regel noen få sekunder. 

Her ser du noen skjermbilder fra appen: 

Lydkvaliteten virker å være helt OK, men vi er ikke veldig imponert over signalstyrken. 
Da vi bevegde oss gjennom kontorlokalet, falt signalet ut ved flere anledninger. 
Nå skynder vi oss å legge til at dette er et mursteinsbygg, og at resultatet ute - eller i bil med stor sannsynlighet vil være bedre. 
Et annet ankepunkt - og det er relativt stort - er at appen ikke kjører i bakgrunnen, den må være aktiv og i fokus for å fungere. 
Det betyr at du ikke kan drive med andre oppgaver på mobilen samtidig som du lytter til radio. 

Et tredje ankepunkt, riktig nok ganske lite, er at vi opplevde at appen krasjet ved to anledninger. 
Da vi startet den på nytt, fungerte alt helt fint igjen. 

Konklusjon 

Her har du en løsning som lar deg lytte til DAB+-sendinger, og som fungerer greit under gode mottakerforhold - og hvis du synes det er greit å legge fra deg mobilen når du lytter til radio. 
Har du AUX-inngang eller Bluetooth i bilstereoen, ser vi ikke bort fra at dette kan være et kjekt alternativ til DAB-adapterne du søker inn på FM-radioen - ikke minst hva angår lydkvalitet. 

Sammenlignet med strømming av nettradio faller den derimot gjennom på alle måter, mener vi, med unntak av at du her slipper å tenke på utgifter til datatrafikk. 
Avhengig av hvor mye du lytter til radio, og hvilket dataabonnement du har hos mobilselskapet, kan det selvfølgelig spille en rolle. 
Til opplysning brukte vi opp over 500 MB i løpet av åtte timer med radiostrømming mellom Oslo og Bergen. 
Det kan du lese mer om i denne artikkelen. 

Produktet ble lånt ut av distributør Sahaga.com 
