Rock med Instagram-filter
Det blir sol, sommer og 70-tall når halvparten av The Black Keys prøver seg på egen hånd. 

Dan Auerbach 

"Waiting on a Song" 

Stort sett all rockmusikk er retrobasert nå til dags. 
Noe så spesifikt som dette er det likevel sjelden man hører. 
"Waiting on a Song" mangler i grunnen bare en entusiastisk DJ og litt vaskemiddelreklame mellom låtene for å høres akkurat ut som et kalifornisk radioprogram anno 1975. 
Det er så man får lyst til å anklage Dan Auerbach for å bedrive hul pastisjvirksomhet. 
Men, altså, det skal sannelig godt gjøres å ikke bli forført av disse låtene. 

Fra tittelsporet smelter som en softis over fingrene en varm sommerdag til "Show Me" suser inn i solnedgangen med toppen nede en bekymringsløs halvtime senere, er det andre soloalbumet til The Black Keys-frontmannen, Lana Del Rey-produsenten og Jack White-nemesisen Auerbach den rene oppvisningen i godt låtskriverhåndverk og tidsriktige produksjonstricks. 

Mark Knopfler og Duane Eddy bidrar med noen ytterst karakteristiske gitarsoli. 
John Prine og Pat McLaughlin kan notere seg for en co-credit. 
Auerbach selv synger stadig bedre. 
Og konsulenten med ansvar for musikken neste gang Hollywood skal filmatisere en eller annen halvt glemt TV-serie fra 70-tallet, trenger bare å høre her. 

Roy Søbstad 
