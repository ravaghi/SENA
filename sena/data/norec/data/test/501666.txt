Lykken er Karpe Diem og Bergenfest
Festkveld! 

Intet stygt sagt om bergenske rapkollektiver, men Karpe Diem befinner seg nok i en høyere divisjon. 
Litt som Brann i forhold til Champions League. 
Ikke rart at duoen solgte ut tre fulle hus i Oslo Spektrum tidligere i vår. 
Vår egen Store P, som sammen med makker Girson stilte på samme scene tidligere på dagen, gjorde en høyst godkjent figur, men er nok ikke helt på nivå med Magdi og Chirag ennå. 

Fjorårets fadese i Uketeltet på Koengen, da en tulling tømte et brannslukningsapparat og ødela både konsert og utstyr, er også for lengst glemt. 

Fra de begynner med «Attitudeproblemer» og «Jens» er det full kontroll. 

– 
Gå lavt, gå høyt, kommer det fra scenen. 
Og publikum følger etter. 
Bøyer seg sammen og hopper høyt. 
Chirag har lagt merke til en ung gutt foran scenen som tydeligvis kan alle tekstene. 
Han blir selvfølgelig invitert opp og får synge et helt vers. 

Karpe Diem har låtene, tekstene og de mener noe. 
Produksjonen er helproff med fem musikere, videobakvegg, tåkemaskin og flammekastere. 
Her er spontanitet, variasjon og overraskelser. 
Der de fleste artister som beveger seg ned mot publikum holder seg trygt bak barrikadene med vakter på hver side, tasser Magdi alene midt ut i folkemengden og synger sammen med fansen. 

Da de avslutter med «Gunerius», «Her» og «Lett å være rebell i kjellerleiligheten din», har klokken for lengst passert halv ett. 
Og de 6000–7000 på Plenen vandrer hjemover lett hese, men med et lykkelig smil om munnen. 
