Vondt på den gode måten
Seige synther, sterke pop-melodier og et dryss r'n'b-magi det lukter internasjonal kvalitet av. 

Om ganske nøyaktig to uker slipper Astrid S sin første EP, og etterlengtet føles knapt nok som et dekkende ord i den sammenhengen. 
"Hurts So Good" er et godt argument for å glede seg enda litt mer. 
Den er hakket dystrere enn forgjengeren, "Paper Thin", men fortsatt noen gode hakk mer lettbeint enn fjorårets "Hyde". 
I sum nærmer hun seg fasiten på hva kul, nordisk pop skal være. 

Låta innledes, i likhet med "Paper Thin", med et knippe sterkt bearbeidede vokalsamples. 
Det er nok snart på tide å la dette produksjonsgrepet gå, men den lille irritasjonen ødelegger ikke nevneverdig for opplevelsen av låtas andre kvaliteter. 
Den er nemlig ellers full av forseggjorte rytmiske detaljer, seige, basstunge synther og Astrids umiskjennelige vokalsignatur. 

Teksten sirkulerer rundt det uuttømmelige temaet den vanskelige kjærligheten™, men Astrid S og hennes medsammensvorne på låtskriverfronten har lurt inn nok fiffige formuleringer til at hun styrer unna de verste flosklene. 
Refrenget løftes midtveis av storslagne koringer, dynamikken i produksjon er smart og hovedpersonen får vist spenn, både som vokalist og formidler. 

"Hurts So Good" føyer seg fint og umiddelbart inn i den stødige singlerekken Astrid S har delt det siste året. 
Hun viser seg som en artist med retning, ambisjoner og evnen til å gjennomføre dem. 
Det er med andre ord bare å glede seg til EP-slipp 20. mai. 
