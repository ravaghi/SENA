Innbitte og hardtarbeidende rogalendinger
Arbeidsseier for Bylarms sinteste. 

KONSERT: 
Det går åpenbart hardt for seg på vestlandet. 
Egersund-trioen, NAG, føyer seg inn i rekken av briljante rogalandsband som har over gjennomsnittet god dreis på punk, metal og hardcore. 
Den strålende debutplata «NAG» fra i fjor er god å ha i ryggsekken når man skal i Bylarm-ilden. 
Albumet ga dem også en Spellemann-nominasjon. 

Der deres fusjon av gammelskole black metal-riff og ilter punk tilførte musikken deres et sus av noe eksotisk. 
Dessverre forsvinner noe av detaljene og de interessante kombinasjonene i den noe ugjestmilde lyden bandet har fått skrudd til under sin Bylarm-debut. 

Det betyr ikke at alt er tapt. 
Gjengen har en energi og en ståpåvilje det lukter svidd av, den får bare litt unødvendig motstand. 
Det kommer seg dog veldig utover i settet når tempo- og stemningsskiftene får mer albuerom. 

Det trioen mangler av scene-erfaring, tar de igjen på sin innbitte tilstedeværelse. 

La oss kalle det en arbeidsseier i denne runden. 
