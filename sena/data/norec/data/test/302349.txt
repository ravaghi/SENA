Dette er for lettvint, Rune Rudberg!
«Planker» egne countryfavoritter på nytt album. 

ALBUM: 
Dansebandstjerna Rune Rudberg gjør i utgangspunktet mye riktig når han nå vender tilbake til countrymusikken etter mange runder foran dansegulvet - som soloartist, i bandet Scandinavia eller nå sist Rune Rudberg Band (som ga ut albumet «Levd liv» i fjor). 

Mangler særpreg 
Han har plukket gode låter fra noen av de beste og fått med seg enere innen faget, som produsent og strenge- og tangentmann Tore Blestrud, han har øvd på engelskuttalen og han synger bra. 

Det er bare ett grunnleggende problem, dette albumet har ikke et fnugg av særpreg eller originalitet over seg. 

Dønn ærlig 
Nå går det ikke an å bli sur på en som er så dønn ærlig som Rudberg. 

Ikke har han hatt seg med 1001 damer likevel, og han har snakket åpent om rus og andre problemer. 
Og han ville ikke gjort noe annerledes om han fikk sjansen, skal vi tro hans eneste egne låt på dette albumet, «If I Could Live My Life All Over Again». 

«I wanna laugh about the crazy things I've done / Not cry of what I didn't do», synger Rudberg, og vi tror på hvert eneste ord - sjøl om tekstlinja kanskje halter litt sånn rent språkmessig. 

Coverlåter 
Men det er jo nesten litt trist at han ikke har skrevet flere låter sjøl. 
Han kan jo om han vil, noe ikke minst denne låten viser. 

I stedet består «Kindly Keep It Country» (etter en låt av Vince Gill) av 12 andre låter han har et spesielt forhold til -fine låter signert bra folk som Rodney Crowell, Paul Overstreet, Merle Haggard («Running Kind» med gitarist Lars Albrecht, som viser hva han lært etter mange år i USA) og Tom Paxton (en «Last Thing 
On My Mind» som riktignok mister sårheten og styrken i denne «ompacountry»-versjonen). 

I vokalen på «Here Comes That Rainbow Again» og «Help Me Make It Through The Night» spøker opphavsmannen Kris Kristofferson i bakgrunnen. 
Her er dessuten gitararbeidet utsøkt, henholdsvis elektrisk og akustisk. 

Hvorfor Rudberg? 
Rudberg gjør altså gjenomgående helt ok versjoner, det er velspilt og slett ikke dårlig. 
Men så var det dette med særpreg, da. 

Når en artist gir ut et coveralbum bør det være et poeng at han eller hun gjør tolkninger av låtene og gjør dem litt til sine. 
Det beste eksempelet er kanskje Nine Inch Nails-rockeren Trent Reznors «Hurt», som ble udødeliggjort av Johnny Cash og ble stående som et nytt karrierehøydepunkt for mannen i svart på tampen av livet. 

«Planker» låtene 
Det er ingen som kan toppe den, men Rudberg & Co. prøver aldri å gjøre noe som helst annerledes med disse låtene. 
De «planker» dem. 

Derfor skjønner jeg ikke helt hvorfor jeg skal lytte til ham i stedet for originalinnspillingene? 

Jeg lurer likevel på hvorfor ingen av de store norske countryfestivalene har huket tak i Rune Rudberg i år? 
Mer country enn dette blir det ikke! 
