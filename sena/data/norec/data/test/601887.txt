Tut og kjør
Oslobaserte Bloodlights lar rockeblodet bruse. 
Det de gjør er ganske så fornøyelig. 

Dette er kvartettens fjerde album. 
De har sin lille fanskare både her hjemme og ute i mange land i Europa. 
Skal de nå enda flere, må de kanskje spisse en identitet og originalitet som gjør at vi kan skille dem ut fra de aller tøffeste gitarrockbandene. 

For det er Bloodlights vesle svakhet; nemlig at de mangler et eget sound. 
På den andre siden viser de kompetanse, guts og driv som få av dem gjør etter. 
Her gjør de ti låter som alle er fengende. 
De fleste varer i bare rundt tre minutter. 
Regelen er at det du ikke får gjort på tre minutter, kan du bare glemme. 
Låten «Kick It Up» varer likevel i litt over fire minutter, og det er et av høydepunktene her, der det også er plass til noen stilmessige brudd og overganger. 

En annen låt som utmerker seg er når de leverer den eneste halvraske, midtempolåten, «When You're Not Here». 
Fengende og fint. 
Ellers er Bloodlights er fulle av energi, og «Pulling No Puches» er både tidløs og tøff. 
Det de gjør er en miks av hardrock, punk og classic rock. 

Arne Skagen, kjent som Captain Poon i Gluecfer, er vokalist og gitarist. 
Det høres ikke ut som om Bloodlights har noe særlig mer å by på enn Gluecifer. 
Men det låter i alle fall streit, rett-på-sak rock, og det høres antagelig enda bedre ut når de står på en scene. 
