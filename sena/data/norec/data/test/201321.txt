Det fineste aktivitets­armbåndet vi har testet
Det ser ut som en vanlig klokke. 
Aktivitetsmåling blir ikke mer diskrèt enn dette. 

Vi har etterhvert testet mange aktivitetsarmbånd i Dinside-redaksjonen, og du kan finne alle testene samlet her. 
De beste vi har testet hittil, som alle har fått terningkast 5, er Polar A360, Fitbit Blaze og Fitbit Charge HR. 

Mens de fleste andre aktivitetsarmbåndene vi har testet er laget i svettevennlig plast med et «sporty» uttrykk, skiller Garmin Vivomove seg veldig fra disse: 

Den ser ut som en vanlig, analog klokke, med stålhus og skinnrem. 

De færreste kan se at dette er en klokke med aktivitetssporing. 
Det liker vi. 

Dette er helt klart det fineste aktivitetsarmbåndet vi har testet - selv om den mer korrekte beskrivelsen på dette «aktivitetsarmbåndet» nok heller er «aktivitetsklokke». 

Det blir ikke enklere 

Det finnes aktivitetsarmbånd i mer og mindre avanserte utgaver, med mange eller færre funksjoner. 

Garmin Vivomove er i den sistnevnte gruppen. 

Mange aktivitetsarmbånd kan både måle puls og gi deg statusoppdateringer rett på klokka om hvordan du ligger an med tanke på både skritt, distanse og trapper tilbakelagt - samt pulsinformasjon og treningsfunksjoner som logging av treningsøkter og annet. 

Vivomove gjør kun basistingene, og har kun to markører: 

Én som viser hvor langt du har kommet på dagsmålet for antall skritt og én inaktivitetsvarsler. 

Informasjonen på klokka er dermed ikke til å misforstå. 

Helt stille - og mørkt som svarte natta 

En del aktivitetsarmbånd kan også gi deg ulike varsler, som hvem som ringer, eller de kan vise tekstmeldinger. 
Noen kan dessuten brukes som vekkerklokke, som vibrerer på armen din. 

Det kan ikke Vivomove gjøre. 

Vi kan leve helt fint med at vi ikke kan bruke den som vekkerklokke, selv om det er praktisk å ha denne funksjonen på klokka. 

Men vi skulle gjerne ha hatt muligheten til å se hva klokka er, i mørket. 
Det kan vi ikke: 

Er det mørkt, så er det også svarte natta på Vivomove. 

Den skjønner hva du gjør 

Vivomove kommer i tre ulike utgaver: Sport, Classic og Premium. 

Vi har testet en Premium, men funksjonene er like for alle tre versjonene: 

Den teller skritt, varsler deg når du har sittet stille for lenge og den overvåker søvn. 

Den har også en smart aktivitetssensor som skjønner når du for eksempel er ute og løper - og logger dette som en treningsøkt. 

Sport-utgaven er billigst og koster cirka 1.800 kroner, mens Premium koster cirka 3.100 kroner. 

Vi nevner innledningsvis at dette er en elegant klokke med stålhus og lærrem. 
Det er også der de ulike utgavene er forskjellige: 
I hus og rem. 

Tenker du å bruke klokken også mens du trener, er det smart å ha en sportsrem som tåler litt fuktighet, for selv om en klokke med lærrem ser mer elegant ut, er den ikke videre praktisk for treningsbruk. 

Du kan imidlertid ha flere remmer å bytte mellom. 

Nei, det er ikke en treningsklokke 

Garmin er blant de med mer korrekt skrittelling blant aktivitetsarmbåndene vi har testet. 
Du kan dessuten gjøre den enda mer nøyaktig ved å måle opp og legge inn dine egne skritt-data i appen. 

Du kan også velge om du vil la Vivomove analysere seg frem til det som er dine aktivitetsmål ut fra ditt aktivitetsmønster, eller du kan stille inn dine egne mål for daglige skritt i appen. 

Det er dette som legges til grunn for fyllingen av aktivitetsstolpen på klokka, fra 0 til 100 prosent. 

Men selv om den er smart og skjønner når du har vært ute på joggetur, og logger dette som en egen treningsøkt i appen, er dette langt fra noen treningsklokke. 

Er du ute etter en aktivitetsmåler du også kan bruke som en litt enkel treningsklokke, må du velge en annen, med pulsmåling på klokka eller en som kan pares med et pulsbelte. 

Appen er fremdeles vrien å skjønne 

Vi har også kommentert det i tidligere tester av Garmin-klokker: 
Appen er veldig lite brukervennlig. 

Den er lite intuitiv og det er rett og slett altfor mye informasjon der som er vanskelig å skjønne. 

Det er én og samme app til alle Garmins klokker, om du bruker den mest avanserte treningsklokka eller de minst avanserte treningsarmbåndene. 

Vi skulle ønske oss en litt enklere app som hadde vært litt enklere å navigere seg rundt i, for de enkleste aktivitetsklokkene. 

Ettersom dette er en analog klokke med aktivitetsstolper som fylles opp i prosent, må du også bruke appen dersom du ønsker å sjekke nøyaktig hvor mange skritt du har tatt. 

Det er også i appen du må gå for å sjekke søvnloggen. 
Og eventuelle treningsøkter. 

Konklusjon: 
Ja, vi elsker klokkas enkelhet - men prisen er høy 

Som sagt: 
Dette er det fineste aktivitetsarmbåndet (eller -klokka) vi har testet. 

Vi liker at den ser ut som en helt vanlig klokke, at den er diskrét, og at vi kan bruke den i alle sammenhenger uten at noen trenger å gruppere oss blant «de som teller skritt». 

Den teller riktig, den er problemfri å bruke, og den går på knappecellebatteri - så vi slipper å huske å lade (hurra!). 
Batteriet skal vare cirka 1 år. 

Appen trekker ned: 
Den er vanskelig. 

Når det er sagt: 
Du har tilgang på alle funksjoner som medaljer (selv om de er kjedelige) og vennekoblinger (men der finner vi ingen andre - så det er liten vits i). 

Og så er det prisen: 
Den billigste koster 1.800 kroner, og den dyreste 3.100 kroner. 
Det er ganske mye penger for en aktivitetsklokke som kun måler skritt og registrerer søvn. 

Til sammenlikning koster en Fitbit Charge HR cirka 1.200 kroner, en Polar A360 koster cirka 1.500 kroner og en Fitbit Blaze koster cirka 2.300 kroner. 

Er du ute etter et aktivitetsarmbånd med mer informasjon og lettere tilgjengelige data rett på klokka, er alle de bedre valg. 

Det er imidlertid litt urettferdig å direkte sammenlikne Vivofit med de andre aktivitetsarmbåndene - da den egentlig er ganske forskjellig fra de andre: 

Dette er mer en klokke med ekstrafunksjoner. 

Med ekstra pluss for klokkas enkelhet og at du slipper å lade - og trekk for vanskelig app - blir dette terningkast 4. 

Garmin Vívomove Premium 
