Bose SoundLink Mini II
Den lille Bluetooth-høyttaleren fra Bose har kommet i ny utgave. 
Vi har testet. 

Markedet svømmer nærmest over av små, billige Bluetooth-høyttalere. 
Og billig behøver ikke nødvendigvis å bety dårlig, se bare på Zone Box, som du får kjøpt for noen få hundrelapper. 

Det er imidlertid ikke til å stikke under stol at du får mer godlyd hvis du legger litt mer penger på bordet, og i prisleiet 1.500 - 2.000 kroner finnes det mye gromt fra de anerkjente høyttalerprodusentene. 

Vår favoritt i denne klassen har lenge vært Logitech Ultimate Ears Boom, som i tillegg til å imponere oss med god lyd, også bød på god batteritid og sprutsikker innpakning. 

Ny versjon av gammel kjenning 

I samletesten der Logitech-høyttaleren stakk av med seieren, var Bose SoundLink Mini også med. 
Testens minste høyttaler fikk skryt for god lyd, men trekk for blant annet noe kort batteritid med sine sju timer. 

I høst kom etterfølgeren SoundLink Mini II, som blant annet kan skilte med vesentlig forbedret batteritid - fra sju til ti timer. 

Modellen er utseendemessig svært lik forgjengeren, med samme svært kompakte utforming og relativt høye vekt (670 gram). 
Den kommer fortsatt i to farger (koksgrå og sølv) med en dokk som du kan ha tilkoblet laderen, slik at du slipper å koble til og fra kabelen hver gang du skal ut på tur. 

Kan brukes som handsfree 

Høyttaleren har imidlertid fått flere nyheter under panseret, blant annet innebygd mikrofon, slik at du kan bruke høyttaleren som handsfree til mobilen. 
Nytt er også en digital talefunksjon som blant annet forteller deg om gjenværende batteriprosent når du skrur på høyttaleren og hvilke enheter som er tilkoblet. 

Nytt er også at du kan lade høyttaleren via PC, TV eller hvilken som helst strømkilde som benytter USB-grensesnittet (microUSB mot høyttaleren), noe vi ser på som en stor fordel i forhold til forgjengeren som benyttet en proprietær ladeløsning. 

Solid og lekker 

Konstruksjonsmessig er den dønn solid, det er benyttet metall der konkurrentene ofte bruker plast, og kombinert med vekten gir det en solid kvalitetsfølelse. 

På toppen av høyttaleren finner du av/på, lydjustering, knapp for Bluetooth-paring, samt en knapp som lar deg svitsje mellom tilkoblede enheter (to via Bluetooth og én via AUX-inngang på siden). 

Totalt kan høyttaleren huske inntil åtte Bluetooth-enheter, noe som gjør oppkobling til en rask og svært sømløs operasjon. 
Dette er ikke alltid noen selvfølgelighet i Bluetooth-verdenen, det vet alle som har hatt slik utstyr opp gjennom årene. 

Imponerende lyd i liten innpakning 

De fleste vi har vist høyttaleren til har blitt svært overrasket over lydkvaliteten. 
Lydbildet er naturlig og samtidig fyldig, noe man normalt ikke skulle forvente av en så liten boks. 
Bassen er overraskende distinkt uten å bli for dominant, og ødelegger aldri vokalen - som er klar og åpen. 

Merk imidlertid at det klare lydbildet bevares best rundt middels lydstyrke. 
Passerer du 70-80 prosent forsvinner klarheten, men høyttaleren klarer fint å fylle rommet med behagelig og godt balansert lyd så lenge du holder deg på normalnivå. 

En annen begrensning er selve stereoseparasjonen, altså at du kan høre om lyden kommer fra høyre eller venstre, som naturlig nok blir begrenset i en så liten enhet. 

Til bakgrunnsmusikk under middagen fungerer den imidlertid meget bra, og vi ser også for oss kjøkken, hytta, kontoret og hotellrommet som fine brukssteder. 

Konklusjon 

Bose SoundLink Mini II er først og fremst vesentlig oppgradert på batterisiden og byr på enklere lading enn forgjengeren. 
Den leverer fortsatt meget bra på lyd og brukervennlighet. 
Derfor løfter den seg lett fra en firer på forgjengeren, til en klar femmer og Anbefalt produktstempel denne gangen. 

Prismessig er den ikke blant de billigste, men god lyd og brukervennlighet trumfer lett de ekstra hundrelappene du må ut med i forhold til mange andre plastløsningene i denne størrelsesklassen. 

Les våre plusser og minuser i boksen under før du bestemmer deg, og få også med deg de andre testene vi har lenket til under: 

Bose SoundLink Mini II 
