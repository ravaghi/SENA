Anmeldelse av «First Reformed»:Provokativt om dommedag 

En prest som flørter med terror er ikke hverdagskost på kino. 

Vil Gud tilgi oss, spør hovedpersonen, presten Ernst Toller, spilt av Ethan Hawke, når han reflekterer over klimaendringene. 

Frem til da har han vært mest opptatt av om Gud noensinne vil tilgi ham for at han overtalte sønnen til å tjenestegjøre under den amerikanske okkupasjonen av Irak. 
Sønnen døde, og ekteskapet sprakk. 

Nå har han søkt tilflukt i et lite bispedømme nord i staten New York, med et daglig inntak av whisky, mens han utøver en meget spesiell form for selvpisking: 
Han har sannsynligvis magekreft, men har foreløpig utsatt å gå til lege, selv om smertene er voldsomme. 
Det kan virke som om det er denne selvpåførte straffen som gjør det å leve til å holde ut. 

Menn som søker renselse 

Ja, dette er protestantisme in extremis, eller for å si det på en annen måte: 
Det minner mistenkelig om en film av Paul Schrader. 

Ingen kan matche hans forkjærlighet for menn som i basketak med sin sjel søker renselse, ofte gjennom ekstreme handlinger. 
Han skrev manus til Taxi Driver og Jesu siste fristelse og har gjennom filmene han selv har regissert, ofte vist sin takknemlighet til den fremste asketen av alle filmpoeter, Robert Bresson. 

En slik hommage forekommer også her, helt mot slutten av filmen, og den kommer like overraskende som i Schraders mest kjente film, American Gigolo. 
Om du vil akseptere denne overskridende handlingen, eller det klimatiske antiklimakset, er et helt annet spørsmål. 

Dommedag 

Som i Taxi Driver formidles hovedpersonens tanker gjennom en dagbok han skriver. 
Som prest er jobben til Ernst å hjelpe mennesker i åndelig nød, men han er selv i ferd med å nå bunnen. 

Da han bistår en depressiv ung mann, en klimaaktivist som ikke ønsker å sette barn til verden, og hans gravide kone (Amanda Seyfried), som ønsker barnet, rokker det ved den siste rest av tro Ernst har klamret seg til etter sønnens død. 

Han forsøker å imøtegå mannens dommedagsprofetier, men merker at han selv begynner å adoptere hans verdenssyn. 
Da mannen tar livet av seg, sitter Ernst igjen med hans høygravide kone og vitnesbyrd om at den avdøde planla et terrorangrep mot bedrifter som forurenser miljøet. 

Det som så følger går selvsagt heller ikke etter boken (du vet nå hvilken bok jeg snakker om), og spørsmålet er hva som kan redde Ernst fra avgrunnen. 

Moden Hawke 

Jeg vil altså ikke legge skjul på at dette er et dystert univers. 
Schrader gir oss ingen formildende vakre bilder av landskapet som omgir den pittoreske kirken, det er et kyskt foto som rammer inn historien. 

Det som løfter filmen opp fra denne strikte miseren, er noen strålende skuespillerprestasjoner og summen av et økonomisk og presist filmspråk. 

Ethan Hawke er ingen åpenbar kandidat for en så mørk rolle. 
Å fortolke en prest som flørter med terror, er ingen enkel disiplin. 
Det gjør det ikke enklere at du er en kjekk filmstjerne. 

Men Hawke har de siste årene tonet ned sin gutteaktige sjarm, og han er blitt markant eldre. 
Han er fortsatt amerikansk i sin sensibilitet og således like nærme Montgomery Clifts tvilende prest i Hitchcocks 
I Confess som Gunnar Björnstrands variant i Bergmans Vinterljus – selv om det er klare paralleller mellom handlingen i sistnevnte film og denne. 

Schrader, Hawke og en effektiv Seyfried i bakgrunnen viser at det går an å lage provokativ og, i siste instans, oppløftende film om en åndelig krise. 
