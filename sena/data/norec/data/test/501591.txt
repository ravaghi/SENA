Dwell er et godt økologisk alternativ
Alle smakene er ikke helt finstemte, men nyåpnede Dwell er verdt et besøk. 
Her får du kreative og alternative smaker på økologiske råvarer. 

– Velkommen hjem, åpner bartenderen med, på engelsk, og tar oss i hendene. 

Vi har akkurat funnet oss til rette ved bordet, og fått tildelt tre ulike menyer. 
En for mat, en for sunne drikker og en for alkoholholdige varer. 

Bartenderen snakker oss litt igjennom utvalget, som består av flere gintyper enn vin, og et bredt drinkutvalg. 

– 
Denne liker jeg veldig godt, sier han og peker på én versjon laget med en krydret blanding av bourbon, konjakk og kirsebærlikør. 

Blandingen har han lagret på tønner i to uker. 
Navnet på drinken egner seg ikke på trykk, men utformingen er så original at drinken fortjener litt oppmerksomhet. 
Prosecco serveres i en rund kolbe med rosépepper og frossen te langs innsiden av glasset. 
Brennevinet kommer i en egen mugge. 
Slik får du muligheten til å tilpasse styrkegraden selv. 
Det er en frisk start på måltidet, inntil pepperen blir for intens. 

Nye Dwell ligger i andre etasje over Bunnpris på Korskirkeallmenningen. 
Trappeoppgangen er sliten og litt anonym. 
Den gir ikke et godt bilde hva som venter oppe: 
En fargerik restaurant med en flott utsikt over et område i utvikling. 

Rommet er stort og levende, fylt med planter, mose, organiske former og materialer. 
Innerst i hjørnet er det en lounge med store sofaer og lave bord. 
Her kan du faktisk ligge og spise om du vil. 

Inne i restaurantdelen er baren laget av massivt tre. 
Benkene er snekret av trepaller. 
Serviset kommer i flere forskjellige former og fasonger, der den mest kreative varianten er en uthulet kokosnøtt. 

Dwell er en restaurant, en helsebar, en drinkbar og et etter hvert et yogasted. 
Fra onsdag til lørdag er det også en nattklubb. 
Her er det mange konsepter på én gang, som alle har til felles at de har et helhetlig fokus på velvære. 
Og som en del av kroppen; det sosiale og miljøet. 

På menyen over de alkoholfrie og sunnere drikketilbudene får du blant annet tilbud om «influensavaksinen» flu shot og ayurvedisk te. 
Her finnes det beroligende smaker og urter mot hoste. 
Matmenyen er også alternativ, med flere ord som krever en forklaring. 
Som plantain, også kalt kokebanan. 
Og seitan, som er hvetegluten i fast form. 

Seitan kebab er en av de seks snacksrettene på menyen. 
Den lages med nettopp seitan, frisk salat og store mengder tahinisaus, som er laget på malte sesamfrø. 
Kebaben serveres på en treplate med løk bahji ved siden av. 
Det er friterte, sprø kaker laget av gulrot og løk. 
Dette er en skikkelig smakfull rett med en fast tekstur som om den skulle vært laget med kjøtt. 

Seitan kebab er ifølge servitøren større enn de andre snackstypene, og er stor nok til å være en lunsj. 
Aubergine-croquette med geitost er en mindre rett. 
De er ikke sprø nok, og ville smakt bedre med et søtere tilbehør. 

Av de syv hovedrettene på menyen er fire vegetariske. 
Én er av svin, én av kveite og den siste er en risrett med sjømat, safran og aioli. 
Svinet deler den samme utfordringen som aubergine-croquettene, med en altfor syrlig sennepssaus. 
Men det nøttaktige og salte tilbehøret av stekt grønnkål og søtpotetchips er godt til det møre kjøttet. 

Jeg skal innrømme at jeg ofte synes det er vanskelig å velge kjøttfrie alternativ når jeg er på restaurant. 
Jeg elsker kjøtt, fisk og sjømat, og er av og til redd for at kjøttfrie retter som ikke er en del av en større meny, skal oppleves som halvveis. 
Av og til stemmer det. 
Av og til ikke. 

Hos Dwell ble jeg positivt overrasket. 
Blant annet av cannellonien med aubergine og spinat med en rik og fyldig saus, og mindre pasta enn det som er vanlig. 

Også dessertene har innslag som frister til gjentagelse. 
Som iskremen av seterrømme. 
Den er syrlig og står godt opp mot den søte, dog litt harde butterdeigskaken – mille-feuille – med brunostkrem. 
Iskremen er forresten også kjempegod til den mørke, tunge sjokoladepuddingen. 
Det er egentlig en annen rett, men den trenger noe syrlig, slik som denne isen. 
Og den trenger noe hardt å tygge på. 

Selv om ikke alle smakene er helt perfekte, er kreativiteten på topp hos Dwell. 
Og servicen er hjertevarm. 
Har du som meg, kastet deg over kjøttfri mandag? 
Ja, da er Dwell stedet. 

Restaurantene vurderes individuelt og på bakgrunn av helhetsopplevelsen av service, mat, konsept, pris og atmosfære innenfor sin egen sjanger. 
Antall hjerter indikerer hvor vellykket opplevelsen var. 
En særdeles negativ opplevelse vil indikeres av ett hjerte. 
Seks hjerter viser derimot til en usedvanlig positiv opplevelse over all forventning. 
