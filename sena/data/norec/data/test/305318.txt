En sensasjon
«Medea» taler fra hjerte, hode og mage til hjerte, hode og mage. 

TEATER: 
Hun hadde alt. 
Hun var alt. 
Nå, føler hun, har hun mistet alt. 
Hun har sine barn, men de er hans barn. 
Hun har sin amme, morserstatningen. 
De teller ikke. 

For Medea er Jason fortsatt alt som teller. 
Han vet det, og han bruker det mot henne. 
Han gjør narr av henne. 
Jason har ikke en gang respekt igjen for Medea. 

Skjebnedrama 

Selome Emnetu er en sensasjon i tittelrollen. 
Når så vi sist så klart, så rikt, så musikalsk og så helstøpt motsetningsfylt spill som dette? 
I et formelt stramt språk, med puls og klang og rytme, er tekstens musikk gjort til hennes musikk, levende og muntlig. 
Ikke at dette bare er ord. 
«2 x Medea» er kropp og instinkt, følelse og tanke, så sammenvevd og så oppslukende at i alle fall denne kritiker får lyst til å ta i bruk de store ordene. 

Dette er tragedie i ordets opprinnelige forstand: 
Et skjebnedrama som får en til å leve seg inn i et annet menneskes skjebne, og som gir renselse gjennom rystelse. 

Emil Johnsen og Kjersti Horn har ofte arbeidet sammen. 
Han har gjort noen av sine beste skuespillerarbeider med henne. 
Tidligere har rollene vært som ung gutt og ung mann. 
Her spiller han både gubbe 
- Kreon - og mann som urkraft - Jason. 
Jason er alt Medea vil ha. 
Medea er stolthet, men for ham gir hun fra seg sin stolthet. 
Hun er vilje, men for ham gir hun fra seg sin vilje. 
Han ser det, vet det, og ler av det, og han lar henne se at han ler av det. 

Han har valgt Glauke, så androgynt vist av Tani D. Hansen at alle, også Medea, kan se at Glauke konkurrerer i en annen klasse. 
Medea raser, og hun trenger sitt raseri, det er hennes energi, og hun må ri det til ende. 

Det gjør hun, og konsekvensen er, som vi vet, fatal: 
Hun dreper sine barn, og det brutalt. 
Etterpå triumferer hun over å se sin mann knekket, men selv nå fortsetter hun å håpe at han skal vende tilbake til henne. 
Nå har han mistet de to som for ham skulle vare evig, og Glauke kan han ikke få barn med. 
Det er en rolleinnsats som ikke kan glemmes. 
Ja, Selome Emnetu er en sensasjon, og «2 x Medea» er en sensasjon. 

Kobling 

Kjersti Horn og Kristian Lykkeslet Strømskag - et regissør-og-dramaturg-team som de siste to årene også har stått sammen om «Arv og miljø» på DNS, «En folkefiende» på Rogaland Teater og «Kaos er nabo til Gud» på Nationaltheatret - har vevd sammen en av teatrets urtekster og en splitter ny, poetisk og nåtidig meditasjon over den samme. 
Athena Farrokhzads tekst «Moral ifølge Medea» tar for seg Medeas selvbilde og tanker. 

Som tittelrollen er teaterforestillingen intens og energisk, inntil den ikke lenger har raseriet som drivkraft. 
Da går Medea inn i en fase av innadvendt innsikt, i en lang og bedøvende langsom tekstsekvens. 
Medea vet hva hun har gjort. 
Hun messer, som om hun prøver å dysse seg selv og publikum i søvn, lavmælt, repeterende og hypnotiserende. 

Hun kommer ikke til å få hvile, men fortsatt, i strid med alt, forsøker hun å håpe. 
Kan publikum hvile, og hva skal publikum håpe? 
Det er store spørsmål å gå ut av salen med. 
