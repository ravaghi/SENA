Velkjent moro etter velbrukt mal
TT Games finner ikke opp kruttet denne gangen heller. 
Men det gjør ingenting. 

Trenger vi egentlig enda et Lego-spill? 
Vel, det er ikke spesielt mye nytt som blir tilført konseptet denne gang, men at noe er velprøvd, betyr ikke nødvendigvis at det er halvhjertet gjennomført. 
Dette er i alle tilfeller et spill som hever seg mange hakk fra det som ofte er tilfellet når kinofilmer skal hentes over fra lerretet til spillkonsollen. 
Det er nemlig lite som vitner om hastverksarbeid her, og spillet følger handlingen i filmen uten å gjøre for mange krumspring. 

Nå kan det selvsagt innvendes at de andre filmene TT Games har laget Lego-spill av, ikke har vært basert på Lego-universet, og at man dermed har hatt en større kreativ utfordring med disse. 
"The Lego Movie Videogame" blir mer som å spille seg gjennom filmen, heldigvis med de samme stemmeskuespillerne, og med alt ekstraknasket vi er vant til fra tidligere spill. 

Selve historiedelen er såpass kort at man raser igjennom den på en kveld eller to. 
Det gjør ikke så mye, for TT Games har som vanlig laget et detaljrikt univers som må utforskes nøye og i mange omganger for at man skal få has på alle ekstratingene som ligger og lurer. 
Etter hvert som man får tilgang til nye figurer, får man nye egenskaper, og dette åpner igjen nye områder. 
Dette er med andre ord et spill som har den samme slitestyrken som sine forgjengere, selv om det ikke er like stort som for eksempel "Lego Marvel Super Heroes". 

Som vanlig er det samarbeid mellom de ulike spillbare figurene som er nøkkelen til å komme seg igjennom brettene. 
Byttingen mellom figurer kan være litt klønete hvis det er flere enn to, spesielt på brettene med høyt konfliktnivå. 
Skjermdelingsfunskjonen for flerspillerdelen er derimot god og fleksibel, og har kommet seg betraktelig siden de første spillene i denne serien. 
Spillet er enkelt å mestre for de minste, og har tilstrekkelig med utfordringer for voksne med en viss samlemani, så alt ligger godt til rette for en underholdende spillkveld sammen med podene. 
