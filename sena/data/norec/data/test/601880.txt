Gammel grinebiter med ny giv
"Våkn opp og kjenn lukten av fosfor!" 
Roger Waters har laget sitt første rockalbum på 25 år, og aldri har den tidligere Pink Floyd-lederen vært sintere. 

Roger Waters 

"Is This the Life We Really Want?" 

Roger Waters høres så til de grader ut som seg selv – og med "seg selv" mener jeg selvsagt Pink Floyd i perioden 1973 til 1983 – at han ofte står i fare for å bli sin egen parodi. 
Damekoristene, de analoge synthene, de bluesy gitarsoloene og lydcollagene som sikkert virket veldig radikale den gang da – alt sammen låter akkurat som det gjorde for fire tiår siden. 
Det eneste overraskende med "Is This the Life We Really Want?" er hvor godt oppskriften fremdeles fungerer. 

Forklaringen er at Waters aldri har sluttet å bry seg. 
I en alder av 73 blir han opprørt over druknede flyktningebarn, han blir forbannet på korrupte, selvsentrerte maktmennesker og han legger ikke fingrene mellom når han skriver om noen av delene. 
"Picture a shithouse with no fucking drains," snerrer han et sted på albumets kraftfulle midtparti, "picture a leader with no fucking brains". 
Og det er som om det dagsaktuelle innholdet blåser nytt liv i et uttrykk som strengt tatt burde ha vært utdatert for lenge siden. 

Velkommen tilbake, Roger Waters. 
Du kommer i akkurat rett tid. 
