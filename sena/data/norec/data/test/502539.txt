For en plate dette er blitt!
Det musikalske partnerskapet mellom Leif Ove Andsnes og Matthias Goerne er formidabelt. 

Hadde du ikke muligheten til å høre Matthias Goerne og Leif Ove Andsnes i Troldsalen i februar i fjor? 

Nå får du anledning til å høre alt det fantastiske du gikk glipp av den gang. 
For seinere på året gikk Goerne og Andsnes i platestudioet hos Harmonia Mundi og spilte inn hele programmet. 

Platen er nettopp utkommet. 
Og for en plate det er blitt! 
En plate som setter en ny standard for fortolkningen av den romantiske lied-tradisjonen. 

Goerne og Andsnes tar for seg to av Robert Schumanns store sangsykluser: 
«Liederkreis op. 
24» til tekster av Heinrich Heine og «Kernerlieder» (op. 35) til tekster av Justinus Kerner, begge skrevet i 1840. 

Det går tette tematiske sammenhenger gjennom disse to samlingene. 
Vi er i høyromantikkens univers, der alt handler om lengsel og avkall, om kjærlighet og tap, om oppbrudd og avskjed. 
Og om brå sprang fra den høyeste lykke til den dypeste sorg. 

Goerne går inn i dette følelsesuniverset og former Schumanns melodilinjer med usvikelig sans for det lange åndedraget. 

Han bygger opp store spenningsbuer og trekker underveis nye musikalske og tekstlige poenger ut av sanger du trodde du kjente ut og inn. 

I Heine-sangene merker du at han har sunget mye opera og spesielt mye Wagner i det siste. 

Stemmen hans er stor og malmfull, med tyngde i dybden og et kolossalt uttrykksregister. 

Og han trekker sine sceniske erfaringer med seg inn i tolkningene og forvandler mange av Heines korte tekster til store dramatiske, konfliktfylte rom. 

Andsnes følger Goerne på reisen. 
Det ville være feil å si at han «akkompagnerer» sangene. 

For klaveret hans er mye mer enn et støtteinstrument – det er en selvstendig, egenrådig aktør i de store, overgripende fortellingene. 

Andsnes driver handlingen fremover med robust, stormfullt spill, han går i dialog med Goerne, han åpner nye tolkningsmuligheter, og i de selvstendige klaveravsnittene trekker han nye aspekter ut av sangene. 

Og vanligvis får han også det aller siste ordet når han alene, mot slutten, setter punktum for fortellingene med korte, musikalske oppsummeringer og ettertanker. 

«Kernerlieder», den andre sangsyklusen på platen, er en vakker, rik samling. 

Men i motsetning til Heine-sangene hører den ikke til standardrepertoaret. 
Det er det flere grunner til, blant annet at Schumann her har skrevet en samling sanger som ligger helt i ytterkanten av baryton-registeret. 

Men nå er jo Goerne en baryton som er berømt for sin enorme spennvidde, en sanger som kan gå dypt ned i bassområdet og langt opp i tenorområdet. 

Og hvis du fryktet at alle hans Wagner-utflukter i det siste ville ødelegge den vakre, høye delen av registeret hans, da kan du slappe helt av. 

For mens mange vanlige barytoner velger alternative ruter i de vanskeligste av Kerner-sangene, går Goerne direkte til toppen og skaper vare, overjordiske, nærmest ulegemlige klangvirkninger. 

Goerne og Andsnes har opptrådt sammen i snart tjue år. 
Godt at det endelig lyktes å få dette formidable musikalske partnerskapet dokumentert på plate. 
