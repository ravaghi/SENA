Velsmakende, men dyrt
Kjøpesentermat trenger ikke bety ferdigsmurte baguetter. 
På Icookkitchen får du hjemmelaget mat fra grillen. 
Men prisene spiser av shoppingbudsjettet. 

For oss som jakter på originale matopplevelser laget med kjærlighet har kjøpesentre ofte vært et bedrøvelig sted å lete. 
Men nå er det en endring i gjære. 

Flere kjøpesentre satser på opplevelser som kino og mat for å tilby mer. 
Lagunen Storsenter har 16 spisesteder der de fleste er kaféer og større kjeder. 
Men nykommeren Icookkitchen, og Villani som åpner i september, viser en satsing på mindre og mer lokale restaurantkonsepter. 

Lisa Gundersen eier og driver Icookkitchens to avdelinger. 
Først åpnet hun et spiseri på Kokstad i 2015, og nå i vår en gastrobar på Lagunen. 
Kullgrillen er sistnevntes signatur, og til sommeren venter det grillmat på terrassen. 

I cook betyr «jeg lager mat». 
Restaurantnavnet kommer av at kjøkkenet lager all maten fra grunnen av. 
Fra ketchupen med balsamico, rødløk og brunt sukker, til de syltynne skivene med mandelbrød til kaffen. 

– Kyllingpai og kyllingsuppe er dagens retter, forteller servitøren og kommer med menyene. 

Menyene har et stilig skinnomslag på utsiden, men er uoversiktlige på innsiden. 
Overskriftene kommer nederst på hver side. 
Maten er en blanding av kjente klassikere som pasta med kjøttboller og crème brûlée, og retter med mer spenstige ingredienser, som hamburger med eksklusiv hvit trøffel og finger lime til drinkene. 

Kjøttet er hovedfokuset. 
Det knekker sprøtt idet jeg setter tennene i de hjemmelagde pølsene på storfe- og svinekjøtt. 
Pølsene er grove, balanserte og har god grillsmak fra stekingen. 
Som de andre hovedrettene serveres pølsene uten tilbehør. 

Du må selv legge til en eller to retter for et fullverdig måltid. 
Jeg bestiller hjemmelaget ketchup og ovnsbakte nypoteter. 
De har også fått kjenne på kullet. 
Retten har nydelig smak, men prisen er vanskelig å svelge. 
To pølser koster 220 kr. 
Med tilbehør ender prisen på 298 kr. 
Det er mye, selv om det er veldig godt. 

Gamle vinkasser og store industrielle møbler gir gastrobaren en moderne stil blandet med nordisk hytte-hygge. 
Det brenner koselig i gasspeisen, men det mangler musikk til å sette stemningen. 

Tomahawk er navnet på en indianerøks, og på entrecôte av storfe festet til beinet. 
I denne retten får du mye mat, men kjøttet er for godt stekt og ikke medium som bestilt. 
Bortsett fra bitene nærmest beinet, smaker kjøttet nesten ingenting. 

Det er tilbehøret som gjør retten spennende. 
Et mildt og fyldig blåmuggsmør laget på osten Golverting fra Strandli gård. 
Lammekaréen har på sin side mye smak og god marmorering. 
Kjøttet er best der det har fått tykk skorpe fra grillingen. 

Det smaker deilig, men jeg har vanskelig for å forstå hvorfor kjøkkenet bruker kjøtt fra New Zealand fremfor norsk lam når omtanke for miljø er spesielt fremhevet på menyen. 
Det er vanskelig å forsvare transporten når vi har så god kvalitet på kjøttet her hjemme. 

Edamamebønner fra grillen er et sunt og lett tilbehør til kjøttrettene. 
Det samme er betesalaten, med friske blader, ost, pekannøtter og balsamicodressing. 
Denne er stor nok til å deles. 
Salaten har den samme miksen av sure og søte smaker som også gjør Loaded bakt potet til et bra valg, der bacon, hjemmelaget aioli og syltet løk utfyller hverandre. 

Er du tørst etter å ha båret rundt på handleposer og unger, vil du finne mye godt å leske deg på på Icookkitchen. 
Utvalget er bredt og strekker seg fra fruktjuice fra Sogn til lokalt øl, til allergivennlig chai latte på mandelmelk. 

Restauranten har en bred drinkmeny og et knippe viner. 
Men rødvinene serveres romtempererte og trenger kjøling. 

Å lage mat fra bunnen av tar tid. 
Og det koster. 
På Icookkitchen betaler du dyrt for hovedretter og drinker, mens barnerettene og søtsakene er rimeligere priset. 
Gulrotkaken med raspede gulrøtter i midten gir måltidet en frisk og saftig ettersmak. 

Maten på Icookkitchen koster, men restauranten strekker seg også langt for å gi deg hjemmelaget kvalitetsmat. 
Her spiser du sunt på shopping. 

Restaurantene vurderes individuelt og på bakgrunn av helhetsopplevelsen av service, mat, konsept, pris og atmosfære innenfor sin egen sjanger. 
Antall hjerter indikerer hvor vellykket opplevelsen var. 
En særdeles negativ opplevelse vil indikeres av ett hjerte. 
Seks hjerter viser derimot til en usedvanlig positiv opplevelse over all forventning. 
