Konsertanmeldelse:Erlend Ropstad 

Sørlandsk angst og smerte, partyversjonen. 

PUBLIKUM: ca. 5000 

AKTUELT ALBUM: 
«Det beste vi får til» 

Tidligere i år var Vennesla-karen nominert til beste popsolist på Spellemann. 
Det er lite igjen av den popen på Øya. 

Eller solisten, for den saks skyld. 

På sitt siste, alt for ignorerte album spiller han det meste selv. 
Platen er inderlig, stille, angrende og pianodrevet. 
Slik man forventer fra en sørlending med tekster om alt han ikke fikk sagt eller skulle ha sagt. 

Live er han en voldsom og bråkete versjon av noe fra den nordligste delen av «Game Of Thrones». 
Med hår- og skjeggvekst som kan få en engstelig mor til å rope desperat etter en frisør i salen. 

Sammen med to ekstra gitarister (hvori opptatt Mattias Hellberg, innhentet fra laget til en viss Håkan Hellström), en sinna trommis og en minst like hissig bassist gjør han låtene sine festklare, uten å bli tullete. 

Ekte formidlet, uten å være stillegående. 
Han blir en norsk versjon av Lars Winnerbäck, Hellström elller hvem du velger av disse svenskene som klarer å fortelle noe selv om de ikke er redde for samtidig å få folk til å danse. 

Ikke alt er like velfungerende: 
Gitarøset får gjestevokalist Hanne Kolstø til å forsvinne i lagene på «Vintervindene». 
Og «Maria» blir for mye Neil Young i møte med eksplisitt hårmetall, i stedet for den mer åpne plateversjonen. 

Men «Her om natta» og ikke minst «Den eneste», der Hellberg drar inn et over gjennomsnittlig deprimert munnspill og bevarer låtens klagesang, uten å bli, vel, klagende. 

Essensen blir bevart i det lille, men essensielle mellomsnakket: 
«Det er så fett dette her ... at æ vett ikke hva æ skal si. 
Som sørlending er dét det mest ekstatiske en kan bli.» 

Det er her Erlend Ropstad gir menn med langt hår og skjegg og formidlingsangst et nødvendig ansikt. 

Og at plasseringen på den lille hagescenen framstår som en feilbooking. 
Ropstad Rock hadde fungert enda bedre på en større scene. 
Hvordan skal han få gjort noe med det? 

Vel, Lars Winnerbäck turnerer i Norge i høst. 
Kona hans er fra Sørlandet. 
Dette bør være et enkelt oppvarmingsregnestykke. 
