Sjølvironisk mimring med høg latterfaktor
På 175 sider fortel Tor Åge Bringsværd, mellom anna, at å bli gamal er «noe dritt». 

Undertittelen er «Om det å bli gammel». 
Å finne rett sjanger har eg hatt problem med, men eg har enda opp med alternativet «Sjølvbiografiske notat». 
På 175 sider fortel han laust og fast frå eit liv som har vart i nesten 80 år, og om korleis det er å bli gamal. 
Fysisk har han mange skavankar. 
Eg er fødd i 1942, og sjølv om eg er nokre år yngre enn forfattaren, denne boka trefte meg skikkeleg. 

Bringsværd er fødd i 1939, og har gjeve ut ufatteleg mange bøker. 
Under overskrifta 
«Den dagen jeg ble gammel» fortel han at det var den 19. januar 2011. 
72 år gamal var han i Iran og hadde drøymt om å besøke «Stillhetens tårn», ein av dei heilage stadene til Zarathustra-religionen, ein fjelltopp 10 timars køyring frå Teheran. 
Han måtte gje opp å nå toppen – sjølv om den slett ikkje var høg. 

Eg hadde eit sjangeralternativ, kåseri, som betyr noko slikt som å småprate. 
Han småpratar skriftleg om det å bli gamal, og krydrar det heile med lattermild sjølvironi. 

Han mimrar også, uhemma, om tida som ung, vaksen og godt vaksen. 
Om å bli «bokbada», som han synst er eit tøvete ord, fortel han også humørfylt. 
Like smilande fortel han om å reise rundt i Noreg og verda. 
Vintrane i «syden», dagar i London og Berlin – eg stoppar der. 

For mange er Bing & Bringsværd synonymt med science fiction som ofte, indirekte, fortel at forfattarane har lese Ray Bradbury med stort utbytte. 
For mange andre er det barnebokforfattaren som tel – eller novellisten, romankunstnaren. 

Kroppsleg er det ein sterkt redusert kar vi møter i denne boka. 
Men forteljaren, den gudbenåda ordkunstnaren – han er like treffsikker som han har vore gjennom mange tiår. 
Heilt på tampen høyrer det med å nemne at boka også er ei kjærleikserklæring til kona. 
