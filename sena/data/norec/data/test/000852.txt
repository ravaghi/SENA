Ori & the Blind Forest
Et vakkert spillmaleri med kjente rammer. 

Med vakre håndmalte omgivelser forteller Ori & the Blind Forest en klassisk historie om det å finne sin plass i verden. 
Ori, en fe som en gang falt ned fra det store treet og ble adoptert av en bjørnskapning med navn Naru, blir plassert i sentrum for en dramatisk fortelling hvor ødeleggende krefter står i fare for å fjerne den skjøre balansen i skogen. 

I samme ånd som en lang rekke visuelt slående plattformspill de siste årene, må spilleren manøvrere Ori gjennom en rekke hinderløyper og utfordringer. 

Til å begynne med er han svak, han er tross alt også nylig blitt foreldreløs, men etter hvert som spillets historie beveger seg fremover samles også erfaringspoeng. 

På denne måten utvikler Ori seg i takt med fortellingen, slik at han kan ta sin rettmessige rolle i de voldsomme omveltningene verdenen gjennomgår. 

Kjente rammer rundt fortellingen 

Nyvinningene er få, fortellingen blir presentert gjennom filmsekvenser som er i lengste laget, mens spillets hovedutfordring er å bevege deg fra punkt A til B. 
De spillhistoriske linjene kan trekkes fra Mario og Metroid til mer moderne eksempler som Limbo og Rayman-spillene. 
Spesielt Child of Light fra 2014 er nærliggende å sammenligne med, også fordi Ori & the Blind Forest, som er laget med Unity, er bygd med samme UbiArt-spillmotor deler samme uttrykk som spill laget med UbiArt-spillmotoren. 

Men den tradisjonsbundede formen på spillet hindrer ikke den visuelle stilen fra å slå markant ifra seg. 
Fra første øyeblikk er Ori & the Blind Forest en fryd å se på og oppleve. 
Ikke bare brukes lys og mørke til fremheve fargenes effekt, detaljene i både for- og bakgrunn gir meg en opplevelse av å spille et maleri. 

Lagringspunktene kan du selv velge hvor du vil ha, men utviklerne i Moon Studios har forsøkt å legge til en vri i at du samtidig bruker opp «Soul Link»-kraften hver gang. 
Denne kraften kan fylles opp underveis, men Ori & the Blind Forest tvinger deg hele tiden til å tenke på hvor ofte du lagrer spillet. 

Slående vakkert 

Med knappe muligheter til å lagre er meningen at spilløyeblikkene skal oppleves som mer verdifulle. 
Effekten er kanskje ikke så stor som spillutviklerne håpet på, men jeg hadde like fullt flere situasjoner hvor bildene rent tok pusten fra meg. 

Det er også Ori & the Blind Forest sitt sterkeste kort; den visuelle gavepakken. 
For det er gjennom sitt gjennomarbeidede design, sine vakre bakgrunner og flytende animasjoner, at spillet forteller sin historie. 

Og da kan jeg se forbi det faktum at utfordringene spillet byr på er brukt på samme måte i et utall spill de siste 25 årene 
