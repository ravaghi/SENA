Restaurantanmeldelsen:Kjipere lokale og dårligere mat 

Habibi restaurant flyttet for to år siden fra Storgata til Strøgetpassasjen. 
Alt er blitt dårligere. 

– 
Tenk hva man kunne ha gjort med dette lokalet, sier spisefølget og ser seg rundt i restauranten. 
Habibi byr på mat fra det arabiske kjøkken, og man kunne ha laget dette stedet til en eksotisk oase. 
Nå er det noen kvister og lamper i taket, enkle og slitte møbler, et bilde på skakke og noen plastblomster vi må flytte bort for å få plass til beina. 

Palestinsk tapas 

Den slitte menyen byr på ulike mezahretter – deleretter à la tapas, som er utbredt i Midtøsten og øst ved Middelhavet. 
Habibi spesialiserer seg på den palestinske varianten med mye humus, baba ghanuj og en hvitløkssalat fra Nuseirat, en av Gazas flyktningleirer. 
Vi velger en grillrett inkludert mezah, fint priset til 369 kroner pr. person. 

Glovarm rødvin 

– 
De burde fått inn flere libanesiske viner på det beskjedne vinkartet, både Musar Jeune, Musar Aana og Ch. Ksara er rimelige og gode valg, sier spisefølget. 
Dropp den franske og italienske rødvinen og selg heller inn gode libanesere. 

Habibi bør også kutte ut Ch. Musar som tittel i vinlisten. 
Det er noe misvisende, og enkelte blir kanskje lurt til å tro at det er Ch. Musar til rundt 400 kr på polet, men dette er Hochar Père et Fils 2012 til 260 kroner. 
Den har de ganget med drøye tre ganger polpris og selger til 820 kroner. 
Det er dyrt på et sted som dette. 
Et annet tips er å oppbevare vinene et kjøligere sted. 
Nå er de nesten på kokepunktet når de blir servert. 
Bestill heller en kald pils. 

Nydelig hummus 

Kort tid etter bestilling, blir mange små, brune skåler fordelt utover bordet. 
Vi får både aioli, potetpuré, kikerter, humus, spinat, köfte, lam, kylling og Gaza kebab. 

– Pitabrødet er mykt, men gjør ikke så mye ut av seg. 
Det egner seg derimot godt til å dyppe i den gode aiolien og silkemyke humusen av moste kikerter. 
Det meste av maten hos Habibi er laget i forkant og kommer derfor kjapt ut fra kjøkkenet. 
Lammeretten er mør, men smaker overraskende lite, og den kjedelige potetpureen kunne de ha droppet. 
Vi ville heller hatt salaten eller auberginedippen baba ganoush, som vi merkelig nok ikke får. 

Tørr kylling 

Servicen er på det jevne, for ingen av servitørene klarer å sette noe preg på måltidet. 
Kjøttrettene er også kun midt på treet denne kvelden. 
Best er grillspydene Gaza kebab med saftig, kvernet oksekjøtt. 
De har i tillegg urter og hvitløk over seg. 

– Kyllingspydene er dessverre stekt for lenge og er tørre og kjedelige, sier spisefølget. 
Heller ikke köfte imponerer, for østens kjøttbolle hadde hatt godt av mer smak og krydder. 
Nå blir det altfor tamme saker. 

Enda tørrere sjokoladekake 

Restaurantlokalet er fullt av unge folk og småbarnsforeldre som får servert maten raskt. 
Et og annet par er også innom, men Habibi er ikke lenger stedet for en romantisk aften slik det var i det gamle lokalet deres. 

– 
Helt grei baklava, men vi har spist den arabiske kaken både sprøere og bedre tidligere, mener spisefølget. 
I menyen står det at sjokoladekaken er et eksotisk utenlandsk innslag, men det mest spesielle med den er at den er ekstremt tørr. 

– 
Med de gode sausene i bunn og lunt pitabrød er det vanskelig å mislike Habibi, men de må gjøre seg mer flid med kjøttrettene. 
Når servicen og lokalet i tillegg ikke gjør mer utav seg, er Habibi kun en blek skygge av hva det en gang var. 

Adresse: 
Storgaten 13. 
Tlf. 
22170201. habibi.no 

Hva vi spiste: 
Mezah med en grillrett. 

Hva det koster: 
Mezah uten kjøtt 240 kr. Mezah med kjøtt 265 kr. Mezah med en grillrett 369 kr. Pitabrød 25 kr. 
Dolma og gresk salat 160 kr. Tzatziki og humus 60 kr. 

Hvem passer det for: 
Par og mindre grupper. 
Fint for barn. 
Hver fredag og lørdag er det magedans. 

Vegetarretter: 
Ja, flere mezahretter. 

Lydnivå: 
Litt høy musikk og lydnivå gjør at det funker best med mindre grupper. 
