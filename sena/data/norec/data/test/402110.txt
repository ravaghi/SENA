True August debuterer:«En fryd for øret» 

a-ha-avkommet True Augusts første slipp er musikalsk vellyd. 

Når jeg hører «Mount Joy», første spor på True Augusts debut-EP, går tankene direkte til åpningslåten «Only Shallow» fra My Bloody Valentines eviggrønne klassiker Loveless fra 1991. 

Speisa lydeffekter blir raskt avløst av svære, dronende gitarer i et atmosfærisk lydbilde hvor vokalen flyter vektløst. 
En komposisjon som utvikler seg med stadig nye stemningsskapende detaljer. 
Det lyder lekkert. 

Har musikken i blodet 

Låten er introduksjonen til det som kan bli en interessant karriere for den Brooklyn-baserte tenåringen. 
Han er åpenbart miljøskadet av foreldrene Paul og Lauren Waaktaar-Savoy. 
Oppvokst som han er med a-ha-gitaristens musikalske leketøy og produksjonserfaring er det ikke rart at EP-en hans bærer preg av en artist med en tydelig musikalsk identitet. 

Musikken kan kort beskrives som drømmepop av det mer elektroniske slaget. 
Artister som Neon Indian og Youth Lagoon er klare referansepunkter. 
Låtene begynner gjerne med få elementer før det gradvis bygges på med nye lag og kontraster i sammensatte lydtepper. 

Synth og gitar er hovedingrediensene, mens avmålte rytmer og lekne basslinjer danner et solid fundament. 
Ikke minst blåser stilige studioeffekter liv i lytteropplevelsen. 

Med fin melodisk sans 

Ingenting av dette ville hjulpet hvis ikke materialet var godt til å begynne med. 
True August har en fin melodisk sans. 
Han maner frem melankolske fraseringer man biter seg merke i og komponerer låter som aldri står på stedet hvil. 

«Krones» er et godt eksempel. 
En basslinje av det mer funky slaget blir stødig motor for en svevende affære hvor instrumenter kommer og går mens hovedpersonens rolige vokal nærmer seg en mørk intensitet. 
Kult. 

Også avsluttende «Leipzig» fortjener å bli nevnt. 
En drømmende reise hvor helheten blir større enn summen av delene. 
Tidvis nærmer den seg et lydlandskap som kunne vært laget av Camel på midten av 70-tallet. 
Det er aldri feil. 

Står støtt på egne ben 

Musikken lyder aldri grøtete, tross de mange elementene. 
Hver detalj er godt definert, og frekvensene lever i harmoni. 
Her har den unge artisten fått god støtte av tidligere a-ha-medarbeider John O'Mahony, som har hjulpet med miksen. 
Faren har også vært en viktig støttespiller i prosessen bak disse låtene. 

Det betyr på ingen måte at dette er ren nepotisme. 
True August står på egne ben med en musikalsk egenart det er verdt å lytte til, uavhengig av hvem han er i slekt med. 

I løpet av 20 minutter viser han seg som en artist verd å følge med på. 
