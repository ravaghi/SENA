Ny Sofian-EP:En annerledes soul 

Med nye musikalske grep er «soulprinsen» Sofian tilbake i gamet. 

Soulprinsen. 
En ny type norsk artist i grenseland mellom soul, funk og pop. 
Soleklar vinner av Alarmprisen. 
Terningkast 6 til debutalbumet fra VGs anmelder. 
Alt handler om den norske artisten Sofian, men er hentet fra artikler fra 2005 og 2006. 

Så ble det stille. 
Til nå. 
Fredag slippes Eyes On The Prize EP. 

Fire nye låter og et kvarter som minner lite om mannens tidligere musikk, selv om sjangervalget fortsatt må kunne kalles soul. 

Musikk kun av sang 

Dette låter annerledes, forståelig nok. 
I sitt 13 år lange fravær har Sofian brukt tid på en spirituell reise, og ifølge plateselskapet Sonys albumskriv er det først nå han har klart å forene dette med det musikalske. 

Det gjør han etter islamorienterte Nasheed-prinsipper, der man ikke bruker eller etterligner instrumenter, kun sang. 
På sitt beste, spesielt i det oppsiktsvekkende røffe tittelkuttet med Yosef Wolde-Mariam fra Madcon, treffer musikken som om den skulle vært spilt inn med fullt band. 

Lagene av vokal er mange og forskjellige og skaper driv, personlighet og musikalsk spenning. 
Teksten virker også å være av det personlige slaget for Sofian, som holder blikket på den spirituelle premien der fremme: paradiset. 

Den sterke stemmen 

De tre andre låtene som fyller EP-en er mildere og tryggere, både musikalsk og tekstmessig, selv om åpneren «Jailhouse» er et tydelig innlegg på palestinsk side i konflikten med Israel. 
Musikken er tettere på vanlig harmonisk vokalsoul og ikke like gripende. 

Likevel er det gledelig å ha «soulprinsen» tilbake. 
Soul er ikke en like fjern og underutviklet sjanger her til lands nå som i 2005, og sjokkeffekten av at noen faktisk kan dette, er borte. 

Men få har en like flott og sterk stemme som Sofian, og med nye musikalske grep skaper han fascinasjon. 
Om det er riktig at han har skrevet hundrevis av sanger i sitt lange fravær, er det lov å håpe på mer fremover. 
