Söta brors favoritt
En ny Volvo XC60 kommer til en forhandler nær deg i løpet av sommeren. 
Vi har testet den. 

På kort tid har Volvo snudd opp ned på hele produktsortimentet sitt, som vi kunne annonsere i 2014. 
Til nå har vi fått førstemann ut, XC90 og deretter S- og V90 samt sistnevnte i Cross Country-versjon fra det nye Volvo. 
Nå er det en ny Volvo XC60 som vil ut av svangerskapet. 
Første generasjon Volvo XC60 ble lansert i 2008, og fikk den gang nærmest full pott av Euro NCAP på sikkerhet. 

Når Volvo nå lanserer sin andre generasjon av den populære SUV’en, så skal den igjen være en av de sikreste bilene på markedet, lover Volvo. 

Den nye bilen er laget på deres modulære SPA-plattform, og er den første XC60 som lages etter at kinesiske Geely tok over selskapet. 
Volvo sikter seg rett inn i segmentet der de andre premium-merkene befinner seg, og erklærer med dette at Audi Q5, BMW X3 og Mercedes-Benz GLC er de største konkurrentene. 

Tre retninger 

Designen er umiskjennelig Volvo, og særlig fronten og hekken har de klare designelementene som vi tidligere er servert i både XC90 og i 90-serien. 
Det er blitt en vane å finne Tors Hammer i frontlyktene, og bak er de oppreiste lyktene langs takstolpene også på plass. 
Til Norge kommer bilen i tre forskjellige utstyrsgrader – Momentum, R-Design og Inscription. 

Ingen av disse kan kalles direkte for en innstegsmodell, men de har mer en retning. 

R-Design er eksempelvis det sportslige, og den eneste av modellene som kan fås med 21-toms hjul. 
De øvrige har 20-tom som det største mulige standardmontert, noe som også er et av designelement. 
22-tom kan fås som tilvalg på alle. 

Uansett hvilken utstyrsretning som velges, så putter de fleste kundene på enda mer utstyr. 
Volvo har satt sammen fem forskjellige pakkeløsninger som i snitt gir deg rundt 40 prosent rabatt, sammenlignet med å plukke utstyret løst. 

-Vi antar at snittet på tillegg av utstyr vil ligge et sted mellom 80-120.000 kroner, forteller administrerende direktør Øystein Herland i Volvo Norge. 

Fem motorer 

Under panseret tilbys det i Norge to dieselalternativer, D4 og D5, på henholdsvis 190 og 235 hestekrefter. 
I tillegg kommer bensinalternativene T5 som yter 254 hk, T6 på 320 hk, og den ladbare hybriden T8 som har en kombinasjonseffekt på 407 hestekrefter. 

Takket være insentiver for ladbare hybrider i avgiftssystemet har Volvo Norge på forhånd slått fast at nettopp T8-modellen vil bli storselgeren. 
Av nær 1700 ordre til nå er splitten 94 prosent på T8, 5,5 prosent på dieselmodellene, og skarve 0,5 prosent på bensinmotorene. 
Den store ordreinngangen gjør at Volvo nå er et stykke ut i 2018-prouksjonen for nye ordre, noe som skaper en usikkerhet rundt prisen på den ladbare hybriden. 

Regjeringen har varslet omstrukturering av avgiftene for slike biler, og T8 er en av flere ladbare hybrider på markedet som kan stå ovenfor en avgiftsendring av betydning, noe som også vil påvirke prisen. 

Uansett hvilken motor du velger, så er den hektet sammen med en 8-trinns automat. 
Manuelt gir blir ikke å få. 

God på innsiden 

Innvendig er det lett å kjenne seg igjen i nye XC60. 
Også her spiller Volvo - naturlig nok - videre på designspråket fra både XC90 og 90-serien. 
Vi kjenner igjen de fleste detaljer, og den opplevde kvalitetsfølelsen står ikke tilbake for dens to nyeste slektninger. 
Heller ikke konkurrentene. 

Det er også lett å finne seg til rette, med Volvos knallgode seter, gode justeringsmuligheter og ryddige layout. 

Som en kollega klarte å uttrykke det; dette er et sted man har lyst til å være. 

Volvo presiserer at de sikter på et skandinavisk design, og det er lett å forstå hva de mener når man ser hvor elegant den er blitt. 

Mer sikkerhet 

Som kjent satser Volvo sterkt på sikkerhet, og gjentar budskapet om at ingen skal dø i en ny Volvo fra 2020. 
I XC60 lanserer de nå tre nye systemer som skal hindre uhell og skader. 

Det ene systemet er en videreutvikling av filholdersystemet, som assisterer dersom du er i ferd med å komme ut av filen din. 
I det nye trer bilen inn og styrer deg tilbake til den filen du kom fra dersom uhellet er ute og den oppdager at det kommer møtende trafikk. 

Det neste er en forbedret pilot assist, som rett og slett er første steg på veien til selvkjørende biler. 
Dette holder deg på plass i rett fil i hastigheter opp til 130 km/t. 
Volvo forsøker ikke å selge det inn som et selvkjørende system, og sier man må holde hendene på rattet. 
Den takler likevel å kjøre uten, i det minste en liten stund – til bilen ber deg å legge hendene på rattet igjen. 

Det tredje systemet bruker blindsonevarsleren til å varsle om at du får en for nærgående bil opp på siden. 
Den hjelper deretter å styre vekk fra dette objektet. 
Samtidig har den også full oversikt over hva som befinner seg på andre siden, noe som gjør at den ikke smeller inn i eventuelle kjøretøy som kommer der. 

Fire kjøremodus 

Alle modeller av XC60 blir firehjulsdrevne i Norge. 
Derfor har den også fire forskjellige kjøreprogrammer i stedet for tre. 
De er Normal, Comfort, Dynamic og Off-road. 
Det er likevel å ta i å kalle XC60 for en offroader, men med en bakkeklaring på 21, 6 centimeter vil den likevel klare seg godt under røffe forhold. 

Men det er ute på veien XC60 har noe å gjøre, og der klarer den seg svært godt. 
Det er norske Roger Wallgren som har ansvaret for oppsettet av understellet, og han har gjort en god jobb. 
XC60 virker mye mer dynamisk enn XC90, og han forklarer hvorfor. 

I XC90 er blant annet styrefølelsen mer dynamisk ved mye rattutslag enn ved nullpunktet. 
I XC60 er det motsatt. 
Ved normal kjøring har man aldri mye rattutslag, og XC60 vil derfor føles mer sportslig enn XC90. 
Den kortere akselavstanden er også med på å forsterke denne følelsen. 

Komforten er rett og slett upåklagelig, og XC60 har garantert klassens laveste støynivå. 
I tuneller merket vi faktisk ikke forskjell på støyen, mot utenfor. 
Det er imponerende. 

Alt perfekt? 

Nei da, ikke alt er perfekt, og det er i XC60 som i XC90 og 90-serien. 
Dieselmodellen D5 har et tidshull fra du gir gass til effekten kommer. 
Dette har med turbooppsettet å gjøre, og noe i kjøreprogrammet. 
For å slippe dette tok vi oss i å velge dynamisk kjøreoppsett som standard, men dette kan være en smakssak. 

Men alt i alt har Volvo laget en bil som konkurrentene bør se opp for. 
Om vi skal trekke frem noe mer, så må det være prisen. 
XC60 koster det samme i basisversjon som enkelte av modellene den konkurrerer mot koster ferdig påkostet. 
Så er spørsmålet, er den verdt det? 
Det er faktisk fristende å svare ja, for dette var en særdeles likandes bil! 

LES OGSÅ: 
