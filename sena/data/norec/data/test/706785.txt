Next level shit!
KONSERTANMELDELSE: 
En nesten latterlig bra konsert med Karpe. 
Og nå vet vi hva vi skal leve av etter oljå: 
Isah! 
Isah! 
Isah! 

Karpe + Isah. 
Stavanger konserthus. 
Onsdag kveld. 
Utsolgt. 
90 minutter. 

Karpe har ikke spart på noe som helst på denne turneen. 
Midt i rommet står en scene, en slags boksering uten tau, der Magdi og Chirag dirigerer showet. 
På tre plattformer, plassert langs veggene, står band og dj. 
Og ikke minst: 
Der sitter sitter 19 år gamle Isah, et enormt talent fra Stavanger, og venter. 
Når han endelig kaster seg på, har «Isah, Isah, Isah» runget i salen flere ganger, høyt og taktfast. 

Isah smyger seg med på «Lock n’ Load», og hvis det ikke kokte før, så gjør det det i alle fall nå. 
Konserthuset knirker i fortøyningene når Magdi og Chirag storsinna bruker både den låten og «Syreangrep» til å peke på vår mann. 
Antakelig er det en autotuna Isah vi skal leve av etter oljå. 
Han ser ut, låter og danser som om han aldri har gjort annet enn å stå foran en sprengfull konsertsal i ekstase og dele ut silkemyke, lydbearbeida linjer sammen med landets for tiden desidert beste entertainere. 

Synger på alt 

Karpe er forresten mye, mye mer enn entertainere, og nå blir vi høytidelige her. 
De er lyden av generasjonen etter de store rockebandene. 
Det er ikke én tekstlinje publikum ikke kan. 
Ikke én. 
Karpe er ikke likt, de er elsket. 
Selv på det relativt ferske, krevende, referansekaoset og teksttunge halvtimessporet «SAS Pluss / SAS pussy» kan salen følge Chirag og Magdi på hver eneste millimeter. 
De er med på Karpes fortelling om ambivalens rundt egen suksess i tittelsporet. 
De er med på penge- og popularitetsgalloppen i innledende «Zalil», der «Digger de deg eller digger de læga» blir et slags partyanthem. 
Sporene fra deres siste, krevende halvtimes «rap-hørespill» mister litt finesse og detaljer i kokeriet, men du verden så det sitter. 
Karpe har virkelig spilt seg i form før de kom til Stavanger. 
Ingen nøling, ingen forbehold, ingen tvil. 

Bandet låter kanon, Chirag og Magdi låter kanon og den typen elektrisk stemning mellom sal og scene har jeg bare opplevd en håndfull ganger. 
Karpe bare peiser på, publikum går helt av skaftet og summen er sånn at hvis jeg ikke hadde lagt ordet «magisk» for hat, så kunne jeg vært tilbøyelig til å bruke det. 

Nydelig 

Den sceneriggen de har, med bandet på plattformer rundt i salen, gjør naturligvis lyden til en utfordring. 
Fra vår posisjon på det nederste galleriet var den kanskje ikke perfekt, men den var mer enn god nok. 
I «Mascot & Dior» kommer smikkfine r’n’b, med Magdi som parafraserer «Dirty Dancing» og messer «Ingen putter baby i hjørnet». 
«Heisann Montebello»-refsen er med når de gjør en tung utgave av «Lett å være rebell i kjellerleiligheten din», og i «Hvite menn som pusher 50». 

De drar de nesten irriterende catchy «Jeg er lei meg» og Arif-lånet «Sulten». 
På en nedstrippa «Spis din syvende sans» får Chirag selskap av en jente fra publikum, men de blir omtrent sunget i senk av publikum. 
Nydelig. 

Fantastisk stemning 

Undertegnede har kjefta litt på jabbe-publikum i det siste. 
Her var det et støynivå som ikke lignet noe, men hylene, energien, ropingen og euforien var retta mot scenen. 
Sånn skal det være. 
Ungdommen, asså! 

Så god stemning har det ikke vært i Stavanger konserthus siden...vel, så god stemning har det ALDRI vært i Stavanger konserthus, og det var så absolutt grunn til begeistringen. 
I denne runden er ikke Karpe den samme visuelle festen og leken de var i «Heisann Montebello». 
Men dette er på sett og vis vel så ambisiøst. 
De er mer nakne, mer arbeidsfolk, tettere på publikum, svettere og mer, tør vi si det? 
...ekte? 
Regigrepene rundt Montebello var strålende de, men her har vi to mann (pluss band) som er nede og ser folk i øynene, som leder allsangen 4 centimeter fra trynet på jenter i hijab, gutter med sleik, oppstæsja jenter på 19, nørder, hiphopelskere og helt vanlige folk som har forelska seg hodestups i hele universet til Karpe. 

Alle får en sjanse 

Omtrent midtveis holder Madgi en liten, fin andakt om at han elsker å se alle de ulike folkene i salen. 
«Her inne får alle en sjanse», preker han, før en i publikum gjør en obskøn gest av noe slag (jeg så ikke helt hva han gjorde). 

Magdi ser det, og han reagerer. 

En ung kar, synderen, blir snakket til. 
Han får beskjed om å gå. 
Ikke ut, men å stille seg bakerst i salen. 
For en aldeles nydelig måte å håndtere det på. 

Det der er ikke akseptabelt. 
Still deg bakerst, men ikke gå. 
Alle får en sjanse. 

Outstanding! 

Så får Chirag og Magdi ha oss lokalpatriotisk unnskyldt, men kveldens høydepunkt sto en kar fra Stavanger, i blå kjeledress, for. 
Til finalen ble Isah båret på skuldrene av en vakt inn i bokseringen. 
I hendene hadde han en kake med fontenelys på. 
Der sto selveste framtiden og sang «Ta det rolig, det er bare blod, homie». 

Aiaiai. 
Norges for tiden beste band, og den nya oljå. 
For en fest. 
