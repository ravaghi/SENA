Anmeldelse:Utdatert, humørløst og tilgjort fra Roxette 

Duoen forsøker seg på en kvasimoderne vri. 

ALBUM: 
Det er ingen overdrivelse å påpeke at Roxettes finalerunde har vært av det underlige slaget. 

Marie Fredriksson har slitt med helsa og de siste åra har hun vært såpass redusert at hun ikke har kunnet gjennomføre konsertene stående. 
Håndkledet ble til slutt kastet inn og den forestående 30-årsjubileumsturneen avlyst. 

«Good Karma» er heller ikke av det oppløftende slaget. 
Plate nummer ti smaker av gamle sanger om igjen, ofte kledd opp i et grusom kvasimoderne elektropop-lydbilde, les «20 BPM» og «This One». 
Sangene er helt uten tiltrekningskraft og totalt blottet for Per Gessles tidligere mer eller mindre ufeilbarlige slagerpenn. 
Det bobler i synthteppene og knatrer formålsløst i alle hjørner av lydbildet. 

«It Just Happened» er et tålelig unntak, mest for de det er Roxette slik det fleste har lært å like dem, verken mer eller mindre. 

Materialet låter utdatert, humørløst og tilgjort. 
Fredriksson synger greit i de øyeblikkene hun er tilstede, men dette er mest av alt Per Gessles show, og det er ikke noe jeg hadde betalt penger for å høre om igjen. 
