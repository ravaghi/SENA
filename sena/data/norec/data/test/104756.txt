Låtanmeldelse:Marcus & Martinus feat. 
Madcon – «Girls» 

Hei, jentefuter. 

Marcus & Martinus feat. 
Madcon 

Det måtte selvsagt komme. 
Gullguttene fra Trofors trenger å krysse språkgrensen for å nå et internasjonalt marked. 

Men de må samtidig beholde SFO-fansen og kunne bevege seg forsiktig videre fra barnestjernefangenskapet. 

Deres først engelskspråklige låt høres ut som de fint kan klare alt dette. 
Forenklet sett er dette en baklengs og seigere versjon av «Elektrisk». 
Nesten like mye ooo-kor og samme plassering av hook og liftoffer. 

Arrangementet føles mer organisk, men fremdeles bader de i en overflod av syntetisk banjo og brass. 
Det høres ikke like plastisert ut, men det vaker noe First Price over det hele. 

Engelskuttalen er upåklagelig, stemmene muligens litt maniske av typen «jøss, vi synger faktisk engelsk». 
Spesielt på refrenget, for øvrig kun komplisert for de som synes Biebers «Baby»-refreng var vanskelig å huske. 

Teksten har akkurat så forenklet Disney-uskyld og vennlig observasjon som slikt skal ha når man just har rundet 14. 
Den kunne vært framført i 1956 eller 1986 uten å flytte et komma. 

Så kan man heller la være å overproblematisere jenteobjektiviseringen og føre det på kontoen for lyslugget guttesjarm. 

Madcon, som gjester her, kler uansett Gunnarsen-tvillingene så ekstremt mye bedre enn rapperen med Norges mest kledelige navn, Katastrofe. 

Selv om det er hakket mer søtt at fjortenåringene titter på småjentene enn at de, i denne sammenhengen, to oldisene Tshawe og Yosef gjør det. 
