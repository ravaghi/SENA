«Happy Ending»:Pensjonister, sex og nettdating 

«Happy Ending» viser de på over 70 på godt og vondt, fra realisering av nye drømmer til drømmen om et bedre sexliv. 

Filmen har fått aldersgrense 18 år, men er langt fra skadelig for yngre seere. 
Det er mer som en pekepinn på hvilket publikum (godt voksne/pensjonister) filmen retter seg mot. 
Når det er sagt ble jeg rikelig underholdt, selv om jeg ikke riktig ennå er i målgruppen. 

Birthe Neumann, som har vært en av Danmarks fremste skuespillere i en årrekke, spiller rollen som Helle. 
Hele livet har hun gått hjemme og stelt hus og barn mens hun har ventet på at mannen Peter (Kurt Ravn) skal få tid til henne. 
Da han blir pensjonert gleder hun seg til romantiske reiser, men han har helt andre planer. 
Peter tror han kjenner sin kone ut og inn og mener selv at han fortjener noe nytt og mer spennende. 
I tillegg investerer han alle deres sparepenger i en vingård. 

Regissør Hella Joof og manusforfatter Mette Heeno, som stod bak den populære komedien «All Inclusive» og tv-serien «Bedre skilt enn aldri», har nok en gang laget en fornøyelig komedie med et fargerikt persongalleri og en historie mange kan kjenne seg igjen i. 
Filmen er ikke spesielt nyskapende innholdsmessig, men historien fortelles på en troverdig måte med mengder av sjarm og humor. 
