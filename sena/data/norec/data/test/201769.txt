Mazda med modifisert MX-5
Ett tastetrykk, og roadsteren MX-5 er gjort om til en Fastback på 13 sekunder. 
Har du tid til å vente? 

Ingen roadster i verden er produsert i like stort antall som Mazda MX-5. 
Den er rett og slett et ikon, og selv når det kommer en ny versjon vil den allerede bli ansett som en slags klassiker. 
Til nå er det produsert over en millioner Mazda MX-5. 

Da vi første gang kjørte den nåværende generasjonen for halvannet år, siden var konklusjonen at den ikke gjør historien til skamme. 

Nå kommer MX-5 RF, hvor RF står for «retractable fastback». 
Denne skal erstatte hardtop’en av forrige generasjonen, men RF er ingen vanlig hardtop. 
Nå har Mazda modifisert formen på bilen, og dratt taket langt bakover i bilens lengde. 

Når du åpner taket er det egentlig bare tak-platen du fjerner, mer som på en targa. 

MX-5 har rett og slett ikke noen direkte konkurrenter igjen, etter at Toyota sluttet å produsere MR-2. 
Audi TT kabriolet blir faktisk det nærmeste, sammen med Mini og et par Z-modeller fra BMW. 

Endrer designuttrykket 

Ettersom taklinjen er strukket lenger bakover får bilen et mer kupé-lignende utseende. 
Topp-platen av taket legger du enkelt ned med et tastetrykk, og det virker i hastigheter opp til 10 km/t, uten at vi ser på dette som en veldig stor fordel. 

Fra du trykker på knappen til taket er nede går det 13 sekunder. 

Ettersom det kun er toppen som skal skjules, tar ikke taket mer plass enn det hele kanvasen tar på softtopp-modellen. 
Med taket av får du likevel ikke den samme åpne følelsen som på softtoppen, der det kun er frontruten som hindrer deg fra å ha 360 graders åpen friluft. 
Det er ikke uvanlig å kjøre med sidevinduene oppe i en kabriolet, og i en RF blir da bare selve taket som er borte, ettersom alt bak fører og passasjer fortsatt sitter der. 
For de som virkelig vil ha en åpen bil er jeg sikker på at MX-5 uten RF er det rette. 

Mazda forventer likevel å selge flere av RF-modellen enn softtoppen. 
Det kan ha noe med norske vintre å gjøre. 

Et tips er at de tidligere MX-5 også kan være et alternativ for en god brukthandel. 
Bilen ble blant annet kåret til Årets Sportsbil i 2010. 

Ingen forskjell 

På grunn av konstruksjonen veier en RF 45 kg mer enn softtoppen, noe som ikke gjør nevneverdig utslag på kjøreegenskapene. 
Bilen har beholdt sine gode egenskaper, og kjører akkurat slik en MX-5 skal. 
For det første er den veldig lett – lettere enn forgjengeren. 
Og det merkes. 
Fronten stikker inn akkurat dit du peker den, og hekken svarer hver eneste gang du legger på litt gassfot. 

Bilen er med dette svært lett å balansere, og gir bilen de morsomme egenskapene MX-5 ellers er så kjent for. 

Likevel er det lett å merke at bilen har kort fjæringsvei, men det henger sammen med selve størrelsen på bilen. 

1,5 eller 2,0 

Under panseret på MX-5 RF kan du velge mellom en 1,5-liter på 131 hester, eller en 2-liter som leverer 160, akkurat som på utgaven med softtoppen. 
Det som skiller er at du på den største kan velge mellom en 6-trinns manuell eller en 6-trinns automatkasse. 
1,5-literen fås kun med manuell, men det er da også det som kommer til å selge i en slik bil. 

Mest for moro skyld tok vi også en runde med automaten, og for de som kun skal bruke bilen for å lufte luggen og cruise rundt, så er den absolutt et ryddig alternativ. 

Da kan du også leke deg med hendlene bak rattet, og på den måten få en viss følelse av å gire selv, men flertallet vil som sagt velge manuelt gir. 

Takuminuri 

Også i fargeutvalget finner du en forskjell på RF-modellen, som i tillegg til det øvrige fargevalget nå kan fås i en gråfarge som legges på med en spesiell teknikk Mazda kaller Takuminuri. 

Denne metoden er også brukt på den spesielle rødfargen Mazda tilbyr på enkelte av deres modeller. 

Først legges det på et lag med farge, deretter et reflekterende lag, før topplaget med klarlakk legges. 
Når hele prosessen er ferdig har du en Mazda MX-5 RF i fargen maskingrå. 

Om fødselen av RF-utgaven ikke har vært trang, så har den vært ganske lang. 
Bilen ble første gang vist på bilutstillingen i New York påsken i fjor, og den stod utstilt på Goodwood Festival of Speed i fjor sommer. 

Først nå er det presselansering, og bilen kommer rullende ut på norske veier en gang i mars i år. 

Om du skal ha en RF, så blir prispåslaget rundt 24.000 kroner for bilen med ståltak. 
Det skyldes litt bilen, og litt avgifter. 
Og er du heldig, så kan du få bilen allerede i mars. 
God vår! 
