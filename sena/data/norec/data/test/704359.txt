Ragnar Bjerkreim er inspirert av kirkerommet
Det startet med innvielsen av Ålgård kirke. 
Så bygde det på seg. 

Ragnar Bjerkreim fra Bjerkreim har en lang rekke plater bak seg, ikke minst med film— og fjernsynsmusikk. 
På sitt 24. album beveger han seg inn i kirkerommet.Platen har sitt utspring i innvielsen av Ålgård kirke i mars i fjor, der Bjerkreim bidro med fire korverk. 
Han ble utfordret av biskop Erling Pettersen til å spille inn disse, og dermed begynte arbeidet med å fylle en hel cd. 

Det er lett å forstå at biskopen mente at de fire sangene burde bevares. 
Først ut er Ola Bremnes, som mykt synger "Vi søker og ser". 
Så overtar de lokale vokalistene. 
"Aldri og alltid" har tekst av Gunnar Roalkvam, og Anne Riyah Roalkvam er den rette til å synge den. 
Med "Et hus av hender" har Levi Henriksen skrevet en tekst som nærmer seg salmer, inspirert av Kris Kristoffersons "Why me Lord". 
Fint framført av Pål Rake. 
Siste Ålgård-kutt er "Kirka vår", sunget av et barnekor. 

I 2005 skrev Erik Hillestad noen vers til datterens konfirmasjon, og ti år senere satte Bjerkreim melodi til "Vandrer", sunget av Hege Bjerk. 
"Eg lyfter augo mine" stammer fra Dalane musikkfestival i 1994, med en gammel tekst av Trygve Bjerkrheim. 
Her sunget av Magnhild Hadland. 

I det hele tatt er det imponerende flotte vokalprestasjoner så langt, og den lokale stjernen har ennå ikke sluppet til. 
Det gjør Hanne Sørvaag i "Tider etter dette", skrevet av Arnfinn Fiskå ved dødsleiet til en tante. 

De ferskeste kuttene er to sanger inspirert av "Kristin Lavransdatter", med tekst av Jan Eggum. 
Uranienborg Vokalensemble framfører bibeltekster, mens Bjerkreim skrev "Orgelstykke" for domorganist Kåre Nordstoga i 2003. 
Beste spor: 
"Vi søker og ser", "Aldri og alltid", "Et hus av hender", "Eg lyfter augo mine", "Velsigning". 
