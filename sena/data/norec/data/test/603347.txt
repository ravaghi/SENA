De ble måpende beundret av sørlendingene
Kystruteskipene var en miljøskapende del av vår skjærgård og vårt byliv, og en overmåte viktig del av infrastrukturen på Sørlandet. 
De ga oss post og sørget for passasjertrafikken til Sørlandet fra 1828. 

Joda, kystruteskipene gikk hele veien mellom Oslo og Bergen, men innover mot Oslo, og i Hordaland og Rogaland var det mange aktører. 
Men på Sørlandskysten var de ruvende i noe henimot ensomhet. 
Og derfor var de så viktige for oss. 

Det er her historien om våre damp- og motorskip begynner; da D/S Oscar settes i trafikk i 1828. 
Det ble ingen økonomisk suksess, men nasjonens ledere innså betydningen av regularitet i post- og passasjertrafikken, og fra 1830 ble statseide ”Constitutionen” måpende beundret av sørlendingene. 

Marinen driftet kystruteskipene helt frem til 1857, da det hele, men med statlig tilskudd for postfrakt, ble overlatt til private selskaper. 
De skjøt opp som sopp i fuktige somre, kom og gikk. 

Fra ca. 1900 faller det en viss ro over markedet, og man sitter igjen med to dominerende rederier: 
Stavangerske – og Arendalske Dampskipsselskap. 
(Det kan i parentes bemerkes at nyetablerte Kristiansand Dampskipsselskap omtrent samtidig startet opp rutefart på Hirtshals). 

Bård Kolltveit loser oss gjennom virvaret med en fortettet, klar og oversiktlig historie. 

Denne er likevel bare å betrakte som innledningen til hovedverket: 
En komplett, detaljert ”fleet-list” over samtlige skip i kystruten! 

Her er navn, navneendringer, eierskifter, byggested og alle tekniske spesifikasjoner. 

Men her er mer: 
Hvert skip er nitid portrettert i profil, utført i ren strektegning og kolorert. 
Bildene er utført av forfatteren selv med en ferdighet som kjennetegner henimot alle hans bøker. 

Her er dessuten et overveldende fotomateriale av skipene i sjøen og skipene ved kai. 
Og over hvert av skipene øser Kolltveit av sine ufattelige kunnskaper i vår sjøfartshistorie. 
Og dette emnet: skip for damp og motor/passasjer og stykkgods, er innenfor hans favorittområde. 

En tilsvarende godbit ble publisert i 1981: 
«Kystruta» (H. 
Dannevig m.fl.). 
Det er ellers forbausende lite skrevet om emnet. 
Dette er derfor et kjærkomment tilskudd. 
