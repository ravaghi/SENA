Skandinavisk hiphop-angrep mot politikerløgner, våpeneksport og brunmalte holdninger
Don Martin og Promoe fortsetter kampen fra hiphopens politisk engasjerte gullalder. 

ALBUM: 
Mens rapmusikk som kommersielt produkt er både større og kreativt bredere enn noensinne, har selve hiphop-kulturen blitt et glemt kapittel for mange. 
I stor grad tatt hånd om av den eldre garde – med bismaken av bitterhet for tap av fordums storhet som dette gjerne innebærer. 

Heldigvis er det et fåtall artister der ute som beviser at uttrykket ikke nødvendigvis har noen øvre aldersgrense. 
Samtidig som de også holder liv i tradisjoner uten å bli seigrumpa. 

I 2013 ga for eksempel Spellemann-belønnede «En Gang Romsåsgutt Alltid Romsåsgutt» oss Oslo-veteranen Don Martin på sitt kreativt beste. 
Lenge etter hans formative år som en av landets viktigste hiphop-pionerer. 
Når han nå slår seg sammen med sin svenske og hårfagre bror fra en annen mor på «Public Enemy», er det likevel ikke bare en nostalgisk gavepakke for alle som vokste opp i et ekkokammer av «Modern Day City Symphony», Battle of the Year-videoer, fatlaces og Montana-bokser. 

Som tittelen tilsier ønsker Promoe og Don Martin å vekke til live hiphopens politiske engasjement fra seint 80-tall og tidlig 90-tall, og sette det i en moderne kontekst i vår stadig mer sinnsyke Trump-samtid. 
Det klarer de to gamle samarbeidspartnerne langt på vei, selv om den 10 spor korte skiva aldri helt når den samme revolusjonære energien. 

Som album generelt er «Public Enemy» derimot et helstøpt prosjekt. 
Produsert av et svenskt stjernelag med DJ Large i spissen. 
Variasjonen mellom de to rapflowene gir utgivelsen en ekstra dimensjon, mens skandiduoen forenes rundt budskapet om antirasisme, politikerforakt, åpne grenser, krigsmotstand og medmenneskelig solidaritet. 

Et opprørsk manifest som har preget begge rappernes karrierer siden dag én, men i dag føles mer aktuelt enn noensinne. 
