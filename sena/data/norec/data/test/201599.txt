DxO One – stor sensor i bittelite kamera
Kan plugges direkte i iPhone og ta svært gode bilder med tanke på størrelsen. 

Spoler vi fem år tilbake, var det mange som brukte et dedikert kamera å ta bilder med. 
Men etter hvert som mobilkameraene har blitt bedre og bedre, synes de fleste nå at dette er tilstrekkelig når de skal fange hendelser i hverdagen. 

Det er jo tross alt litt mer praktisk med de 150 grammene man alltid har i lomma, enn å slepe på en kilo over skulderen. 

Synkende tall 

Tall fra Elektronikkbransjen viser en nedgang i kamerasalget fra 2014 til 2015, men kameramarkedet er langt fra dødt. 
I Norge ble det i 2015 solgt 79.000 kompaktkameraer, 29.000 speilreflekskameraer og 12.000 kompakte systemkameraer. 
Speilreflekskameraer fikk svi mest, med en nedgang på 37 prosent fra året før. 

Men bedre bildekvalitet trenger ikke tynge den ene skulderen med én kilo. 
Dagens testprodukt, DxO One, er et lite kamera som bare veier 108 gram og fint får plass i ei bukselomme, men som allikevel kan by på en vesentlig større bildebrikke enn de som sitter i mobiltelefonen. 

Best med iPhone 

Selv om man kan bruke DxO One helt uten tilbehør, er dette et produkt som er laget for å brukes med iPhone. 
Via en tilhørende iOS-app kan man bruke iPhone-skjermen til å komponere bildene, endre på innstillinger, se på bilder man har tatt og så videre. 

I motsetning til løsninger som Sony QX1 skjer dette imidlertid ikke trådløst – på DxO One-kameraet finnes det nemlig en Lightning-plugg som du stikker inn i porten på telefonen. 
Det gjør at forsinkelsen på bildet i praksis blir null, og det går raskt å overføre bilder til mobiltelefonen. 

DxO 
One har også et eget spor til micro SD-minnekort, og verdt å merke seg er at det er nødvendig med et slikt kort for å bruke kameraet, selv om alle bilder som tas kan overføres direkte til telefonen. 

Bak lokket finner vi også en micro USB-port som brukes for å lade kameraet eller koble det til en PC for å overføre bilder. 
Kameraet har eget batteri og trekker ikke strøm fra telefonen når det er koblet til. 

Slik er kameraet i bruk 

Den lille størrelsen, sammenlignbar med en fyrstikkeske, gjør at du ikke finner så mye knapper og brytere på DxO One. 

Utløserknappen er plassert på toppen og kan holdes halvveis nede for å forfokusere bildet; alternativt kan man trykke på ønsket fokuspunkt på iPhone-skjermen. 

Fotoappen har for øvrig også en utløserknapp om du heller vil bruke den. 

Når kameraet ikke er i bruk, er objektivet beskyttet av et skyvbart lokk, og ved å trekke dette ned, slås kameraet på. 
Trekker du litt ekstra ned, spretter Lightning-kontakten ut, slik at du kan plugge kameraet i telefonen. 
Og gjør du det, starter appen automatisk så lenge telefonen ikke er låst. 

Verdt å merke seg er at dette lokket også må skyves ned for å kunne trykke inn pluggen igjen når du er ferdig med en bildesesjon, og det er litt vanskelig å få til om du bare bruker én hånd. 
Men det går. 

På baksiden (altså siden som er vendt mot deg når du tar bilder) er det en liten sort/hvitt-skjerm som viser informasjon om ledig plass på minnekortet, gjenstående batteri og opptaksmodus. 

Du kan sveipe til venstre og høyre på denne skjermen for å bytte mellom stillbilder og video, eller sveipe opp for å få et svært kornete sort/hvittbilde som til nød kan brukes til å komponere bilder, slik at du får en viss anelse av om du sikter riktig. 
Dette er for øvrig del av den siste oppdateringen – kameraets fastvare oppdateres via iPhone-appen når det er koblet til. 

Merk at DxO One ikke har egen blits, så her må du eventuelt ta til takke med iPhone-blitsen for å lyse opp litt ekstra. 
Om du monterer kameraet «feil» vei, kan skjermen på iPhone lyse opp for å gi en enkel blitsløsning til selfies. 

Roterbart feste 

Verdt å sette pris på er muligheten til å rotere telefonen og kameraet uavhengig av hverandre slik at du lettere kan gjøre skudd fra hofta eller med hendene over hodet og fortsatt se skjermen godt. 

Her finnes det én trinnlås hver vei etter cirka 60 graders rotasjon, som også er maks. 
Et lite minus her er at man er nødt til å rotere tilbake til startpunktet igjen før man drar ut kameraet, ellers vil ikke pluggen tilbake i hullet sitt. 
Og å vri pluggen med tommel- og pekefinger er ikke å anbefale. 

Hvorfor tar det bedre bilder? 

Selv om DxO One er mindre enn et tradisjonelt Ixus-kamera, har skaperne utstyrt kameraet med en 1" sensor; samme størrelse som ofte brukes i avanserte kompaktkameraer, som Sonys RX100-serie og lignende. 

Til sammenligning har iPhone 6s en sensor på 1/3", Sonys Z5-kameraer har 1/2,3" mens Samsung bruker en 1/2,6" sensor i sine nye S7-modeller. 
Større sensorer finner vi i enkelte Nokia-modeller, som 1020 (2/3") og PureView 808 (1/1,2"). 

Illustrert er forskjellen slik (Samsung ligger mellom iPhone og Z5, men ble kuttet på grunn av plassen): 

Med oppløsning på 20 megapiksler gir det en pikselstørrelse på 2,4µm, altså der hver enkel pikselsensor er langt større enn hva som er vanlig for mobiltelefoner, som som regel har 1-1,5µm. 
Det igjen betyr at DxO-kameraet, i hvert fall i teorien, vil være i stand til å gjengi bilder med større dyamisk omfang og mindre støy; spesielt i situasjoner med svakt lys. 

Større sensor krever også større optikk, rent fysisk. 
Fordelen her man med større brennvidder vil få større uskarphet i dybden, slik at det som ikke er i fokus blir mer uskarpt. 
Denne egenskapen påvirkes også av blenderåpningen, som for dette kameraet er f/1,8. 
Det er meget lyssterkt. 

I tillegg påvirkes bildekvaliteten i stor grad av optikken, samt signalbehandlingen fra enheten i etterkant. 

For øvrig tilsvarer brennvidden 32mm i 35mm-format, som gjør at bildeutsnitt blir litt trangere enn hva som er vanlig på mobil-toppmodeller i dag. 

Slik blir bildene 

DxO 
One er i stand til å ta svært gode bilder. 
Skarpheten er svært god og vi får en detaljrikdom som dagens mobiltelefoner ikke kan matche, og som fint måler seg med kameraer med tilsvarende stor bildebrikke. 

Her får du et eksempel på detaljnivået, etterfulgt av et 100%-utsnitt: 

Vi er også svært godt fornøyde med lysmåleren hva gjelder hvitbalanse. 
Under ser du først et bilde tatt med DxO One og deretter ett tatt med iPhone selv. 
Legg merke til fargestikket på sistnevnte: 

Eksponeringsmessig og med tanke på fargedynamikk ser DxO-kameraet også ut til å levere jevnt over gode resultater når man bruker automatikken. 
Men verdt å merke seg er at One, i hvert fall foreløpig, ikke har støtte for brakettering/HDR. 
Dette er noe som har blitt svært vanlig i topptelefonene, og som i mange situasjoner vi løfte et bilde ved å sette sammen flere bilder til ett, med høyere dynamisk omfang. 

La oss først se på en eksponering i motlys, der vi synes DxO kommer godt ut av det, altså uten HDR: 

Men i mange situasjoner savner vi HDR-muligheten. 
Under finner du først et DXO-bilde, og så det tilsvarende bildet tatt med Samsung Galaxy S7 i Auto HDR-modus. 
Som du ser får vi her et langt bedre detaljnivå i de mørke partiene av bildet: 

Men – under har vi tatt et bilde med DxO-kameraet i råformat, som vi senere har korrigert på PC-en, kun ved å justere opp skyggepartiene. 
Til maks, bare for å vise hvor mye informasjon som egentlig ligger tilgjengelig når man tar bilder i råformat, og ikke for å få det så virkelighetsnært som mulig (i praksis ofres også kontrast her, for eksempel): 

Dette er altså en av styrkene ved å knipse i råformat, der du kan prosessere bildet selv i etterkant, uten å degradere bildekvaliteten. 
Litt dumt er det dog at One ikke har støtte for RAW+JPEG-fotografering; her må man velge. 

Den optiske bildestabilisatoren savner vi først og fremst på video. 
En lett joggetur på 10 meter i gummistøvler kan du se under; en med iPhone 6s Plus-kameraet og én med DXO-kameraet. 
Som du vil se er iPhone-videoen langt mer stabil på grunn av den optiske bildestabilisatoren. 

Se flere bilder vi har tatt med DxO One: 

Ikke alt vi er fornøyde med 

Verdt å merke seg er at selv om vi er meget godt fornøyde med bildekvaliteten på det lille kameraet, er ikke DxO One spesielt kjapp i bruk. 

For det første er autofokusen ikke så mye å skryte av. 
Den er kontrastbasert med ansiktsgjenkjenning, og bruker relativt lang tid på å finne riktig fokus sammenlignet med de beste mobilkameraene. 

Vi snakker heller ikke om noen særlig god skuddtakt på bildene – holder du utløserknappen inne, snakker vi fortsatt under to bilder i sekundet, selv om det er forventet at DxO kommer med en oppdatering akkurat på dette punktet. 

Et savn er som nevnt også muligheten for å knipse HDR-bilder, der flere bilder kombineres for å lage ett bilde med høyere dynamisk omfang. 
Dette er noe de fleste smarttelefoner har innebygd. 
En mulighet der er selvsagt å utnytte muligheten til å knipse med råformat. 

Objektivet har ei heller optisk stabilisering. 
På stillbilder finnes ingen stabilisering, mens det gjøres en elektronisk stabilisering på video, altså der utsnittet kan flyttes rundt på bildebrikken siden langt fra hele brukes når man filmer. 
Uansett kan ikke stabiliseringen her måle seg med iPhones egen optiske stabilisering. 

Vi blir heller ikke imponerte av batteritiden. 
Det oppgis 200 bilder på én ladning, men vår erfaring er at batteriet går tomt langt før den tid ved normal bruk. 
En dag mistet vi 80 prosent av batteriet etter rundt 50 bilder. 

Og så må vi innrømme at vi ikke synes det er helt komfortabelt å holde kamera-telefon-kombinasjonen. 
Vi har så lyst til å hvile langfingeren på forsiden av kameraet, men da dekker vi til objektivet. 

Konklusjon 

Sjelden har vi sett så god bildekvalitet pakket inn i et så lite ytre. 
Med relativt stor bildebrikke er DxO One i stand til å ta meget gode bilder, også under dårlige lysforhold. 

Det hjelpes selvsagt av et lyssterkt objektiv (f/1,8), som i motsetning til et mobilkamera også kan blendes ned om man ønsker større dybdeskarphet. 
Vi liker godt iPhone-kameraappen som hører til, som gir deg gode muligheter til å eksponere bildet akkurat som du vil, inkludert støtte for full manuell eksponering og opptak i råformat. 

Ytelsesmessig scorer DxO One dårlig. 
Det bruker fem sekunder på å starte opp, har ikke spesielt imponerende autofokus og er langt fra noe råskinn hva gjelder å ta bilder i serie. 
Ei har det optisk bildestabilisering, og batteritiden er i praksis langt svakere enn de 200 bildene som oppgis pr ladning. 
Dessuten synes vi det er pussig at det ikke er støtte for HDR-brakettering, som i noen situasjoner ville ha gitt bedre eksponeringer. 

Og prislappen på 5.000 kroner blir derfor for høy i våre øyne. 
Det er i samme prisklasse som flere avanserte kompaktkameraer med om lag samme bildekvalitet, men som også har mer å by på enn DxO One, som bedre batteritid, optisk zoom og bildestabilisering, for å nevne noe. 

De kan dessuten fint brukes helt uten en telefon koblet til. 

DxO One 
