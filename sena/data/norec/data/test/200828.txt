TEST:Audi A5 

Nykommeren er blitt større, romsligere, sprekere, gjerrigere, mer avansert og bedre utstyrt. 
Men evner nye A5 å begeistre slik som forgjengeren gjorde? 

Det er gått ni år siden Audi presenterte det daværende designsjef Walter de Silva omtalte som den vakreste bilen han noensinne hadde laget. 

Audi A5 var en slående vakker coupé basert på A4 i mellomklassen. 
Den vant designpriser og den vant kundenes hjerter. 

A5 gikk skarpt inn i konkurranse med BMW 3-serie Coupé og Mercedes C-klasse Coupé. 

Tysk og italiensk 

Italiensk designkunst paret med tysk ingeniørkunst var en suksess. 
Årene gikk, vi fikk kompromiss-modellen A5 Sportback (5-dører) som passet dem med større praktiske behov, og S5 og RS5 var alternativer for dem som ønsket mer trøkk. 
A5 fikk en marginal ansiktsløftning i 2012, og i dag står vi framfor en helt ny modell. 

Men vent litt - er det den nye bilen? 
Ikke for å være frekk, men det er lov å stille spørsmål ved hvorfor Audi ikke har endret designet mer enn de har gjort på den nye coupeen? 

Ok, nå er det større forskjell på ny og gammel modell her, men problematikken er litt slik det var med ny og og gammel A4 - de er for like. 

På lanseringen understreker tyskerne likevel endringene. 
Nykommeren har en større og lavere montert grill, nye luftinntak og et panser med vertikale linjer. 
Frontlyktene er hevet og i sum skal bilen se lavere, bredere og mer sporty ut. 
Den såkalte skulderlinjen som drar seg hele veien langs siden av bilen er blitt vesentlig skarpere. 
Hekken har også fått en kvass knekk. 

Joda, den kan begeistre. 
Nye A5 ser bedre ut i virkeligheten enn den gjør på bilder. 

Større 

Som med A4 har de største endringene funnet sted på innsiden. 
Takket være 4,7 centimeter økt lengde på karosseriet og 1,3 centimeter økt akselavstand, er plassen blitt rausere. 

De langstrakte horisontale dashbord-linjene, den nye automatgirspaken, det nye heldigitale instrumentpanelet (ekstrautstyr) og utformingen av kommandosystemet MMI er bare noe av det som får interiøret til å se svært moderne og smakfullt ut. 

Audi er blant de beste i klassen på interiør for tiden. 

Utstyrsnivået er også hevet på nykommeren. 
Bi-xenon, Audi drive select (fra 190 hk - regulerer oppsett som chassis, styring, gassrespons osv.), MMI-system, multifunksjonsratt og bremseassistent med mer er nå standard. 

Velger du Sport-utgaven, som er en ny tilvalgsmodell, får du med sportsseter i delskinn, diffusorstripe i aluminium, krommete eksosrør og så videre. 

Av ekstrautstyr er det bare å legge til så mye du vil før bankkontoen kneler. 
Head-up-display, tilhengerassistent, virtual cockpit, Audi Connect og diverse assistansesystemer er bare noe av det du kan kline til med. 

Seks motoralternativer 

Kjøremessig er nye A5 temmelig forutsigbar. 
I likhet med A4 er den blitt fastere i fisken, litt mer presis, sterkere og gjerrigere. 
Understellet er nytt og krysser du av for adaptivt understell, oppleves det både mer komfortabelt og mer sportslig - alt etter hva du ønsker og stiller den inn på. 

Du får modellen med seks ulike motoralternativer foreløpig. 
Fra 2-liters bensin eller diesel - begge med 190 hestekrefter, via en 252 hesters bensin eller 3-liters diesel med 218- eller 286 hestekrefter. 
Vi kaster oss naturligvis over S5 med 3-liters turbomotor på 354 hestekrefter. 

Den består av 800 nye deler og gjør at bilen mestrer 0-100 km/t på 4,7 sekunder, at den klarer toppfart på 250 km/t og har dreiemoment på saftige 500 Nm. 

Lyden er blitt enda heftigere om du skifter fra «comfort-» til «dynamic-modus» i drive select! 

Folkelig diesel 

I forhold til forgjengeren har den 60 Nm mer moment, som er tilgjengelig ved et større turtallsområde. 
21 ekstra hestekrefter gjør også sitt til at bilen er raskere. 
Likevel er den renere og mindre tørst. 
Snittforbruket oppgis til 0,73 l/mil og CO2-utslippet skal være 166 g/km. 

Skyvet i bilen er bra. 
Samtidig kjennes den mer som en GT-tourer enn en fullstendig «versting». 
Den rollen skal selvsagt RS5 fylle senere. 

Vi får også anledning til å kjøre 2-liters diesel med 190 hestekrefter. 
Det er naturligvis et langt mer folkelig alternativ, men takket være dreiemomentet, oppleves bilen som tilstrekkelig sterk med den motoren. 

Audi har utviklet nytt firehjulstrekksystem for å redusere forbruk og utslipp. 

Systemet quattro ultra er dog kun tilgjengelig i utgaver med 2-liters firesylindret motor og manuell girkasse. 

Vi får opplyst at de motorsterke 
S- og RS-utgavene til Audi ikke vil bli utstyrt med quattro ultra. 
Den løsningen makter nemlig ikke de enorme kreftene motorene byr på. 
I dag skiller en allerede på quattro-systemer for modellvarianter med tverrstilt motor. 
I framtiden blir dette altså bare mer komplisert å holde oversikt på. 

Se flere bilder av nye A5 her: 

Rekord-liten innstegsmodell 

Så hva vil den nye Audi A5 egentlig koste, lurer du kanskje? 
Vel, akkurat det kan ikke importør Harald A. Møller si så mye om ennå. 

Den utgående modellen med 190 hesters 2,0 TDI-motor koster fra 445.600 kroner. 

Når vi får vite at prispåslaget i Tyskland blir 20.000 kroner, skulle det tilsi at nye A5 vil koste fra omtrent 465.000 kroner. 
Men sett i forhold til pris på konkurrentene, tror vi de vil prise den fra rett under 450.000 kroner når 1,8-liters bensinmotor er på plass. 

En 1,4-liters turbomotor med 150 hestekrefter kan etter hvert vise seg å bli innstegsmodell. 
Da snakker vi nok betydelig lavere startpris. 

Selv om bilen ikke overrasker eller sjarmerer nevneverdig, er dette en bil for den typiske Audi-fansen. 
Dem er det mange av for det er solgt nærmere 1.000 A5 i Norge så langt. 
Mange av eierne kan trygt stille seg i kø for å kjøpe også denne. 

Reiseomkostningene til denne reportasjen er dekket av importøren. 
Les mer her. 
