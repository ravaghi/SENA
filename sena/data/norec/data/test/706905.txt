Hva om en femåring styrer verden?
PREMIERE: 
Sykt morsomt. 
Totalt absurd. 
Dypt pessimistisk. 
Med en strålende opplagt Øystein Martinsen i front har Rogaland teater igjen laget en imponerende forestilling. 

Teaterhallen, Rogaland teater: Pang, av Marius von Mayenburg. 
Regi: 
Nina Wester. 
Med: 
Øystein Martinsen, Svein Solenes, Marianne Holter, Espen Reboli Bjerke, Mari Strand Ferstad og Even Stormoen. 

For tredje gang har Rogaland teater satt opp et stykke skrevet av tyskeren Marius von Mayenburg. 
Men det betyr ikke at dette blir enklere - verken for skuespillere, publikum eller kritikere. 
For dramatikeren vrir og vrenger på vante forestillinger, han fører oss av gårde i én retning for plutselig å snu alt trill rundt, og han lar oss sitte igjen med slitne lattermuskler og en følelse av håpløshet. 

Trumps teater 

Denne gang gjelder det «Pang», ifølge forfatteren selv inspirert av Donald Trumps inntreden i amerikansk politikk. 
Trump selv ville garantert ikke likt dette. 

Klassisk, politisk teater er dette likevel ikke. 
Dette er absurd så det holder. 
I Teaterhallen sitter publikum på fem rader foran en bred scene; et tilsynelatende gjennomsnittlig europeisk hjem med barnevogn, sofa og kjøkkenkrok. 

Men ingenting er normalt her inne. 

Ingenting. 

Inn fra venstre kommer femårigen Rolf Pang (Øystein Martinsen) på trehjulsykkel. 
Han forteller oss at han ikke er født ennå, og at verden er et fryktelig kjedelig sted - men at det heldigvis skal endre seg, for snart skal han fødes. 

Jeg, meg og mitt! 

Derfra og ut handler alt om Rolf, fra han kveler sin tvillingsøster i mors liv og gjennom massiv manipulering av omgivelsene til han når sitt mål. 
Hans fødsel og liv dokumenteres på direktesendt fjernsyn, noen ganger tilbakeskuende, foreldrene (Marianne Holter og Svein Solesnes) er politisk korrekte langt forbi det parodiske. 
De forsøker å redde verden gjennom økologisk mat og et privat hjelpeprosjekt for voldsutsatte kvinner. 
Samtidig klarer de aldri å styre sin egen sønn. 
Når han banker opp andre småunger på lekeplassen, anklager de andre mødre; se hva sønnen din fikk Rolf til å gjøre! 

Det hele drives framover av elleville scener - fra dagligdagse og gjennkjennbare og overdrevne måltider med den egenrådige ungen som bare grapser med maten, til brutale partier med våpen og vold. 
Hele tiden leker skuespillerne seg effektivt med metateater; de kommenterer skuespillet, manus og hverandre mens handlingen går. 
Og selvsentrerte Rolf Pang gjentar gang på gang at uten ham ville ingenting vært. 
I stykket er det åpenbart; det er jo han som er hovedpersonen alt dreier seg rundt. 
Men mer: 
I hans univers er det også slik at alt dreier seg rundt ham, uten ham er alt kjedelig, en 70 år gammel fred som er et langt gjesp - og det vil han sannelig gjøre noe med jo før, jo heller. 

Krangel og konflikt 

Han gjør det med å skape konfrontasjoner, ved å vri på alle utsagn, ved å framstå som offer når han åpenbart er overgriper, ved å narre folk til å se hvitt når det egentlig er svart, opp når det virkelig er ned. 
Her er Trump-referansene mange og akkurat så overtydelige som resten av stykket. 

Det er fysisk, det er verbalt, det er høylydt, det er rått, det er ustyrtelig morsomt og uendelig trist fordi det ikke finnes en optimisme noe sted. 
Selv det som en stund kan se ut som en (litt påklistret) moral mot slutten, ender (selvsagt) i komplett, meningsløst kaos. 
Her er det virkelig ingen svar. 

Om det er en svakhet? 
Ikke her. 
For Rogaland teater, med en strålende opplagt Øystein Martinsen i front for et tett og imponerende samspill regissert av Nina Wester, har igjen klart å gi liv til et krevende, morsomt, absurd og ganske så ettertenksomt drama. 
