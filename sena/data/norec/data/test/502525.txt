Lavmælt om grusomhet
Det er en skammelig hendelse som er utgangspunktet for bosniske Tea Tupajic’ forestilling «Dark Numbers». 

Forestillingens største kvalitet er bruken av stillhet. 
Den tillater oss å reflektere snarere enn å fordømme. 
Samtidig fanger den oss, og i sluttscenen er stillheten brutal. 

For helt til slutt står den tidligere soldaten og imiterer lyden av en Kalasjnikov som fyrer av tretti kuler på en gang. 
Igjen. 
Og igjen. 

Da har vi blitt fortalt om busslaster med menn som kjøres bort. 
Jeg tar meg selv i å ville høre mannen lage lyden en gang til, selv om jeg vet at lyden forteller om sommeren i Srebrenica 1995. 
Da ble 8000 muslimske menn og unge gutter massakrert mens Dutchbat III, FN-styrken som var ment å sørge for deres sikkerhet, sviktet totalt. 

Var det feighet? 

Det er egentlig for mildt å kalle hendelsen for «skammelig». 
Men når vi i stykket møter fire mennesker – tre menn og en kvinne – som tjenestegjorde i den nederlandske bataljonen Dutchbat III, møter vi mennesker som arbeider med sin skam, sin sorg og sitt sinne. 

Var det feighet som gjorde at man ikke hjalp kvinnen som gikk langs veien og som åpenbart var utsatt for vold, men i stedet bare kjørte forbi? 
Eller gjorde man det rette, i og med at man kun fulgte prosedyren om å ikke gripe inn med mindre det foregikk en voldshandling, der og da? 

Fascinasjon for våpen 

I løpet av stykket får vi små bruddstykker av minner. 
Det åpner med en søt historie. 
Kvinnen forteller om hvordan hun og venninnen svermet for en løytnant, og hvordan hun var den som endte med å få kysse han. 

Deretter gis vi små introduksjoner om hvilke forventninger til oppdraget soldatene hadde da de tok det. 
Fascinasjonen for våpenet man fikk bære, med sine spesifikke teknikaliteter. 
Samt frykten for å bære det. 

Hvordan familiens heltefortellinger fra andre verdenskrig motiverte til å gå inn i rollen som soldat. 
Hvordan ønsket om å komme seg ut i verden, i stedet for å sitte på skolebenken, var motivasjon for å melde seg til tjeneste. 

Dehumanisering 

Rommet de fire aktørene står i er nakent, kun lys og lyd og to rekvisitter – en kaffekvern og en gitar – er i bruk. 
I dette rommet blir vi eksponert for sarkastiske setninger om at man ser solbrun og fin ut, som om man har vært på ferie i et solfylt ferieland. 

Vi lytter til fordømmelsen soldatene ble møtt med da de kom hjem, og som de møter seg selv med. 
Her er beretninger om å få beskjed fra behandlere om å lære sinnemestring. 

Vi lærer om strategier for å rette sinnet innover for å ikke være til bry. 

En strategi er å slå vitser om selvmord. 
Men dette ikke bare er en måte å få vonde tanker på avstand. 
Det er også en form for dehumanisering mennesker med traumer kan påføre seg selv. 

Derfor må du se denne forestillingen 

Humorens dehumaniserende mekanismer som et virkemiddel i krig trekkes også frem. 
Serbiske soldaters vitser om muslimske kvinner som ber om hjelp til å redde barn ut av brennende hus blir fortalt. 

Det gjør vondt, men viser også hvordan slike morsomheter gjør det lettere å i neste omgang begå forbrytelser. 
Kan man akseptere at noe er morsomt, kan man seinere akseptere at det er greit. 

Den omfattende bruken av lange pauser er effektiv. 
Den illustrerer til fulle at det er krevende å fortelle om dette. 

I så måte fungerer forestillingen som et lærestykke vi i disse dager bør ta på det største alvor. 
Derfor må du se denne forestillingen. 

For om grusomme hendelser gjelder det å kunne være nyansert. 
Forestillingen minner oss på at om konflikter gjelder det å kunne snakke rolig. 
Uten forenkling, dehumanisering og fordømmelse. 
