Akkurat passe kleint
Det er ikke sikkert du ville ha stusset om du tilfeldigvis hørte en av sangene til David Brent på radioen. 
Du kunne ha tenkt at det bare var nok en singer— songwriter med et oppheng i 1970- tallet. 
Men hadde du først lyttet ordentlig, ville spørsmålene snart ha begynt å melde seg. 
Tar ikke Brent akkurat litt for hardt i når han synger «Please Don't Make Fun of the Disableds»? 
Er ikke den antirasistiske reggaen «Equality Street» egentlig bare en en eneste lang oppramsing av rasestereotypier? 
Og er ikke «Don't Cry It's Christmas» underlig ufølsom til julesang å være? 
Før eller siden ville du antakelig ha konkludert med at artisten må være fullstendig blottet for både sosiale antenner og selvinnsikt. 
Og du ville hatt helt rett. 

Og David Brent, det er altså komiker Ricky Gervais sin karakter fra den britiske originalversjonen av TV- serien «The Office». 
Nå har papirgrossisten med popstjerneambisjonene fått sin egen film, og disse 15 sangene - skrevet og sunget av Gervais «in character» - er soundtracket. 
Det er blitt et slikt humoralbum man bare sjelden kommer over: 
Like nynnbart som det er morsomt, mer verdt å høre om igjen enn de aller fleste «vanlige» plater. 
