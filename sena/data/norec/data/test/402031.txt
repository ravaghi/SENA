Konsertanmeldelse:Det er mulig Highasakite faktisk koste seg i Spektrum, men det ble ikke formidlet godt nok 

Highasakite greide ikke engasjere publikum lørdag kveld. 

Ingrid Helene Håvik og Trond Bersu utgjør Highasakite i sin nåværende inkarnasjon. 
Bandet har stått på norske og utenlandske scener i mange år, og deres trommefylte og storslagne popmusikk har anmasset en stor følgerskare. 

Også denne lørdagen var det en stor følgerskare som hadde møtt opp. 
De ventende kunne stirre på et realistisk bankende hjerte bak et lett slør på scenen, et pulserende hjerte som slo raskere og raskere frem til bandet tok til scenen. 
Ut kom de, i nøkterne hvite og beige klær. 

Men så, for å bryte opp dramaturgien, entrer Håvik ut i et skjeletthode fra et valgfritt klovdyr. 
En gnu kanskje? 
Hun var svøpt i en kappe, og scenen fikk plutselig en litt okkult og malplassert estetikk. 
Det hadde ikke vært noe galt i det, hadde det bare stått i stil med resten av showet og bandet. 
Slik det ble, var det kun en merkelig digresjon. 

«Too Early» er en lovende start på kvelden. 
Håvik har som alltid en nydelig vokal, og bandet spiller upåklagelig. 
En annen helt er lysteknikeren. 
Lasershowet er stilrent og vakkert gjennom hele konserten – en egen applaus er fortjent. 

Men fra start av åpenbarer det seg også en slags separasjon mellom publikum og bandet. 

For selv om musikken låter bra, er utsolgte Spektrum veldig stille denne lørdagen. 
Bandets kontakt med publikum faller gjennom. 
Alt det tekniske sitter, men settet er ikke i stand til å engasjere. 
Kanskje er det fordi mange av låtene er fra det nye albumet Uranium Heart, gruppens tregeste og mest gravalvorlige. 

Gravalvor 

Highasakite prøver hardt, men det blir litt tamt. 
Det er usjarmerende med for mye publikumsfrierier, og et band må gjerne pakke inn showet sitt i litt mystikk, men litt kommunikasjon med de oppmøtte kunne likevel gjort seg. 

Gulvet foran scenen høres mer og mer rastløst ut jo lenger ut i den to timer lange konserten vi kommer. 

En gruppe middelaldrende mennesker bak meg insisterer på at blitzen på telefonen er så bra de får godt opplyste bilder av scenen i det fjerne. 
De mener åpenbart også at Spektrum er så stort at de kan prate med utestemme om en annen konsert de var på en gang. 

Det er helt uutholdelig, og litt skyld må også det som skjer på scenen få. 
For Highasakite er veldig alvorlige. 
Håviks dansebevegelser er stive. 
De spiller seg gjennom brorparten av settet som om de har stemplet inn på jobb. 

«Drita kjekt», eller? 

For å bruke en identitetsmarkør som sier noe om egen alder, virket det som om Highasakite nylig var blitt angrepet av desperanter fra Azkaban. 
Istedenfor hekser og trollmenn, sugde desperantene litt av spillegleden ut av det norske indiepopbandet. 
Det er mulig Highasakite faktisk koste seg, men i så fall ble ikke dét formidlet godt nok. 

I hoveddelen av konserten er det et par låter som står ut, nemlig «Out of Order» og kraftsalven «Mexico». 
Det er to låter med flotte melodier og en bombastisk produksjon. 
Sistnevnte akkompagneres av like imponerende musikkvideo. 

«Tusen takk, dette var drita kjekt», saHåvik mot slutten av konserten. 

Jeg vet ikke helt om hun mente det. 
Publikum har klappet etter hver låt, mange har svaiet og lyst med telefonene sine, men ingen har sunget høyt eller hoiet. 

Det er først når bandet kommer ut igjen for ekstranummeret, «Since Last Wednesday» fra albumet Silent Treatment, at vi får et vaskeekte konsertøyeblikk – komplett med gåsehud og alt. 
Det er bare synd det ikke skjedde før. 
