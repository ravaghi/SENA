Filmanmeldelse:«Vox Lux» er en gåtefull film om stjernestatus 

En uklar lek med provokative ideer om stjernestatus og terror med Natalie Portman i hovedrollen. 

En film som starter med en skolemassakre i 1999 og gjenoppvekker terroranslaget 11. september 2001, for så å koble det til enda en blodig massakre, bør helst ha noe substansielt på hjertet. 

Det har Brady Corbett, en regissør som debuterte med en film om fascisme, og som også denne gangen har skrevet manus sammen med norske Mona Fastvold. 

Problemet er bare at flere av ideene virker ufordøyde, og utgjør ikke tilsammen noen tilfredsstillende helhet. 
Stykkevis og delt er det likevel flere interessante scener her enn i de fleste andre filmer. 

Sterk åpning 

Åpningsscenen er så sterk at det er et under hvordan filmen kommer til hektene etter den. 
Hovedpersonen Celeste (Raffey Cassidy) er blant elevene som en klassekamerat skyter med kaldt blod. 
Hun overlever og blir rikskjendis da hun og søsteren fremfører egenkomponerte låter for å minnes de døde. 

Snart kommer et plateselskap på banen, og Celeste blir stjerne over natten. 
Hun synger ikke vakkert, og er ikke spesielt musikalsk, men hun blir et symbol på en slags såret uskyld. 

Portmans karisma 

Hvordan hun vokser til å bli en fullblods, karismatisk artist, får vi aldri noe overbevisende svar på. 
Dette er ikke film der alt forklares. 

Vi er blant annet nødt til å akseptere at Celeste 17 år senere spilles av Natalie Portman – som jo ikke ligner på Cassidy i det hele tatt. 
Men siden dette er en film som handler om å skape en ny identitet, om det omskiftelige ved stjernestatus, vil de fleste kanskje akseptere denne overgangen – i hvert fall som et eksperiment. 

Det er bare et av flere fortellergrep som viser at Corbett ikke ønsker vår identifikasjon med hovedrollen. 
Celeste er et gåtefullt popikon omgivelsene projiserer mening inn i – eller, slik tilfellet er med terroristene, forsøker å utnytte til egne formål. 

Cassidy spiller henne som sjokkskadet og ganske uttrykksløs, før Portman tar over med sin energiske, og noen ganger overspilte, tolkning. 
Det er da filmen får en etterlengtet dynamikk som kan fylle tomrommet etter den altoppslukende åpningen. 

Spenningsfylte bilder 

Jeg har sans for filmer som kan presentere meg for en gåte det ikke nødvendigvis finnes noen løsning på. 
Men det gåtefulle må i så fall ha en sterk aura, noe som kan åpne nye dører. 

Mysteriet bak Celestes vei til stjernestatus åpner bare dørene så vidt på gløtt, men Corbett greier likevel å holde på vår oppmerksomhet med bilder og scener som har en spenning. 

Celestes første møte med New York har en sterk visuell tiltrekningskraft. 
Hennes reise til et musikkstudio i Stockholm (akkompagnert av «Dyrene i Afrika»!) er en djerv overgang. 
Det er åpenbart at Corbett ønsker å si noe om «vår tid» og om fallgruvene ved stjernedyrking. 
Undertittelen «A Twenty-First Century Portrait» er ikke ironisk ment. 
Uansett hvor mye Portman/Celeste klager over baksiden ved kjendistilværelsen, så ble i hvert fall jeg ganske upåvirket. 

Favner ikke dypt nok 

Vi er kanskje ment å reflektere over at Celeste er fanget av sin status som popstjerne, og at det har ødelagt relasjonen til familien, eller kanskje ikke. 
Heldigvis er det kvaliteter som i filmens beste øyeblikk, utfyller disse tomrommene av uklarhet. 

To av dem er musikken av nylig avdøde Scott Walker og Lol Crawleys foto. 
Sistnevntes bruk av «gammeldags» filmkamera tilfører filmen dypere farger og høyere kontrast og innebar for meg et deilig gjensyn med det klassiske 35mm-formatet. 

Filmen har et røft uttrykk som passer spesielt godt til filmens første del, og som Portmans fysiske karisma profitterer på i siste halvdelen. 
Det er ikke hennes feil at rollen ikke favner dypt nok. 
