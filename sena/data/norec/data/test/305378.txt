Minor Majority gjør det de kan - på godt og vondt
Første album på ti år. 

ALBUM: 
Vi er mange som i utgangspunktet ønsker Minor Majority velkommen tilbake, basert på gamle bravader. 
Bandet var ganske store her hjemme da de ga seg i 2010, ett år etter albumet «Either Way You Think I Know». 
Siden 2016 er flere digitale singler gitt ut. 
Comeback-albumet «Napkin Poetry» kommer derfor ikke som noen stor overraskelse. 

Ikke innholdet heller. 

Gamle tanker 

For - mer overraskende er det at det ikke er tenkt så mange nye tanker siden sist. 

Det er forsåvidt greit å forelske seg i et lydbilde, men det kan fort oppleves som utdatert. 
Det som fungerte for ti år siden er kanskje ikke like spennende nå. 

Hitsingler 

Minor Majority har altså holdt seg til Soppskriften på det som la grunnlaget for suksessen, album nummer tre og fire. 
Gjennombruddsalbumet «Up For You & I» (2004) hadde flotte låter som «She Gave Me Away» og «This Time» og Spellemann-belønte «Reasons To Hang Around» (2006) bød på bl.a. «Come Back To Me» og «Supergirl» - alle livefavoritter som helt sikkert blir hentet fram når bandet snart legger ut på en lang turné. 

Tolv «nye» låter 

Låtskriver og vokalist Pål Angelskår solodebuterte i 2012 og fulgte opp i 2015, men det kunne like gjerne vært Minor Majority-album. 
Det er vanskelig å unngå. 
Den milde stemmen hans er ikke til å ta feil av, og peis- og stearinlysstemningen er intakt på soloplatene. 

Comeback 

Veien tilbake startet forsåvidt i 2014. 
Bandet gjorde et comeback på scenen for å markere tiårsjubileet for «Up For You & I» med en utsolgt konsert på Sentrum Scene i Oslo. 
Siden har de spilt på Rockefeller årlig, til utsolgte hus hver gang. 

Nå, ti år etter forrige album og 20 år etter starten, er det blitt mer alvor. 
Bandet er tilbake med tolv nye låter og en lang turné. 
Det vil si, det med «nye låter» er litt uklart. 
Fornyelse er altså ikke noe Minor Majority bryr seg om, tvert imot låter bandet akkurat som før. 

Samtidig er det ikke så mange som låter som dem. 
Noen av bandene som har inspirert dem er oppgitt under hver av låtene her: 
«Skrevet i dialog med...». 
Tittellåten «Napkin Poetry» handler til og med om en av inspirasjonskildene, Boston-bandet The Lemonheads. 

«Vært der før» 

Det ligger altså mye symbolikk i tittelen på spor nummer to, «I've Been There Before». 
Det første som slår meg er at jeg må ha hørt den før? 
Den minner veldig om mange av gruppas gamle låter der den flyter stille forbi, melankolsk, stemningsfull, litt drømmende og med Pål Angelskårs milde og mørke stemme. 
Samtidig er det Minor Majority på sitt beste. 

Potent 

Heldigvis dras skruen til på neste låt, vitale og spenstige «Can't Think Of A Reason». 
Tenk hvor fint det hadde vært om flere av låtene var så vitale og potente! 
Dette er albumets høydepunkt, også fordi det er annerledes, inspirert av blant andre Neil Young & Crazy Horse og Cassius Marcellus Clay jr. 
(!). 
Byrds-inspirerte «Patricia» vitner om gamle dagers låtteft. 

Åtte minutter lange, Madrugada-inspirerte «How To Fall» er i lengste laget, sjøl om den bygger seg opp mot et par soloer fra en av sporets fire gitarister, Jon Arild Nupen-Stieng (de øvrige tre er gjestegitarist Thom Hell, produsent Roar Nilsen og Angelskår) og kult pianospill fra Nilsen. 
Eller er det Oddgeir Berg vi hører? 
De mange musikerne «slåss» om oppmerksomheten her. 

Kvinnestemmer 

Tittelen «Napkin Poetry» antyder at tekstene er skrevet på servietter, nærmest etter innfallsmetoden. 
En slags hverdagspoesi. 
Det var sånt låtskrivere gjorde før mobiltelefonenes tid. 

De er signert Angelskår, i hovedsak i kompaniskap med Sjur Lyseid (The Little Hands of Asphalt). 
Unntaket er Harald Sommerstads «Where I Make No Mistakes», co-skrevet med Angelskår «i dialog med John Lennon, Ringo Starr, Phil Spector og Eliott Smith», som det heter, og «Traveling Light», med melodi av tangentmann Henrik Harr Widerøe. 

Gjestevokal 

Veldig ofte er det kjærligheten det handler om. 
To av låtene smykkes med gjestestemmene til Marie Munroe og Linnea Dahl, som flettes fint sammen med Angelskår - og løfter låtene. 
Oslo Strings bidrar også på tre. 

Ikke mange gjør dette bedre enn Minor Majority. 
Likevel må det være lov til å spørre: 
Er det dette vi har ventet på i ti år? 

Minor Majority starter er lengre turné med konserter i Skien 17. januar (Lundetangen Pub) og på Rockefeller i Oslo 19. januar. 
Turneen avsluttes i Asker kulturhus 6. april. 
