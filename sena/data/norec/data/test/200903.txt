Altra Lone Peak 3.0
Noen ganger møter vi oss selv i døra. 
Som vi gjorde med terrengskoene fra Hoka i forrige terrengskotest. 
Og det gjør vi til gangs med disse terrengskoene fra amerikanske Altra: 

Det som ved første øyekast ser ut til å være veldig store og uformelige sko, viser seg å være helt fantastiske: 

For deler av testpanelet er dette de mest komfortable løpeskoene for løping på sti og grus, som vi har testet. 

Men her må du være forberedt på, og åpen for, en helt annen type sko: 

De er store og romslige på forfoten - og det skal de være - slik at foten din kan tråkke uforhindret ned, som den ville gjort barbeint. 

Men dette skiller seg veldig fra de tettere og mer omsluttede skoene som er det mest vanlige for terrengsko - og som vi også liker veldig godt i for eksempel IRock - som vant fjorårets terrengskotest. 

Altra har i tillegg veldig god demping og null «dropp» - som betyr at skoen er like mye oppbygd på forfot og hæl - og det merkes veldig godt at skoen har god demping både foran og bak. 

Dette gjør at du automatisk hjelpes til å lande mer på forfoten, heller enn på hælen: 
Det er merkbar forskjell fra en ordinær sko med dropp (forskjell på høyde på forfot og hæl). 

Den brede lesten gjør også at skoen kjennes stødig og stabil. 

Og, ikke minst: 
Disse skoene har et veldig godt grep. 
De sitter. 
Vi kjenner oss litt som en salamander som bare kleber seg fast i overflaten på steiner og røtter gjennom skogen 

Konklusjon: 
De er testens letteste (226 gram), er svært komfortable på foten, har godt grep - og har testens beste demping på grus. 
En av testens desiderte favoritter som lurer deg på forfoten - og gir et skikkelig «løpekick»! 
Men pass på: 
Disse krever tilvenning og fokus på løpeteknikk, og er dermed ikke for alle. 
