Stabekkrevyen 2019:Essensen av skolerevy 

Det er lett å like et ærlig stykke humorarbeid. 

En skolerevy skal først og fremst være morsom. 
Det er heldigvis Stabekkrevyen. 
Jeg ler av kokke-Tina, kjent fra Kiwi-reklamene, som djevelens kone. 
Jeg ler av de nysgjerrige kjærestene til jomfru Maria som lurer på hvem som er faren til barnet. 
Når Josef fatter mistanke, må de late som de er vise menn og gi bort gullet sitt. 

Alle skolerevyer med respekt for seg selv skal ta et oppgjør med skjønnhetstyranniet. 
På Stabekk funker det som en kule. 
Med en hjerteskjærende videocollage og et fantastisk dansenummer til Karpes «Au pair» leverer de et ordløst nummer som gir denne anmelderen gåsehud. 
Jeg tar meg selv i å tenke «Ja, det ER jo for jævlig å være ung!» 

Hva er moralen? 

Latteren setter seg imidlertid i halsen når ungdommer fra noen av Norges rikeste postnumre kaller au pairen «Ching Chang» (uironisk?!), ler av folk i rullestol eller sammenligner migranter med barnehagebarn. 

Det er også litt vanskelig å vite hva eller hvem vi egentlig skal le av i en sketsj om dickpics, der det så vidt jeg forstår skal være morsomt og teit at en gutt får spredt nakenbilder av seg selv? 
Kanskje jeg er blitt for gammel og moralistisk. 

En slags «Mot i brøstet»-sketsj får redde noe av moralen. 
Skuespillere i en 90-tallssofa sier de frykteligste ting til hverandre fulgt av en latterboks. 
Her klarer Stabekkrevyen å gi et stikk til sitcom (det ville vært morsommere for 20 år siden!) og være samfunnskritiske. 

En typisk revy 

Stabekkrevyens konsept 
«Er det mulig?» åpner for utfordring av tabuer og vitser på kanten, men det er ikke den veien det går. 
Det er rett og slett et knippe artige sketsjer etter hverandre, og oppbygningen følger skolerevytradisjonen slavisk. 
Sangnumre, dansenumre, fellesnumre og enkeltsanger følger som perler på en snor. 

Her burde noen gått inn og lagt flere av sangperlene i en skuff, for ingen av fellesnumrene eller soloene løftet revyen sangteknisk eller manusmessig. 

Stabekk-elevene leverer jevnt over en god revy. 
Nå vet jeg hvilken revy jeg skal anbefale alle som lurer på hva skolerevyer handler om. 
Stabekkrevyen oppsummerer skolerevyenes sjel: familiedrama, politisk satire som ikke treffer helt, et godt band, stikk til Aftenpostens revyanmeldere, mange sketsjer med sofa, østfold-L-er, gutter som får større roller enn jenter og en god del lytehumor. 

Gode ingredienser 

Stabekkrevyen leverer til gjengjeld årets beste Google Home-sketsj. 
Selvfølgelig bør det tulles med en maskin som er blitt en så integrert del av menneskelig aktivitet, og det har vært mange Alexa/Google Home-sketsjer i år. 
Datamaskinen på Stabekk blir krenket, spiller av gamle opptak og setter huset i stedet for stekeovnen på 220 grader. 

Små elementer som en nydelig munnspillsolo, et fantastisk steppenummer og en befriende bruk av cymbaler løfter helheten. 
Bandet er en fryd. 
På sitt beste er de presise, samspilte og fulle av krutt. 
