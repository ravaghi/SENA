Nesoddrevyen 2017:Mye talent, men altfor lang 

Det går for lang tid mellom gullkornene i «Klimax». 

En ensom ku sitter på scenekanten. 
Stratos er kveldens forteller som tar oss med gjennom revyen Klimax. 
Den røde tråden er klima og miljø. 

Nesoddrevyen byr på veldig mye bra. 
De spøker med alt fra kusma, Earth Hour til langrennseliten. 
De ironiserer over steinerskoleideologien, og høyrevridd politikk får gjennomgå. 

Revyens største svakhet er at den er for lang. 
Første akt blir vel langdryg, og den tar seg først opp i andre halvdel. 
Den består av for mange enkeltstående vitser hvor ikke alle holder like høyt nivå. 

For treg start 

Første akt varer i 1 time og 20 min. 
Den burde vært en halvtime kortere. 
Det er synd at det tar så lang tid før revyen kommer ordentlig i gang. 
For i andre halvdel økes tempoet, og det blir skikkelig morsomt. 

Fra sketsjen om husfruen som innfører resirkuleringstyranni i hjemmet via det fantastiske, og litt creepy, dansenumret «Faceless» til Friends-politikerparodien «Venner på tinget» blir det strålende. 
Disse innslagene er godt skrevet, underholdende og morsomme. 

Revyen er på sitt beste når den i perioder går over i musikalgenren. 
Den musikalske Trump-parodien «Helvete på jord» og avslutningsnummeret «Utopia», hvor Trump stilles for retten, viser Klimax på sitt aller beste. 
Det er et forrykende shownummer med politisk brodd. 

Kill your darlings 

I andre akt får det fantastiske bandet og sangerne vist hva de kan. 
Det er nesten så man ønsker at de hadde en enda mer fremtredende rolle. 
De er virkelig gode. 

Andre akt har kjappere rytme, og det er bra, selv om de med fordel kunne ha strammet inn noe her også. 

Det er et par gullkorn av noen sketsjer også he. 
Spesielt er «Skyt møkka» tatt på kornet, også her til musikk. 
To skuespillere synger opp Facebook-meldinger av det rasistiske slaget. 
For vi er jo ikke rasister, bare rasebevisste, kan du skjønne. 
Det er poengtert, morsomt og viser at de musikalske numrene løfter revyen. 

Selv om den røde tråden følges er ikke det nok til å skape en helhetlig revyfølelse. 
Stratos, den snakkesalige miljøkua, dukker opp med jevne mellomrom og henvender seg direkte til publikum. 
Stratos er både god, poengtert og veldig morsom. 
Skuespiller Mats Strugstad Harbø har en herlig scenetilstedeværelse - selv om det ikke holdt til terningkast 6. 

Det skorter ikke på talent blant skuespillerne på scenen. 
Det er i oppbygningen og sammensettingen svakheten ligger. 

Vi vet alle at det er vanskelig å kutte personlige favoritter, men her burde de som har valgt ut vitsene utvist litt mer kritisk sans og kuttet noen av dem - spesielt i første akt. 
Klimax hadde hatt godt av en strammere oppbygging. 

En skolerevy bør ikke vare i 2 timer og 45 minutter. 
Hadde de involverte vært litt bedre på «kill your darlings», hadde de mange strålende talentene fått skinne enda mer. 
