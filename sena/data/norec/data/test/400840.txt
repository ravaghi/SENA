Restaurantanmeldelsen:Fyr Bistronomi byr på gnistrende mat 

Den nye restauranten Fyr Bistronomi byr på vakre retter og deilig mat. 

– Hva sa du? 
Spisefølget bøyer seg over bordet. 

Den nye restauranten Fyr Bistronomi har satt musikken høyt i restaurantlokalet og må passe seg for å ikke skremme bort eldre gjester med høyt volum og liten skrift i menyen. 

Sebastian Myhre står bak restauranten som ligger flott til med inngang fra Hegdehaugsveien. 
Her er det en fin uteservering utenfor det flotte villaen som huser klesbutikken Acne i etasjen over. 
Myhre er for mange kjent fra TV-programmet Top Chef på TV3 og har jobbet på kjente steder som Renaa og Feinschmecker i Norge og berømte Per Se og Aquavit i New York. 

Innbydende lokale 

– 
Et meget innbydende lokale, skryter spisefølget. 
Fyr Bistronomi skriver på hjemmesiden at de har en intim og ujålete atmosfære, og det har de virkelig klart å få til. 
Farger i grått og brunt, teglstein og hvite vegger, grønne planter i taket og mye levende lys – et innbydende og flott lokale. 

Menyen byr selvfølgelig på deleretter som resten av Oslo, og både meny og stedet minner oss noe om BA53, Sentralen og Arakataka. 

Dyre vinvalg 

Den kontinentale menyen byr på mange kjente retter som sjøkreps, skatevinge, pølser, entrecôte, asparges, ørret og kalv, og man har muligheten til å velge Litt Fyr eller Full Fyr, fem eller syv retter, til 550 og 695 kroner. 

– Bra utvalg av både flaskeøl og vin, men skriv gjerne noe mer om vinene enn landet de kommer fra, og eventuelt hvilke retter de passer til. 
Folk liker å få anbefalinger, og mange av rettene blir sikkert værende på menyen i lang tid. 
Menyen ser pen ut, men bruk mer tid på innhold enn design. 
Nå er vinlisten lite brukervennlig og nokså dyr. 
Billigste italiener ligger på 615 kroner. 
790 kroner koster den rimeligste hvitvinen fra Østerrike. 

Brønnkarsemajones 

– 
Da har dere fått råmarinert ørret, opplyser den hyggelige servitøren, og heller over en buljong av hylleblomst. 
Retten er utrolig vakker ut med blå blomster og grønne blomkarseblader over den røde fisken. 

Den fete ørreten trer fint frem i smaksbildet og blir frisket opp av bitte små biter agurk og eple, samt et lite streif av anis fra de velduftende strimlene med fennikel. 
Her er også et lite piff av pepper fra en god brønnkarsemajones og en sommerfrisk duft fra hylleblomsten. 
En meget godt sammensatt rett. 

Tomt i hodet 

Deretter spiser vi perfekt varmebehandlet sjøkreps fra Frøya, sødmefull og saftig, med mye smeltet smør med urter som vi dypper et utrolig godt brød i. 
Restauranten har kalt grillretten sjøkreps «3 ways», men ikke regn med tre krepsehaler tilberedt på ulike måter. 
«3 ways» betyr at du spiser hodet, klørne og halen hver for seg. 
Det er lite mat i klørne og det føles for dumt å skrape ut en nesten usynlig masse av krepsehodet. 
Det ser fint ut på asjetten, men blir for fjollete. 

XO tidlig i måltidet 

– 
Dette var meget godt! 
Et av kveldens beste kjøp, mener spisefølget. 
En stor porsjon med cavatelli, små pastaskjell, er blandet med masse musseronger, en type sopp, velduftende små biter av salvie og flak av osten XO Holtefjell fra Hokksund. 
Pastaen gir fin tyggemotstand og den fyldige rødkittosten, lagret i over ett år, er meget godt følge. 
135 kroner for den mettende retten er et røverkjøp. 

Brennende kjærlighet 

– Fyr Bistronomi skriver i menyen at de har «ærlige retter», og det synes jeg er en god beskrivelse. 
Alle smakene kommer fint frem og hovedingrediensene får skinne, sier spisefølget. 

Vi har fått flere kjøttretter på bordet, men på det nivået restauranten legger seg på, bør man med fordel komme med maks to retter samtidig, slik at de bevarer varmen. 

– Meget gode lammepølser med masse smak i! 
Retten dunster av trøffel som er fint integrert i maten, og de salte pølsebitene bader i en fyldig og fet potetcremé. 
Sprø og god panchetta er med, samt både syltede og sødmefulle rødbeter for å balansere retten. 
Det er fargerikt, lekkert, og morsomt navn på maten; «Brennende kjærlighet – et barndomsminne». 

Røkt maispuré 

Entrecôte kam befinner seg mellom de korte ribbeina og nakken og er et meget saftig og godt stykke kjøtt. 
Noen biter krever litt tyggemotstand, men det langtidsmodnede kjøttet er godt krydret og fint grillet. 
Retten har tydeligvis ventet på de andre kjøttrettene, for kjøttet er lunkent og den luftige, pepperaktige estragonsausen med til har fått snerk på seg. 

– Nydelig grillet mais og et fint innslag med maispureen med utrolig røyksmak, skryter spisefølget. 
Maisen tilfører mye sødme i retten sammen med grillede småløk, og her er både ramsløk og syltet løk. 

Halskjertel på menyen 

Servicen er hyggelig, oppmerksom og kunnskapsrik, og vi synes kjøkkensjefen har lykkes med å skape en folkelig gourmetrestaurant hvor bistro møter gastronomi. 

– 
Det er kjente bistroråvarer som et pimpet opp på kjøkkenet med mye pinsettbruk. 
Noen vil sikkert kalle det jålete brasseriemat, men godt og vakkert er det, mener spisefølget. 

Den siste kjøttretten har byr på smaksrikt kalvebryst som er varmebehandlet over lang tid, samt kalvebrissel – den kjertelen som ligger bak i halsen på unge dyr. 
Den er sprøstekt, har en mild smak og er som fløyel i munnen. 
Tilbehøret er ferske erter og ertepuré, mer av den gode søte maisen og en luftig morkelsaus, dyp og kjøttaktig på smak. 

Olivenoljesorbet 

– Noen gjentagelser i ingrediensene, men rettene er gjennomarbeidet og byr på mange gode smaker. 
Vinvalgene i menyen er bra, men litt dyre, og det virker litt mer raust om man tilbyr gjestene litt brød eller noe å bite i, som man får på mange andre spisesteder. 

Desserten er det ingenting å utsette på. 
En smakfull olivenoljesorbet har fått raspet oliven over seg, og har en prestekrave rundt seg i form av hvit sjokolademousse. 
Retten er passe søt og har med norske bringebær som tilfører både sødme og syre, samt klatter av tykk og frisk sitronkrem. 

– 
Det er lenge siden det har åpnet en så bra restaurant i området. 
Fyr Bistronomi setter hjertet i brann med god matlaging. 

Fyr Bistronimo & Bar 

Adresse: 
Underhaugsveien 28, inng. 
Hegdehaugsveien. 
fyrbistronomi.no 

Hva vi spiste: 
Ulike småretter, både pølser, entrecôte, sjøkreps, ørret, kalv og pasta. 

Hva det koster: 
Snacksretter koster mellom 45 og 70 kr. 
Smårettene er priset mellom 115 til 320 kr. 
Dessertene koster 115–155 kr, 5- og 7-rettersmenyene koster 550 og 695 kr. 

Hvem passer det for: 
Par og mindre grupper. 
Har et mer uformelt barområdet hvor man kan stikke innom for en rett. 
Fint uteområde langs Hegdehaugsveien. 

Vegetarretter: 
En pastarett samt asparges med posjert egg. 

Rullestolvennlig: 
Ja, fint handicaptoalett. 

Lydnivå: 
Litt høy musikk. 
Kan med fordel skru ned to hakk uten at det går utover kulhetsfaktoren. 

Innsidetips: 
Du blir god og mett av pastaretten og entrecotekammen. 
Da blir det også nokså rimelig. 

Miljø: 5 

Meny: 5 

Mat: 5 

Service: 5 

Verdi for pengene: 
4 

24 av 30 poeng 
