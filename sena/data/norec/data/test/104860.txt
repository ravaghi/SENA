En av de aller beste til under 3000 kroner
Dette er latterlig mye telefon for pengene. 

Ting som er for gode til å være sanne er gjerne det, men da vi testet Huawei Honor 7 i fjor møtte vi både ordtaket og fordommene våre i døren. 

Telefonen kostet bare 3500 kroner, men var like godt utstyrt som telefoner til flerfoldige tusenlapper mer. 
Resultatet ble en klar anbefaling fra vår side. 

Nå har også lillebroren til Honor 7 dukket opp på markedet, i form av Honor 5X. 
Denne har en startpris på bare 2790 kroner, men er nesten like godt utstyrt som storebroren. 
Så hva er egentlig forskjellene? 

Ikke lillebror på alle områder 

Rent størrelsesmessig blir det feil å kalle Honor 5X for «lillebror». 
Her har man gått for et 5,5 tommers LCD-panel, mot 5,2 tommer i Honor 7. 

Designmessig er Honor 5X svært lik Honor 7, og det er utelukkende positivt. 
Det betyr nemlig et stilig og slankt unibody-design, nesten utelukkende i metall – ikke hverdagskost for en telefon i denne prisklassen. 
Lagt ved siden av en iPhone 6S står ikke Honor 5X noe tilbake på design – kudos! 

Det første vi biter oss merke i ved denne telefonen er fingeravtrykksleseren som sitter på baksiden. 
Huawei lover selv at innloggingen kun skal ta 0,5 sekunder, og førsteinntrykket er tilsvarende – dette går minst like raskt og lett som i mange konkurrenters toppmodeller. 

Kjapp 

Prosessoren er åttekjernet og gir telefonen godt med fraspark til daglig bruk. 
Å navigere seg gjennom menyene eller sveipe mellom startskjermer går som en lek, og alt av apper kjører fint. 
Det er noe lugging, men det merker man fint lite til med mindre man har veldig mange apper aktivert samtidig. 

Dog, vi opplevde tidvis at noen prosesser tok et sekund eller to ekstra, eller at en app sluttet å svare. 
Dette er imidlertid forbigående problemer, og løses lett. 

Med et stort batteri klarer Honor 5X seg fint gjennom dagen, men du må – som med de fleste mobiler – belage deg på å lade én gang i døgnet. 
Dersom du virkelig går inn for det er det imidlertid mulig å få betydelig lengre batteritid, gjennom flere nyttige funksjoner Huawei har lagt inn. 

Mye nyttig programvare 

På produktivitetssiden har Huawei utstyrt Honor 5X med skrivebordsappen WPS Office fra utvikleren Kingsoft. 
Dette er en grei løsning om du skriver et dokument i ny og ne, og har dessuten både regneark, presentasjoner, dokumenter og notater samlet i én app. 

Med 5,5-tommers Full HD-skjerm burde alt ligge til rette for at Honor 5X skal fungere godt som underholdningsmaskin. 
Skjermen i seg selv er svært lyssterk, og den fungerer bra både inne og i sterkt sollys. 
Filmtitting er heller ikke noe problem på Honor 5X, men det anbefales å bruke ørepropper eller hodetelefoner – høyttaleren er nemlig ikke mye å skryte av. 

Gode bilder i dagslys 

Honor 5X knipser bilder i 13 megapikslers oppløsning, og får i de fleste tilfeller jobben gjort. 
I dagslys har kameraet få problemer, og bildene blir skarpe oggode. 
I utfordrende lysforhold blir det naturligvis større problemer, men mindre enn vi fryktet. 

Frontkameraet er en helt gjennomsnittlig opplevelse, og er som før utstyrt med den ekstremt aggressive skjønnhetsmodusen. 

Konklusjon: 
Ekstremt mye mobil for pengene 

Honor 5X plasserer seg i et segment der konkurransen har hardnet skikkelig til den siste tiden. 

Både storebror Honor 7 og den utgående toppmodellen Ascend P8 fra Huawei selv er direkte konkurrenter til Honor 5X, sammen med Google-mobilen Nexus 5X. 
Et annet godt alternativ er den tidligere toppmodellen LG G4. 
Da får du samme skjermstørrelse som Honor 5X, men langt høyere oppløsning, et totalt overlegent kamera og mye bedre ytelse. 
Dette går på bekostning av design. 

Men har du under 3000 kroner å bruke på en smartmobil er det trolig ingen telefon som gir deg så mye for pengene som Honor 5X. 
Som en ren bonus kan du lure folk til å tro at du har kjøpt et mye dyrere produkt enn du egentlig har. 

Av: Torstein Norum Bugge/tek.no 
