Slik er Bergen neppe blitt malt før
Popmusiker Axel Vindenes er også kunstner. 
Han lager eventyr av kjente bergensmotiv. 

Alt er som vanlig, men likevel litt merkelig i denne utstillingen. 

Fra de knallblå velkomstdrinkene til den ensomme gutten som trikser med ballen sin utenfor lokalet. 
Gutten var riktignok ikke et kunstverk, bare en helt vanlig gutt. 

Likevel må han få bli med, der han holdt på med sitt inne i Kronstads snirklete gater. 

For etter å ha blitt eksponert for ulike utsnitt av Bergen by, blir gutten en slags virkeliggjøring av Vindenes’ motiv. 
Noen ganger er det ekstra vanskelig å vite hvor kunsten begynner og slutter. 

Spesielt i kveld. 
Utstillingens rolige varme følger etter meg hele vegen hjem. 

Kanskje var det de intense oransje himlene som satte stemningen? 

Eller er det kunstnerens tilsynelatende romantiske forhold til byen som har smittet over til mine egne øyne? 

Etter å ha besøkt utstillingen, er det som om jeg er på eventyr i Ole Landmarks veg, ikke bare beveger meg hjemover – som er det jeg egentlig gjør. 

Vindenes’ oljemalerier er intense. 
De viser folketomme bybilder. 
Flere kjente landemerker som Permanenten og Gamlehaugen, noen ukjente som et enkelt hus i Fjellien. 

Da jeg står foran sistnevnte, kommer også en gjeng jenter bort for å se på. 
Den ene viser et tydelig forundret og begeistret ansikt, som får meg til å tro at det muligens er hennes hus som er portrettert. 

Jeg undrer meg over hvilken relasjon hun har til kunstneren. 
Eller til huset. 
Hva har egentlig skjedd her? 
Er det viktig? 
Kanskje ikke. 

I utstillingsteksten står det at Vindenes leter etter utfordringer og maleriske erfaringer, gjennom å studere fargen og koloritten i motivene sine. 

Alle tar utgangspunkt i fotografi tatt med mobiltelefonen, en transformasjon og forevigelse av øyeblikket. 

Muligens er dette en del av konseptet. 
Hva gjør vi med alle bildene vi tar? 

Jeg får ikke helt tak på hva han vil frem til, om det er noe. 
Kanskje vil han bare gjøre kule ting, slik han selv hevder på Facebook-eventet? 

Kanskje er det så enkelt som en genuin søken etter farge. 
Og ut fra dette kriteriet alene, er maleriene virkelig sterke. 

Spesielt «Musikkpaviljongen I» (2019) nærmest hopper ut av lerretet. 
Med fokus på komplementær-kontrastene mellom oransje og blå, i tillegg til rød og grønn slår det virkelig fra seg. 

Øynene mine vil liksom ikke slippe taket, så jeg blir stående foran det lenge. 

Det samme kan sies om «Bergen by» (2019.) 
En rad av gule blomster og en rosa vei foran Fløyen i det fjerne, begge foran disse tunge, oransje himlene. 

Det er som om jeg får låne et psykedelisk blikk å se virkeligheten gjennom. 

Uten å egentlig si noe om det, er det som om kunstneren skildrer sporene etter noe som har skjedd. 
Noe stort, som er verdt å male inn i historien. 

Og det vet vi jo stemmer. 
Bergens gater fostrer kontinuerlig store skikkelser, som eksporteres verden rundt. 
Vindenes kom nettopp selv tilbake fra turné i Tyskland. 

Kanskje kan utstillingen forstås som et portrett av byens kultur-nerve? 

Ta turen dersom du vil se på byen gjennom en patriotisk og romantisk linse. 

Vi kunne nok alle trengt litt mer romantikk i hverdagen, med en stadig villere verden rundt oss. 

Selv om Vindenes er herlig skamløs og full av arbeidsvilje, må jeg innrømme at jeg savner en litt sterkere stemme. 

Det er ingen kritikk her, ingen friksjon, og et mer utviklet konseptuelt bakteppe hadde gjort seg. 

Til gjengjeld har det gamle slagordet «kunst for kunstens skyld» stått opp fra de døde. 
Kanskje det burde være nok? 
