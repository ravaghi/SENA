God lyd, men én svakhet
Pure Highway 400 

Kontrollpanelet til Highway 400 festes på dashbordet med dobbeltsidig tape, og fungerer som en fjernkontroll til hovedenheten, som er festet til antennen. 
Det er kontrollpanelet du skal forholde deg til, og dette fungerer med to vanlige AA-batterier. 

I tillegg til å gi adgang til alle DAB-stasjoner kan Highway 400 strømme musikk fra mobilen med Bluetooth. 
For eksempel fra Spotify, hvor den har en fiffig funksjon. 
Trykk på Go-tasten, og låten som spilles legges automatisk til spillelisten din på Spotify. 
Ønsker du i tillegg håndfrie samtaler, er det Highway 600 som gjelder. 

Mottakeren kobles til stereoanlegget med AUX-kabel eller via FM. 
FM har ikke like god lyd, men slipper til gjengjeld en kabel, og informasjon fra radiostasjonen vises da på bilstereoen. 
Med AUX-kabel blir lyden virkelig god. 
Ulempen er at skjermen på kontrollpanelet slukkes automatisk for å spare strøm, så man ser ikke informasjon om radiostasjon eller trafikkmeldinger før man vekker den med et tastetrykk. 
Det finnes ikke direkteknapper for favorittstasjoner, man må bla gjennom favorittter med piltaster. 
Vi foretrekker direkte knapper her. 
