TEST:Buddy Bike Ui5 M elsykkel 

Polsk spreking i to utgaver. 

Det norske selskapet Buddy Electric er mest kjent for sine elbiler. 

Nytt av året er det at de nå også satser på elsykler, 

Buddy-syklene stammer fra Rowery Elektryczne i Polen, og modellen vi tester her er så vidt vi kan se helt identisk med deres Eco-bike UI5 M. 

Samme sykkel i to utgaver 

Denne finnes i to utgaver: Dame/unisex-sykkelen Buddy Bike Ui 5 L og den mer sportslige herremodellen Buddy Bike Ui5 M. 

Bortsett fra farge og rammer («herreutgaven» med stang er svart, «dameutgaven» hvit) er de to syklene helt like. 
De koster også det samme - 19.900 kroner. 
Skjermer, lys, ringeklokke og sidestøtte er inkludert i prisen for begge. 
Det samme er et praktisk bagasjebrett. 

Dette er med andre ord komplette sykler, uansett hvilken av utgavene du faller for. 

Vi valgte å teste en «strippet» utgave av herremodellen, rett og slett fordi vi som mann og sykkelentusiast synes den ser finest ut. 

Kraftpakke i navet 

Førsteinntrykket forteller oss at dette er en fint designet sykkel. 

Batteriet er ikke helt skjult i rammen. 
Snarere er det snakk om en halv-integrering, men det er likevel betydelig penere enn batterier som henger som en klump på seterøret eller er festet under bagasjebrettet. 

I likhet med fjorårets testvinner Emotion Evo Cross har Buddy en 350 watts motor. 
Dette er likevel justert ned til lovlige 250 watt, og motoren skal slik loven krever ikke hjelpe deg når du kommer over 25 kilometer i timen - pluss minus ti prosent. 

Fordelen med en slik overdimensjonering er at motoren i hvert fall potensielt har mer å gi i oppoverbakkene, selv om ytelse og watt ikke nødvendigvis er samme sak. 

Batteritype, sensorer og programmering er også viktige faktorer, og vi var derfor spente hvordan Buddy-sykkelen til relativt hyggelige 20.000 ville oppføre seg i forhold til Evo Cross til 9000 kroner mer (listepris på denne sykkelen er nå 28.900 kroner). 

Hjelp til å komme i gang 

I likhet med Evo-sykkelen har Buddy start-sensor, noe som skal gjøre at motoren «skjønner» når du er klar for å sykle. 
Buddy-varianten setter imidlertid ikke inn i det foten belaster pedalen, slik Evo-sykkelen gjør. 
Her må du tråkke én runde før motoren slår inn. 

Dette er ikke nødvendigvis en ulempe. 
Ikke alle er klare for bikkje som vil ut på tur-effekten. 
Buddy-sykkelen venter høflig til du er klar. 

Og trenger du hjelp, for eksempel om du skal starte å sykle i motbakke, finnes det en trillefunksjon som raskt tar deg opp i 6 km/t. 
Denne er nesten litt for hissig når man triller, og krever en del trening om du vil bruke den til starthjelp om du blir stående i en bakke. 

Si farvel til ekstrem-syklistene 

Vår vane tro tok vi sykkelen oppover de bratte bakkene mot Grefsenkollen - en stigning på 263 meter på 6,5 kilometer fra vært startsted ved Økern i Oslo. 

Buddy-sykkelen tok i motsetning til Biltemas Yosemite MTB uten å mukke. 
Vi hilste blidt på et par velutstyrte treningssyklister da vi passerte dem i en stri bakke. 

Vi brukte 21 minutter på strekningen, tre minutter raskere enn med Biltema-sykkelen. 
Fjorårets testvinner EmotionEvo Cross klokket inn på 18 minutter. 

Vi merket med andre ord tydelig kraftreservene her. 
Vi er verken politi eller veimyndigheter, og har ikke måleutstyr som kan bekrefte det. 
Men vi er nesten villige til å sverge på at motoren hjalp oss helt opp til 30, slik vi mente å konstatere med Evo-sykkelen. 

Svært høy batterikapasitet 

I sykkelen sitter det et Samsung 13 Ah-batteri, noe som borger for lang rekkevidde. 
Til sammenligning har Biltema sykkelen bare et 8,8 Ah-batteri om bord, mens de fleste elsykler i mellomklassen er utstyrt med 11 Ah-batterier. 

Uansett er dette sjenerøst, og displayet viste overhodet ikke noe tap av energisreserver på vår prøvetur opp bakkene og ned igjen. 
Som alltid er faktisk rekkevidde avhengig av terreng, vind og syklemønster, men 13 Ah betyr som regel et sted mellom 7 og 11 mils effektiv kjørelengde på én ladning. 

Nå er det ikke sikkert at displayet viser riktig, men vi opplevde faktisk ikke en eneste gang under testperioden at batterikapasiteten sank under våre testturer på under 2 mil. 

Buddy-sykkelen kan dermed helt klart være et alternativ for de som har lang vei til jobben. 
Du kan trygt regne med en gjennomsnittshastighet på 20 kilometer i timen, helt uavhengig av stigning og vindforhold. 
LES OGSÅ: 
Testvinneren: 
Råskinn fra Emotion 

Irriterende småfeil 

Buddy-sykkelen har likevel en del svakheter som ikke burde være der på en sykkel til 20.000 kroner. 

Her er det skivebremser, noe som NAF anbefaler på elsykler. 
Dessverre er de av den mekaniske typen, slik at du må bruke unødig mye håndkraft i de bratteste nedoverbakkene. 

Sykkelen er tidvis nokså uforutsigbar. 
I oppoverbakkene får du som sagt et voldsomt skyv, mens du i nedoverbakke kan oppleve samme type bremseeffekt vi har registrert med langt rimelige sykler, blant annet Biltemas Yosemite MTB. 

Du har tre innstillinger på displayet: Eco, Normal og Power. 
Men disse synes ikke å påvirke motorens virkemåte nevneverdig, slik de seks stegene for motorkraft gjør. 

Selv på de lavere innstillingene sparker motoren godt fra seg. 
Og vi følte ikke alltid at vi hadde kontroll på fortauer og på gangstier med mange fotgjengere. 
Buddy oppfører seg nærmest som en udressert hundevalp i bånd. 

Én enkelt gang opplevde at motoren ikke lot seg slå på etter en natts lading i garasjen. 
Om dette skyldtes at vi hadde ladet i lav temperatur (nullpunktet ble tangert i løpet av natta) eller om det bare var en tilfeldighet, vet vi ikke. 
Men det tok lang tid og mange trykk på av/på-knappen før motoren lystret. 

Ved et annet tilfelle slet vi også skikkelig for å få batteriet til å lade. 
Displayet viste fullt, på tross av at vi hadde syklet en lang tur med mye motorbruk. 
Lampen på ladeenheten lyste ikke, og på displayet var det ingen indikasjon på lading. 

Neste morgen var batteriet fortsatt fullt oppladet, men vi følte oss ikke helt sikre på om det faktisk var tilfelle. 

Bagateller som ikke gir grunnlag for å si at noe er direkte feil. 
Men sånne unoter er jo litt irriterende og burde være unødvendige. 

Batteriet er enkelt å ta av og på, og det er helt greit å lade på kontoret eller hjemme i stua. 
Like enkelt er det ikke å lade det mens det sitter på sykkelen. 
En gummiklaff som er vanskelig å fjerne og som også er plundrete å sette på igjen, skjuler et hull som sitte nokså kjelkete til. 
Pluggen blir sittende i spenn mellom batteriet og ramma - ikke optimalt. 

Konklusjon 

Alt i alt er dette en fin sykkel med høy moro-faktor til like under den magiske 20.000-kronersmerket. 
Du får virkelig drag opp bakkene, og både motor og batteri har mer enn nok reserver for de som sykler langt og mye. 

Ergonomisk er også sykkelen bra bygget, med god balanse og fin ramme. 
Dette er en hybrid-modell som egner seg best på asfalten, men dekkene er ikke så tynne at den ikke også fungerer på grus og brostein. 

Et stort pluss er det også at sykkelen leveres i to utgaver, både med og uten stang og med designdetaljer som gjør at den burde appellere til begge kjønn. 

Både lys, skjermer, ringeklokke og bagasjebrett er inkludert i prisen. 
Selv om dette ikke samlet koster så mye om du skal kjøpe det ekstra, er det jo kjekt å få det ferdig montert. 

Det som trekker ned, er unotene den viser i praktisk bruk. 
Vi ble aldri helt fortrolige med alle rykkene og nappene, og følte ikke at vi hadde helt kontroll i bytrafikken. 

Problemene med ladepluggen er heller ikke helt bra. 
Slikt plunder burde være unødvendig. 
En annen løsning her, samt bedre tilpasning av motoren vil muligens gjøre susen. 

Slik sykkelen er nå, kan vi ikke anbefale den uten forbehold. 

Som en kraftpakke til entusiaster og erfarne elsyklister gir Buddy Ui5 utvilsomt valuta for pengene. 
Den som først og fremst ønsker seg en praktisk og trygg elsykkel bør nok se seg litt mer rundt. 
I prisklassen mellom 15.000 og 20.000 finnes det mange elsykler å velge i. 
