Country for voksne
Alison Krauss tar countrymusikken tilbake til en tid da den fremdeles var for folk med noen år på baken. 

Bluegrassdronningens første soloalbum på 18 år inneholder knapt spor av verken fele, banjo eller støvete landeveier. 
Kameratene fra Union Station bidrar, men bare som diskrét backingmusikere. 
"Windy City" er 10 spor med sødmefylt, ytterst velprodusert voksencountry av den typen Nashville pleide å lage på 1960- og 70-tallet. 

Alle med den minste interesse vil kjenne igjen "Gentle On My Mind" og "You Don't Know Me", eviggrønne slagere for henholdsvis Glen Campbell og Ray Charles, pluss kanskje Willie Nelsons beksorte "I Never Cared for You". 
Brorparten av sangene vil likevel være ukjente for de fleste. 
Og showstopperen blant dem er Roger Millers "River in the Rain". 
Sunget med Krauss' uovertrufne blanding av klarhet og innlevelse, blir dette glemte musikalnummeret fra 1985 til en hymne av pureste sort. 
Aldeles hjertestoppende vakkert er det. 

Coveralbum har det liksom ikke med å sette verden i flammer. 
Men hør "Windy City" i riktig øyeblikk – en stille natt, en søndag morgen eller når hverdagen bare er på sitt mest hverdagslige – og det vil treffe deg der du er aller mykest. 
