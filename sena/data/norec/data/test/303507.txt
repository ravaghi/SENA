Anmeldelse:Kaveh - «Salute» 

Oslo-rapperen Kaveh finner seg endelig til rette i et mørkere lydbilde. 

ALBUM: 
Helt fra Kaveh debuterte som lovende 16-åring med «Boblejakka si», har han vært en av de mest interessante artistene å følge på den norske rapscenen. 
I begynnelsen fumlende på utkikk etter egen identitet, før han på senere tid har peilet seg inn en posisjon han virker komfortabel i. 

Tre år etter debuten «Hjertet kommer først» har Oslo-gutten blitt merkbart mørkere i soundet, mens han tekstmessig veksler mellom personlig alvor og cocky utbasunering. 
Fra «Jeg Beklager» og UK Garage-sporet 
«Ingen gjør det som meg», til den sterke familieberetningen «Min Babba», nostalgiske «Køyeseng» (hvor Kaveh får hjelp fra det skandinaviske stjernelaget Abidaz, Michel Dida og Sivas) og ikke minst EP'ens virkelige juvel, «I skyggen». 

«Salute» viser at det stadig blir mindre å sette fingeren på for hver utgivelse Kaveh slipper, og vitner om et artistisk hamskifte som kler ham godt. 
