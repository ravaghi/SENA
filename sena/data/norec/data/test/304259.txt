Berg-og-dal-bane med Sundfør
Avsluttet første kveld i Frognerbadet. 

KONSERT: 
Susanne Sundfør (31) har hatt stor suksess med sin synthbaserte pop, både i Norge og ute i Europa, men det ville være dumt å gjenta seg sjøl. 
Det mest interessante - og beste - med torsdagens konsert er derfor signalene om at høstens album kommer til å bli annerledes, det vil si «back to basics». 
Og - det kommer til å bli veldig bra om vi skal dømme etter smakebitene vi får fra scenen i Frognerbadet. 

Comeback 

Norwegian Wood gjør comeback i Frognerbadet etter en endagsfestival på Sukkerbiten ved Operaen i fjor, denne gang med utelukkende norske artister. 

Skuffende få hadde valgt å tilbringe den fine sommerkvelden i Frognerparken, men det kan rette seg når festivalen fortsetter fredag og lørdag. 

Stort band 

Norwegian Wood lot en av de aller beste vi har avslutte første kveld. 
Og Sundfør er ikke akkurat aleine på scenen, som hun var på Piknik i Parken for tre år siden. 
På det meste har hun ni musikere og korister i ryggen, med BigBangs rytmeseksjon (Olaf Olsen og Nicolai Hængsle Eilertsen) i midten. 

Best aleine 

Men - det er likevel nesten aleine, med en steelgitar eller et keyboard som eneste følge, eller med en gitar i fanget, hun skaper de beste øyeblikkene. 

Hun starter også forsiktig, bak pianoet med en av sine aller beste låter, «Walls», og følger opp med «Dear John» - begge fra den ti år gamle debuten. 

Hei, jubileum, altså! 

Hun starter altså på topp, men når «White Foxes» rulles ut som tredje servering er det tydelig at det har vært en spillepause siden hun avsluttet en lang turné med en maktdemonstrasjon i Oslo Spektrum i september i fjor. 

Skranglete 

Det låter skranglete, og ikke så majestetisk som vi har hørt den før. 
Men de tar seg fint inn, og når «Accelerate» slippes løs på et stående og sittende publikum etter en halv time, sitter det mye bedre. 

LIkevel er det altså nye låter som «Bedtime Story» (med et spark til Statoil), «Reincarnation» (med Sundfør på akustisk gitar) og ikke minst den knallgode, ferske singelen «Undercover» som står fram som gullet denne kvelden. 

Her klarer hun aleine, eller nesten aleine, å berøre. 
Ikke minst kommer den flotte stemmen mer til sin rett. 
Synth-trøkket vi kjenner fra de siste platene inviterer ikke til de store følelsene på samme måte som da hun eide scenen i Oslo Spektrum sist høst. 
Utrolig nok låter det en smule tamt i all sin velde. 

Det kjølige draget denne kvelden skyldes altså kke først og fremst Oslo-lufta, men diverse keyboards som fyller scenen med maskinell musikk. 

Hva er det med Norwegian Wood? 

I Spektrum spilte hun for 7500 publikummere. 
Denne kvelden var det ikke mer enn maks 1500 mennesker som møtte opp for å høre haugesunderens første konsert på en stund. 

Hvorfor er det så vanskelig å få folk til å ta turen til det naturlige amfiet i Frognerparken, nesten midt i Oslo? 
Har Norwegian Wood et imageproblem, eller skyldes det bare at festivalen må bygge seg opp igjen etter fjorårets lite vellykte vri? 

De to neste kveldene vil kunne fortelle mer om det. 

Susanne Sundførs nye album, «Music For People In Trouble», slippes uansett 25. august. 
Det er all grunn til å glede seg. 
