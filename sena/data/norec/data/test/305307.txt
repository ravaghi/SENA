Glimrende fra «Rock City Tromsø»
The Late Great fra Tromsø spiller fengende «northlandrock». 

ALBUM: 
Hadde jeg ikke visst bedre, ville jeg veddet ganske mye på at The Late Great var fra nabolaget til Bruce Springsteen og Southside Johnny i New Jersey, at de har vært på helgebesøk hos The Hold Steady i New York og The Band i Woodstock og tilbrakt feriene med skotske The Waterboys i London. 

Men - bandet med det pussige navnet (som kan oversettes med den store, avdøde) hører hjemme i en helt annen kant av verden, nemlig i Tromsø! 

Debuten 

Låtskriver, vokalist og gitarist Tor Thomassen vakte berettiget oppsikt da han og bandet hans ga ut det flotte debutalbumet «Songs From The 21st Century» i 2016. 
Nå er oppfølgeren her, med elleve nye låter sydd over den lesten som kalles heartland-rock i USA. 
Skal vi likevel driste oss til å døpe dette northlandrock? 

Gode Tromsø-vibber 

The Late Great føyer seg inn i rekka av gode Tromsø-band de siste åra, som nykommer Hollow Hearts og mer etablerte Violet Road. 
Sjøl har Thomassen bakgrunn fra et annet Tromsø-band, Vishnu, som holdt det gående fra 2002 til 2013 og ga ut to album. 
Soundet derfra er videreført og utviklet i en litt mykere og mer fengende retning i The Late Great. 

Skikkelig gjort 

Ok, det er ikke veldig originalt. 
The Late Great har ikke akkurat skapt en ny sjanger, men referansene er gode og det er så tvers igjennom skikkelig gjort. 
Om de likner på andre band, så gjør de det med eleganse og stil. 
Det er noe der som skiller dem fra andre, som gjør dem til The Late Great. 

Det som først og fremst slår deg er de gode låtene, dernest det voldsomme drivet, de ultrafengende melodiene, Thomassens modne stemme og perfekte diksjon (pluss gitar og munnspill) og Erik Nilssons håndtering av tangentene (flygel/piano/orgel/rhodes). 
Den langhårete og langskjeggete mannen må ha latt seg inspirere av Roy Bittan - og kan steppe inn i E. Street Band når som helst. 
En annen som må trekkes fram er bassist Ariel Joshua, som står for en forbilledlig produksjon i Kysten Studio i Tromsø. 

Superfengende 

«We were searching in the trash can for love», synger Thomassen innledningsvis i den superfengende åpningen «Sundown Surrender». 
Du trenger ikke lete lenger, du fant det. 

Det er vanskelig å trekke fram enkeltlåter på et album spekket med godbiter, men vi drister oss frampå med noen tips til nye lyttere: 
Påfølgende «Another Trap», balladen «You Can Have Your Cake & Swallow the Moon» (med en lett absurd tekst) , fengende «Cherry OnTop» («Pretty, pretty, please put a cherry on top of your misery again») og «Just Like Saro Jane» (en nostalgisk hilsen til de glemte sangene, som «Saro Jane», som er besunget av blant andre The Kingston Trio, Odetta og Flatt & Scruggs). 

Og - ennå har vi ikke nevnt høydepunktene «Follow You Blind» og «Reservoir Of Memories», begge kraftballader som kan få snø til å smelte. 
Og er det noe vi trenger nå, så er det akkurat det. 
