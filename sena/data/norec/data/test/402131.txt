Filmanmeldelse:«Mellom linjene» er smart, morsomt og veldig fransk 

Fornøyelig komedie om den parisiske prateklassen. 

Olivier Assayas’ film fra i fjor er en fornøyelig lek med de intellektuelle pratmakerne i Paris. 
De som refuserer eller utgir hverandres bøker samtidig som de ligger med hverandres ektefeller og kjærester – og skriver om det etterpå. 

Det er antagelig en nokså hermetisk lukket liten elite. 
De fører an og har langt på vei nok med seg selv. 
De er etter alt å dømme uutholdelige å oppholde seg i nærheten av, men morsomme å se portrettert på film. 

Vi har samme gruppe i Norge også, og det er nok trygt å anta at jeg tilhører den. 
Men den franske filialen er likevel hakket mer arrogant, selvsikker og fornøyd med seg selv. 
Den mangler, så vidt jeg har observert, noe av den selvironien jeg tross alt opplever at finnes blant samme gjeng her hjemme. 

Urfransk 

Uansett er det fornøyelig å se Assayas’ film. 
Den er den mest franske filmen jeg har sett på veldig lenge. 
Men den er fransk på den deilige måten. 

Mellom linjene har enormt mye snakking. 
Dialogene – om litteraturens fremtid, om ebøker og lesebrett, og om hvordan leserne kommer til å forholde seg til litteratur og lesning i fremtiden – er skrevet som en blanding av maskingeværsalver og forelesninger på institutt for medier og kommunikasjon. 
Den er såpass kvikk at den aldri blir kjedelig. 
Og samtidig veltalende og presis. 
Den er langt på vei et essay og en raljering med virkelighetslitteraturbegrepet. 

En av karakterene, forfatteren Léonard (Vincent Macaigne), er ute av stand til å skrive om noe annet enn sine egne opplevelser, først og fremst erobringer, utroskap og flyktige forhold. 
Så gir han karakterene andre navn og endrer litt på geografien, og vipps, så er det blitt fiksjon. 
Redaktøren hans gjennom mange år, Alain (Guillaume Canet), begynner å få nok av Léonards nærgående utleveringer, men skjønner likevel ikke at de egentlig er nærere enn han vet. 

Ekspert i krisehåndtering 

Alains kone Selena (Juliette Binoche) spiller en sliten skuespiller. 
Hun har ikke lyst til å spille fjerde sesong av en dustete politiserie, men hun vet at hun ikke har noe valg. 
Hun begynner å dra på årene og får ikke all verdens tilbud lenger. 
Selena insisterer på at hun ikke spiller en politikvinne, men en ekspert i krisehåndtering. 

Så har vi den unge og fremadstormende litteratur- og medieviteren Laura, som er hyret inn av Alain for å fortelle ham alt han ikke selv skjønner om digitalisering og litteraturens fremtid, men som også egner seg til å ligge litt med. 

Til sist kommer Léonards kjæreste Valérie. 
Hun er den eneste av karaktergalleriet som ikke tilhører litteratur-andedammen, og hun er også den eneste redelige personen. 
Valérie jobber for en venstreside-politiker som også er etisk ute å kjøre, men hun er selv hevet over intrigene og det moralske forfallet. 
Mens de andre jager karrierer og kortvarige gleder, er hun den eneste som tror på noe. 
Léonard lyver henne opp i ansiktet, men hun ser det store bildet og elsker ham likevel. 

Det blir litt mye når Assayas koser seg med en metaspøk om Juliette Binoche. 
Filmens Selena (altså Binoche) sier hun kjenner agenten hennes og kan komme i kontakt med henne. 
Samtidig kler det fortellingens premiss, som er at dette er en liten, selvopptatt klikk av mennesker som hverken gjør så mye fra eller til. 
De får nå bare prate og holde på. 
I hvert fall så lenge de morer oss. 
