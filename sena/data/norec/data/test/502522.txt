Endelig til topps på høyden
En av Bergens beste restauranter ligger på Nygårdshøyden. 
Her spiser du som en viking i Valhall. 

Det er fire år siden Marg & Bein åpnet dørene. 
Den nordiske bistroen med fransk-britisk hverdagsmat bruker tradisjonelle metoder for å lage moderne retter. 

Kjøkkenet koker mat på hele dyr og omfavner stykningsdeler som ikke nødvendigvis er førstevalget hos andre. 
Gjennom meny, interiør og håndverk viser restauranten en nærhet til hvor maten kommer fra. 

På veggen henger kraniet til en vær. 
På de mosegrønne stolene henger ull fra villsau. 

Her blandes det kjølige norske klimaet med varmen fra bålet, til en restaurantopplevelse som varmer inn til beinet. 

– Vil dere begynne med dagens aperitiff? 
Sommelier Robin Johannesen fra Øystese kommer bærende på en østerriksk pet nat fra Christoph Hoch, fra Peter & Paul-serien. 
Det er en perlende, frisk vin med aroma av tropisk frukt. 

Omtrent 70 prosent av vinene som serveres på Marg & Bein er økologiske, og dette er en av dem. 
Vinen står godt alene, men velger du å begynne kvelden med østers, slik servitøren anbefaler, er det best å holde seg til det klassiske. 

Henriot-champagnen er laget utelukkende på chardonnay og treffer bedre på garnityret av agurk, dill og soya. 

Mens forrettene legges opp kommer Johannesen tilbake med brød og urtesmør med hvitløksconfit. 
Måten hvitløken er tilberedt på tar bort den bitre brodden og gjør smaken mildere. 

På grunn av det kalde klimaet vokser nordisk sjømat sakte. 
Slik utvikler den en unik sødme i smaken. 
Dette rene, søte preget kommer tydelig frem i den nye suppen på menyen, en kongekrabbebuljong med store, saftige biter av kamskjell, kongekrabbe og løyrom. 

Den klare suppen har mye umami og fyrer opp smaksløkene uten å mette for mye. 
Samtidig er det en luksuriøs og raus servering. 
Retten blander noe av det beste fra havet med det beste fra skogene, idet sjømaten fremheves av tørket sopp. 

Det er kjøkkensjef David Alexander McCarthy som er i sving over grytene. 
I den neste forretten, kalvebrissel med sennepsmajones, blander han steikefettet med sherryeddik. 

Det er antagelig grunnen til den rike ettersmaken. 
Stekeskorpen gir de myke kjertlene en perfekt fast tekstur, mens smuler av knust svinesvor gjør retten sprø. 
Det er en deilig variert miks med syrlighet fra kapers. 

Til retten har sommelieren tatt en råsjans med IPAen Cravings fra 7 Fjell, som er lav på bitterstoffer og har en ren syrlighet. 
Det er en god anbefaling som passer godt mot fettet og saltet i maten. 

Ølmenyen på Marg & Bein er kortere enn før, men det er fremdeles nok å velge i. 

Oksekjaken er en av signaturrettene og en favoritt blant stamgjester. 
Ifølge servitøren ville det blitt bråk om de tok retten av menyen. 
Jeg skjønner hvorfor. 

Det braiserte kjøttet er så mørt at du kan spise det med skje. 
Salt sjy blander seg med søt puré på ovnsbakt blomkål og rødbeter som er syltet og bakt. 
Retten har fin sammensetning av tekstur og smak. 
Her mangler det ikke på noe. 

Zinfandelen i glasset er eikepreget og søt, men har en tanninstruktur som supplerer maten. 

Kjøkkenet på Marg & Bein bruker mye salt. 
Cassouleten med confitert andelår er laget på okse- og lammekraft med et tydelig anispreg. 
Det er en klassisk, hverdagslig fransk rett med mørt kjøtt, men retten mangler sødme for å gjøre summen til mer enn sine deler. 

Saltet fungerer som en smaksforsterker som nesten blir for mye, men som også gir lyst på mer. 

Til dessert kan du velge mellom oster fra småskalaprodusenter, krydderkake eller hvit sjokoladeparfait. 
De to søte valgene er ukompliserte retter laget av et kjøkken med øye for detaljer. 

Krydderkaken er pannestekt og serveres med lun vaniljesaus og eplekompott. 
Sjokoladeparfaiten danderes med solbærsyltetøy og knasende honning. 

Marg & Bein er en uformell nabolagsrestaurant og et hverdagssted med en kort meny. 
Det er noen ting som trekker ned, som vaskemaskinen som gir vinglassene en bismak og den dårlige garderobeløsningen midt i rommet. 

Men når det gjelder moderne rustikk mat er det få som kan måle muskler. 
På Marg & Bein spiser du som en viking i paradis og får regningen servert med beinknokler. 

Restaurantene vurderes individuelt og på bakgrunn av helhetsopplevelsen av service, mat, konsept, pris og atmosfære innenfor sin egen sjanger. 
Antall hjerter indikerer hvor vellykket opplevelsen var. 
En særdeles negativ opplevelse vil indikeres av ett hjerte. 
Seks hjerter viser derimot til en usedvanlig positiv opplevelse over all forventning. 
