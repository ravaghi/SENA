Her finnes knapt et eneste subtilt poeng
Akkurat idet jeg trodde jeg skulle bli sjarmert av denne romantiske komedien, tok den en vending. 

Jeg skal innrømme med en gang at jeg ikke er kjempeglad i romantiske komedier. 

Når jeg først ser en, kan jeg likevel lett la meg sjarmere og overse klisjefylte plott, så lenge jeg blir varm om hjertet og ler godt underveis. 

Akkurat i det jeg trodde jeg skulle bli sjarmert av «Long Shot», tok den en vending som gjorde det motsatte med meg. 

Fred Flarsky (Seth Rogen) er en noe ustelt journalist, kjent for å sine harde meninger. 

Hans barndomsforelskelse var Charlotte Field (Theron), som nå er Secretary of State, og mulig presidentkandidat. 
De møtes igjen på et tidspunkt hvor Fred nylig er blitt arbeidsledig, og Charlotte er på jakt etter en skribent som kan tilføye talene hennes litt humor. 

Fred får jobben, og det ene fører som forventet til det andre. 

Theron og Rogen er en usannsynlig duo, men fungerer likevel godt som nettopp det. 

Charlotte og Freds gryende romanse har mange søte øyeblikk, og karakterenes «goofy» kjemi er det mest troverdige med filmen. 
Det ser ut som de faktisk har det gøy sammen. 

Theron er super i rollen som tøff og tydelig politiker. 
Charlotte er smart, og vet hva hun må gjøre for å nå målene sine. 

Om Fred er naiv, setter hun ham lett på plass. 
Når han skriver en sint tale, må hun forklare at hun som kvinne ikke kan være sint, da blir hun kalt hysterisk. 

Om hun er streng, blir hun kalt bitchy. 
Filmen har noen slike ekte, tilfredsstillende øyeblikk. 

Men som disse øyeblikkene, er det mye av det politiske som blir overtydelig. 

For eksempel er den sittende presidenten i «Long Shot» en udugelig TV-skuespiller (Bob Odenkirk). 

Vi får også kommentarer på Fields offentlige opptredener fra Fox News-aktige skikkelser, som bare dømmer Field på utseendet hennes, og frykter hva en president med mensen kan finne på. 

Noe av dette er morsomt, men det får en umiddelbar vond bismak når man husker på at disse Fox News-folkene faktisk eksisterer. 

Det finnes knapt et subtilt poeng i hele filmen, og til og med Rogens drøye vitser forklares i hjel. 

Bortsett fra disse politiske sparkene, er det som om filmskaperne ikke helt har skjønt greien. 

Handlingen i «Long Shot» er og blir en typisk «mann sjekker oppover»-fantasi. 
At kjærlighet trumfer alt, er absolutt å forvente av en romantisk komedie. 
Men jeg burde i det minste klare å tro litt på det. 

For jeg blir bare provosert når Charlotte, som ligger an til å bli USAs første kvinnelige president, tar utfordringer og små politiske tap så dårlig som det presenteres her. 

Jeg tror ikke på at en kvinne som har jobbet hele livet for den muligheten hun nå har fått, gir opp eller risikerer å kaste bort den sjansen så lett. 
Og det overskygger totalt det romantiske ved alt hun gjør. 

Poenget med «Long Shot» er sikkert at alt som skjer i filmen nettopp er så lite sannsynlig. 

Kanskje er det her den egentlige satiren ligger, siden det ikke går an å si at USAs skuespillerpresident er like usannsynlig som resten av filmen. 

Dersom dette er den egentlige tanken bak, virker det som et «langskudd», det også. 
