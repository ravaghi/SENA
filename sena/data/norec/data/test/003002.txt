Skål!
En voksen, ærlig og fullgod EP fra Kaveh. 

– Salute er et prosjekt som representerer min overgang fra spøk til alvor, min overgang fra ung tenåringsstjerne til en voksen artist". 
Det sier Kaveh om sin nye utgivelse Salut hvor Oslo-rapperen skåler for de gode og onde dager som artist. 

Det føles kanskje litt rart at 21 år gamle Kaveh allerede har begynt å se bakover. 
Men - tross den unge alderen - har allerede gått fire år siden karrièrestarten via P3-serien Sju steg mot toppen fra 2012. 

EPen som kom i dag har det vært overraskende lite promo rundt. 
Ganske ufortjent, egentlig, for Salut er et svært godt stykke arbeid fra en mer moden utgave av rapperen. 
For Kaveh fungerer vel så bra (om ikke bedre) med et mørkere uttrykk. 
Salute starter sterkt med Kavhes rørende hyllest til sin far "Min babba", med en mørk, følelsesladet og stemningsfull melodilinje som kler tematikken i låta svært godt. 

Førstesporet følges opp av låtene «Køyeseng» og «I skyggen» i samme stil. 
Det låter spesielt (og overraskende) bra med saksofoninnslaget på førstnevnte, hvor også blant annet Michel Dida og Sivas medvirker. 
Den enkle, men stødige og organiske trommebeaten gir mersmak fra første stund. 

Spesielt følelsesladet blir det på introen på «Til alle (Salute)» som starter med en simpel pianomelodi etterfulgt av en tung hiphop-beat fra gamleskolen. 
Låta er pompøs og sterk akkurat slik et tittelspor bør være, og er med på å hevde denne utgivelsen. 
Det er tydelig at Kaveh er inspirert av - og henger med - den eldre, norske hiphop-garde. 

«Jeg beklager» som er et autotune-tungt oppgjør med janteloven og «Ingen gjør det som meg» som er denne utgivelsens eneste uptempo-låt, runder av skiva på verdig vis. 
Kaveh både skriver og rapper bra. 
Med rikt vokabular og sylskarp artikulasjon er det vanskelig å ikke bli dratt inn i både tekst og lydbilde. 

I symbiose med en haug med dyktige produsenter - inkludert han selv - er det en ren vinneroppskrift. 
Kaveh har gjort akkurat det han lovet: 
Gitt ut en voksen, ærlig og seriøs åtte spors-utgivelse om livet sitt som ung rapper. 
Kaveh beviser at ventetiden var vel verdt det og får meg til å håpe det ikke blir like lenge til neste gang vi hører fra en av landets beste norske rappere akkurat nå. 
