Yoshi's Woolly World
En trivelig spillperle for barn i alle aldre! 

Den grønne dinosauren Yoshi er uten tvil den søteste figuren i Mario-universet. 
Han er høyt elsket, likevel må vi helt tilbake til 1997 og Nintendo 64 for å finne et rent Yoshi-spill til en av Nintendos hovedplattformer (det er flere til håndholdte konsoller). 

Nå er imidlertid den lille karen med den lange tunga tilbake i et nytt spill – Yoshi’s Wooly World, til Nintendo Wii U. 

Som navnet tilsier er alt i spillet laget av garn, tøy og bomull, inkludert Yoshi og alle yoshisaurene. 
Det er Good-Feel Studios, spillselskapet som står bak Kirby’s Epic Yarn, som også denne gangen har lagt opp maskene for Nintendo, og de har levert et klassisk, sideskrollende plattformspill som er en fornøyelse å spille. 

På jakt etter garnnøster 

Når magikoopaen Kamek forvandler alle Yoshis venner om til garnnøster, som han selvfølgelig mister rundt omkring i spillverdenen, må Yoshi ut på redningsoppdrag. 
Du må samle inn alle garnnøstene igjen, og stort mer enn det er det ikke til historien. 

Men nå har heller aldri historien vært det viktigste i plattformspill som dette. 
Det er oppbygningen av brettene og variasjon i disse, som er viktig. 

En variert spillopplevelse 

Og det er det ingen tvil om at Yoshi’s Wooly World er nettopp variert, både når det gjelder brettdesign og fiendene i spillet. 

De fargerike brettene utnytter mulighetene du har når alle omgivelsene er laget av tråd. 
Ser du en løs tråd på veggen er sjansen stor for at det skjuler seg en hemmelig gang bak. 
Du kan dra ut tråden med tunga til Yoshi slik at maskene løsner og det hemmelige rommet blir synlig. 

Yoshi kan som vanlig spise sine fiender, men når du gjør det i dette spillet er det garnnøster, ikke egg, som popper ut bak, og som du deretter kan kaste på fiender og ting i omgivelsene. 

Mange av plattformene i spillet er laget av strikkepinner og garn, og rundt omkring i spillet vil du finne tomme rundpinner. 
Ved å skyte et garnøste på disse tomme strikkepinnene vil det strikkes en ny plattform, som av og til leder deg videre til noen skjulte skatter. 

Utfordrende skattejakt 

De varierte omgivelsene gjør det til en fryd å bevege seg rundt i den myke spillverdenen, og har du samlemani, kommer du til å elske dette spillet. 
For som det ofte er i plattformspill som dette er det å finne alle samleobjektene som er den store utfordringen. 

Hvis du ikke er så nøye med å finne alt, suser du lett gjennom brettene. 
De er ganske enkle og du kan sette ned vanskelighetsgraden ytterligere, slik at små barn også kan spille. 

Men å finne alle de hemmelige rommene, slik at du kan samle alle garnnøstene, juvelene og blomstene som ligger gjemt omkring er ikke like lett. 
Og for en manisk samler som meg, gjør dette at brettene får stor gjenspillingsfaktor. 

I utgangspunktet ligger det mellom åtte og ti timer spilletid i spillets førti brett, men du har i tillegg noen bonusbrett, og hvis du skal finne rubbel og bit av alle samleobjektene i spillet vil du nok bruke noe mer tid. 

En trivelig spillperle 

Yoshi’s Wooly World er det koseligste plattformspillet jeg har spilt siden Rayman: 
Legends, og ekstra trivelig er de at at spillet har en lokal samarbeidsmodus. 

Før du starter et brett kan du velge om du vil spille det med en eller to spillere, og er man to har man en fordel i at du alltid har et garnnøste tilgjengelig. 

For den ene yoshien kan selvfølgelig spise den andre og skyte spillfiguren veggimellom – en fordel hvis det ikke er noen fiender i nærheten, og du trenger et garnnøste for å åpne en hemmelig vei. 

Det morsomste er selvfølgelig å bare herje rundt og ødelegge for hverandre i vennskapelig stil – kaotisk og rotete, men kjempegøy. 

Aldersmerkingen på Yoshi’s Wooly World er tre år, men dette er et spill for barn i alle aldre. 
Dermed er dette også et strålende familiespill, der både barn og voksne kan spille sammen. 
