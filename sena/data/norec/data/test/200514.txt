Test:Opel Astra Sports Tourer 

Nye Astra er kåret til Årets Bil 2016. 
Nå kommer stasjonsvognen, og vi har kjørt den allerede. 

I oktober kom kombiversjonen av nye Astra, den tiende generasjonen fra Opel i kompaktklassen. 
Nå kommer stasjonsvognen, og aldri før har stasjonsvogner i dette segmentet vært mer interessant. 
De har vokst, og nærmer seg faretruende bilene som normalt er et hakk større. 
Men de er fortsatt en god del rimeligere. 

Nye Astra, Astra K blant kjennere, har likevel et knippe veldig sterke konkurrenter å bryne seg på. 

Typiske konkurrenter er stasjonsvognutgavene av VW Golf, Toyota Auris, Ford Focus, Skoda Octavia, Peugeot 308, og deres like. 

Vokst seg stor 

Stasjonsvognen måler nå 4,7 meter i lengde, og 1,87 i bredde, når speilhusene er ute. 
At bilen er blitt såpass voksen merkes også når bagasjerommet måles. 
Med seteryggende i baksetet nedfelt har du 1.630 liter til rådighet, noe som er 80 liter mer enn på forgjengeren. 

En lenger akselavstand bidrar også til kjøreegenskaper som føles mer voksne, med mer komfort og bedre stabilitet. 

Også bak rattet drar du utbytte av noen millimeter bedre plass både her og der. 

Eksempelvis er takhøyden økt med 26 millimeter for føreren, og beinplassen for passasjerene i baksetet er strukket ytterligere 28 millimeter, sammenlignet med forgjengeren. 

Astra Sports Tourer, som er navnet på stasjonsvognen, er rundt 190 kg lettere enn sin forgjenger, og slike slankekurer blir som regel aldri feil, verken for forbruket eller for kjøreopplevelsen. 

I likhet med kombiutgaven, så er Astra Sports Tourer nøytral og forutsigbar ute på veien. 
Skulle du ønske et mer sportslig preg, så er dette bare et tastetrykk unna. 
Da skal styring strammes opp en smule, og respons fra gasspedalen bli mer direkte. 
Sistnevnte merkes godt, uten at vi syns tastetrykket gjør nevneverdige utslag i styrefølelsen. 
Det spiller likevel liten rolle, for styringen er fint satt opp som den er. 

Se flere bilder av Astra utvendig: 

Bensin eller diesel? 

Den norske importøren har store forventninger til den nye 1,4 Turbo, som byr på 150 hestekrefter. 
Denne kan fås i kombinasjon med en helt fin 6-trinns automatkasse, selv om Opel forventer at flertallet velger manuell. 

Automat kan uansett være å foretrekke når dreiemomentet ikke er all verden. 
Da finner den lett beste gir til det arbeidsområdet du befinner deg i, uten at du blir stressa av maset med å gire mye selv. 

Det er dessverre ofte tilfellet på mindre bensinmotorer. 

Av dieselalternativer er det en 136 hesters 1,6-liter som er mest interessant, selvfølgelig Euro 6 sertifisert. 
Den vil dermed ikke bli nektet innpass i hovedstaden på eventuelle dager med dårlig luftkvalitet. 

Dieselmotoren byr dessuten på et helt annet dreiemoment enn bensinutgaven, med sine 320 
Nm mot 230 i bensinen, og vil for de aller fleste føles kvikkere og sterkere – rett og slett fordi den er det. 

Vi har tidligere slått fast at dieselen på 136 hester er vår foretrukne modell, selv om den koster rundt 20.000 kroner mer. 
Dette valget videreføres også til stasjonsvognen. 

Utstyr i fleng 

Foruten dimensjonene og den ekstra plassen, er stort sett det meste som kjent fra kombiutgaven. 
Astra Sports Tourer kommer i tre utstyrsversjoner, og allerede fra start har du mye av det utstyret du vil håpe på. 
Det er likevel bare rundt 45.000 kroner som skiller laveste utstyrsnivå, Edition, fra høyeste utstyrsgrad Premium. 
For denne prisen får du en svært god liste med utstyr, og vi er ikke i tvil om hva som lønner seg på sikt. 

Har du pengene så ville det rett og slett vært tullete å velge annet enn Premium. 

Differansen i kroner og øre får du garantert i retur når du en dag skal selge bilen igjen. 
For ikke å snakke om, du vil være førstevalget når en potensiell kunde skal velge blant to alternative bruktbiler. 

Og som tv-reklamen skryter av, bilen kan leveres med både LED Matrix hovedlys og massasjeseter. 
Utstyr utover det som finnes i utstyrsversjonene er heller ikke dyrt, og massasjefunksjonen koster deg 4.000 kroner ekstra i tillegg til Premium. 
Det er vekslepenger sammenlignet med hva du må ut med hos flere av konkurrentene – om de kan levere. 

Tommel opp eller ned? 

Så, er Opel Astra Sports Tourer bilen du skal satse på i dette segmetnet? 
Vel, ifølge juryen som ga den tittelen Årets Bil kan det virke slik, men der var likevel ingen av bilene den konkurrerer direkte mot. 
Situasjonen er med andre ord mer nyansert enn som så, men Opel fortjener langt mer oppmerksomhet enn vi gir den her i Norge. 
På forunderlig vis er de blitt litt glemt, og havner for sjelden på shoppinglisten når en bil skal velges. 

Det vil det snart bli en slutt på, for neste år kommer bilen Opel Norge ikke vil klare å skaffe nok av – elbilen Opel e-Ampera. 

Med sin kombinasjon av rekkevidde og pris (i det minste indikasjonene), så vil den bli sterkt etterspurt. 
Forhåpentligvis vil dette gi ringvirkninger til det øvrige sortimentet fra Opel. 
Og for å svare på spørsmålen om tommelen, så peker den veldig oppover, selv om vi vet at bilen har sterke konkurrenter. 

Astra Sports Tourer blir å få med motoriseringer fra en 1-liters 3-sylindret sak på 105 hestekrefter. 
Prisene starter på da på 235.000 kroner, i utstyrsversjon Edition, som er innstegsversjonen. 
Modellene vi har kjørt koster 319.900, og er da fullspekket. 
