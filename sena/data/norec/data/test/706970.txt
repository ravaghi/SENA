Dronningen skriver i en deilig tone
KRIM: 
Romanene til franske 
Fred Vargas handler mest om gode følelser for hovedpersonene. 
Ikke så mye om spenning. 

Fred Vargas: 
Eremittedderkoppen. 
Krim. 
Oversatt av Eva-Marie Lund. 
458 sider. 
Aschehoug. 

Tre åttiåringer blir bitt av giftige edderkopper og dør. 
Politimann Jean-Baptiste Adamsberg er overbevist om at det dreier seg om drap. 

Den franske krimdronning Fred Vargas (psevdonym – 61 år) har opparbeidet seg et stort publikum gjennom mange års skriving. 
Hun har solgt over 10 millioner bøker. 

Vargas skriver i en særegen deilig tone om den meget eksentriske Adamsberg: 
«Fullmektigen virket mer blåst og bølgende enn noen gang, med flakkende blikk og et vagt smil. 
Det var som om han hadde mistet de presisjonsflatene han tross alt pleide å arbeide etter, holdepunktene, milepælene, som staket ut veien.» 

Språket er lekent og lærd, mangslungent og medrivende, med en hang til ordkløverier. 

Politi-kollegene til Adamsberg er en pussig gjeng med følsomme skruer. 
En ser ut som en gebrekkelig vadefugl, en annen samler på døde fisker og trommer på magen sin når han er nervøs eller fornøyd (ofte). 
Alle duller de med kontorkatten og et fuglepar som har bygget rede i bakgården. 

Denne gangen sliter Adamsberg med å få kollegene med seg. 
Det er rett og slett for utrolig at en morder bruker edderkopper som drapsvåpen. 
Vennskapet med hans nærmeste medarbeider Danglard slår sprekker. 
Adamsberg velger å banke vett i vennen – bokstavelig talt. 

Kanskje handler «Eremittedderkoppen» mest om vennskap mellom politimenn, hvordan en politistasjon kan bli et hjem. 
De ansatte lever tydeligvis brorparten av sine liv der, flere velger å overnatte. 

Vargas skriver på en måte som vekker gode følelser hos leseren, som når Adamsberg på elegant vis får arrestert en voldtektsforbryter. 
Dette er ren feelgood-krim, som trygt kan anbefales til de fleste. 

Jeg har likevel to innvendinger: 

1) 
Mord-metoden er så usannsynlig at den har lite med virkeligheten å gjøre. 

2) 
Jeg har aldri møtt en mann med to ubrukelige ur på armen. 
Men kanskje har de sånne i Frankrike? 
