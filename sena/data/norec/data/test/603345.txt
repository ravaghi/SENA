«Rutete Ninja»:God og grov 

Det tok 14 år, men nå er endelig oppfølgeren til «Terkel i Knipe her», og den er minst like grov og politisk ukorrekt. 

Asgeir går i syvende klasse. 
Stefaren er ei klyse, stebroren er enda verre, og moren er veldig opptatt av det alternative. 
I tillegg er han superforelska i uoppnåelige Jessica i åttende klasse, og blir plaget av skolens bølle. 
Men en dag får han en helt spesiell bursdagsgave som kommer til å snu opp ned på hele hans verden. 

Herman Flesvig har fått ansvaret for den norske dubbingen, og leverer med glans de 113 ulike stemmene til manusforfatter og regissør Anders Matthesens karakterunivers. 
Selv om det er animasjon er det ikke noen barnefilm. 
Den har fått 12-årsgrense og filmskaperen pirker borti de fleste tabuer, men på en god måte. 
Filmen har faktisk noe å si. 
Den peker på en rekke ting i samfunnet vårt, fra barnearbeid og oppfatningene våre om andre land og kulturer, til det som skjer i skolegården når noen blir mobbet og trakassert. 

Den tar også opp ulike aspekter rundt hevn da ninjadukken har en mer gammeltestamentlig oppfatning, og mener øye for øye, tann for tann er den riktige fremgangsmåten når noen skal straffes. 
Men først og fremst er det en film med masse sprø humor og et festlig karakterunivers. 
