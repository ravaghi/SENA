Mario Kart 8
Intenst og morsomt. 

De gamle har det godt. 
I alle fall hos Nintendo, som ustanselig løfter opp sine helter og bruker dem for alt de er verdt i arbeidet med å øke salgstallene til Wii U-konsollen. 

Mario Kart 8 er nok et bevis på at Nintendo leverer kvalitet i aller øverste klasse. 
Og så lenge den japanske spillgiganten fortsetter i samme stil vil de overleve i nye tretti år. 

Seksten nye baner, og seksten remiksede klassiske baner fra spillseriens over tjue år lange historie, utgjør hovedattraksjonen i det åttende spillet siden 1992. 
Nyvinningen, som bokstavelig talt snur alt på hodet, er introduksjonen av egne antigravitasjonsfelt som lar spillerne klatre opp både på vegger og i tak. 
En liten endring i spillseriens fastsatte format, som gjør store endringer i opplevelsen av de intense og fargerike løpene. 

Like moro for nybegynnere og erfarne spillere 

Mario og vennene kappkjører i Mario Kart 8, som navnet antyder, på gokarter og andre doninger. 
Underveis i løpene kan alle spillere plukke opp hjelpemidler, som fartssopper og superstjerner, og våpen, som skilpaddeskall og lynangrep. 

Bruken av disse påvirker løpene kraftig, og brukes av spillet til å jevne ut ferdighetene mellom erfarne og uerfarne spillere. 
Hva du får når du kjører over en hjelpemiddelboks er tilfeldig. 
Ligger du bakerst er det høyere sannsynlighet for at du plukker opp en rakett som lar deg ta igjen hovedfeltet, mens ligger du først plukker du oftere opp mynter og bananskall. 

Muligheten til å velge kontroller, både GamePad-, Wiimote-, Classic- og Wii U Pro-kontrolleren kan tas i bruk, gjør terskelen ekstra lav for nye spillere. 

Ulike kontrollsystemer til tross, presisjonsopplevelsen er like god. 
Og det er et kritisk punkt i Mario Kart 8. 
Et knappetrykk lar deg hoppe over mindre hindringer, men mer viktig er det å bruke hoppknappen til å legge bredsiden ut og sladde deg gjennom svingene. 
En velutført sladd gir fartsbonuser som er helt nødvendige for å mestre og vinne løpene i spillet, det samme får du av å ligge i kjølvannet bak en annen spiller. 

«Battle Mode» er spillets eneste svakhet 

Opptil fire spillere kan konkurrere mot hverandre lokalt på en tv-skjerm, mens tolv kan spille mot hverandre over nett. 
Og det er et faktum at Mario Kart 8, i likhet med andre spill i serien, er morsomt i konkurranse med andre mennesker. 
Det er lettere enn tidligere å ta i bruk vennelister for å spille med kjente, og Miiverse-tilknytningen åpner for visse sosiale tjenester, selv om dette fortsatt ikke er på samme nivå som Xbox Lives eller Playstation Networks brukervennlighet. 

Spillets største svakhet ligger likevel i kampdelen, hvor spillere konkurrerer som å samle og sprekke ballonger festet på kjøretøyene. 

I Mario Kart 7 til Nintendos håndholdte 3DS-konsoll fulgte det med egne arenalignende brett som samlet spillere i intens kamp. 
Mario Kart 8 byr i stedet på åtte av de vanlige brettene, uten antigravitasjonsfelt, med samme ballongoppdrag – dermed reduseres kampopplevelsen til å kjøre rundt banene i sirkel for å lete opp andre spillere. 
Dette fungerer ikke like godt som i tidligere spill i serien. 

Muligheten til å se opptak av løpene i Mario Kart TV, laste dem opp til Youtube og laste ned spøkelsesløp fra de beste spillerne i verden, gjør det også attraktivt for de med størst konkurranseinstinkt å finne utfordringer langt utover de første gjennomspillingene. 
En egen del av spillet som lar deg konkurrere utelukkende på tid løfter denne utfordringen enda ett par hakk. 

Med HD-grafikk, farge- og fantasirike omgivelser, helsprø og tidvis psykedeliske baner, ser Mario Kart 8 fabelaktig ut på Wii U-konsollen. 
Kombinert med en uovertruffen følelse av mestring og – innimellom – frustrasjon, er det trygt å konkludere med at Mario Kart 8 er spillseriens beste. 

Hvilket «Mario Kart»-spill er din favoritt? 
Del dine meninger i kommentarfeltet! 
