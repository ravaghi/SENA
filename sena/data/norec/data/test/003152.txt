Stup i boblebadet
Admiral P møter sommeren i sedvanlig form. 

Som en av Norges få dedikerte reggae-artister stiller Admiral P automatisk sterkt i konkurransen som landets reggaekonge. 
Selv om man ikke aktivt oppsøker musikken til admiralen, får man ofte ufrivillig med seg låtene i anledning fest, discobowlinga ved Rockefeller eller chillings i parken. 

Kjent for lette refreng og nødrim, gønner Norges god stemning-ambassadør på med sommerlige vibber på sine nye singler. 
Dancehall-sjangeren blir hyllet i form av tropiske «Nydelig» og hyperaktive «Bobler». 

I familiær stil hengir Admiral P seg til “the special someone” med kompliment etter kompliment i «Nydelig». 
Beaten er grei den, men låta er flat, og trigger gjenkjennelighetsfølelsen i så stor grad at det blir slitsomt å høre på. 
Det er nesten så den funker bedre som bakgrunnsmusikk på et kommunalt arrangement enn som en sommerhit. 
Selv om «Nydelig» ikke ble låta jeg husket best fra denne snodige lanseringsstrategien, er det en helt gjennomsnittlig bobler. 

“Hey, det er en bobling-ting” er admiralens første strofe i «Bobler». 
Der satt han virkelig boblingstandaren. 
Vi bobler videre opp i klubben med en, ja, tør jeg påstå - parodisk låt hvor admiralen sjæl, OnklP og Eben Jr. muligens bruker ordet “boble” rundt 300 ganger (jeg prøvde å telle, helt på ekte). 
Denne låta bobler virkelig til det koker over, og etablerer “å boble” som et universelt anvendelig verb uten at jeg helt klarer å forstå hva det betyr. 
Utrolig nok er denne låta noe av det mest fengende og boblete jeg har hørt i år. 
Uansett om du vil eller ikke, så får Admiral P deg til å smile perplekst. 
God stemning er det i hvert fall. 

Halv-navnebror OnklP joiner boblebadet fylt med god, men irriterende Macarena og Las Ketchup-stemning. 
Onkl er med på bobleballen og presenterer enda flere bobleordspill. 
Jeg kan bare tenke meg hvor boblete stemning det har vært i studio med denne låta. 
Såpebobla sprekker dog i form av særs tynne forsøk på å inkludere “bobler” i hver eneste strofe. 

Admiralen stiller opp med god intensjon, men nå føler jeg tiden er inne for noe mer i en sjanger som har mye mer å by på enn overdreven hengivelse, god stemning og… 
bobling. 

P3aksjonen 2014: 
Admiral P spiller "Allergi": 
