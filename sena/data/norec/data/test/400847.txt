Restaurantanmeldelsen:Dinner – din kinesiske bestevenn 

Restaurant 
Dinner har holdt det gående i 28 år og byr fortsatt på byens beste kinesiske mat. 

– 
De har byens mest velsmurte restaurantmaskineri, hvisker spisefølget. 
Hos Dinner kommer du inn døren, får beskjed om at du har bordet i 1 time og 45 minutter, blir raskt ført til bordet og har i løpet av 5 minutter både meny og en drink i hånden. 

Spennende meny 

Dinner restaurant har en imponerende meny med mange retter som frister. 

– 
De som ikke har prøvd Pekingandmenyen til 450 kroner bør snarest booke den, bare husk på at den må bestilles en dag i forkant, sier spisefølget. 
Dinner byr også på husets signaturmeny, samt en rekke retter med både fisk, skalldyr, kjøtt og flere vegetarvarianter. 

Mørke farger 

– Alle de nye, asiatiske restaurantene minner mye om Dinner, mener spisefølget. 
Oslo har fått et vell av nye asiatiske spisesteder, som ligner mye på hverandre. 
Dinner er kledd i mørke farger og bordene står trangere her enn hos mange av konkurrentene. 
Servicen er kjapp og upersonlig, men servitørene kan sine ting. 

– 
Da er det klart for Dim sum, sier servitøren og forklarer i detalj om innholdet i den digre bambuskurven. 

Ikke no tull med vårrull 

– Nydelig presentasjon og meget gode smaker. 
De ulike bitene ligger rundt fire svarte skåler med ulike sauser til de forskjellige bitene. 
Vi starter med en knasende sprø vårrull med både and, kylling og reker inni. 
Vi kjenner smaken av and og reker best og dypper herligheten i en mild, søtlig chilisaus med litt mynte oppi. 

Mange asiatiske restauranter drukner ingrediensene i sterke eller for søte sauser, men Dinner holde tungen rett i munnen. 
Vi kjenner godt viltsmaken til hjorten som er gjemt inne i friterte risboller, og Gau 
Ji, dampet og pannestekt pastadeig, byr på mør og passe krydret wagubiff blandet med vineddik. 
Det er både søtlig, syrlig og passe salt. 

– 
Jeg liker denne best, skryter spisefølget. 
Sødmefulle kamskjell er innbakt i knasende sprø filodeig og blandet med litt koriander og velduftende shitakesopp. 
Asiatiske restauranter burde bli flinkere til å bruke mer sopp i rettene sine. 
Kamskjellet havner i en meget god kremet hummersaus, blandet med en passe dose chili. 

Imponerende vinliste 

– 
Det er også positivt at de har drikkeforslag til de ulike rettene. 
Når man har så mange faste retter på menyen, burde det være en selvfølge, men har synder altfor mange spisesteder i Oslo. 
I tillegg til drikkeforslag har også Dinner restaurant en imponerende vinliste med godt utvalg for de vininteresserte. 

Den andre forretten er også en Dinnertier. 
En nydelig, saftig stykke misomarinert black cod smaker utrolig godt. 
Det er sødmefullt, toppet med rogn og har en bit fritert kylling blandet med gåselever. 
En meget flott rett, der alle smakene kommer godt frem. 

Fiskeproblemer 

Adventure of the Sea høres ut som nok en ny Pirates of the Caribbean film, og hovedretten har mye krutt i seg. 
Sier man at man vil ha sterkt krydret hos Dinner, lader kokkene kanonene slik at du får noen skikkelige trøkker i munnen. 
Det beste med retten er den deilige sausen og de gode, sprø grønnsakene til. 
Her er bok choy, mais, vannkastanjer og knasende sprø bønner. 

– Kamskjellene er småsøte og saftige, hummeren har beholdt både spenst og saftighet, men laksen smaker lite og det hvite faste breiflabbkjøttet er for seigt. 

De kan and 

– Nydelig vin, skryter spisefølget. 
Vi drikker en knallgod Diel Dorsheimer Goldloch 2013, en meget fyldig Riesling fra Nahe i Tyskland med litt restsødme for å matche den sterke maten. 

Den andre hovedretten innfrir. 
Anden er brunet og deretter kokt i væske, kalles braisert, og kjøttet er blitt ekstrem mørt og utrolig godt på smak. 
Sausen er ikke like sterk som fiskeretten, men også her er det småkrutt. 
Porsjonen er stor og 229 kroner er et godt kjøp for pengene. 
Her er det sprø vannkastanjer med nøttesmak, mais, asparges og noen søte melonbiter som frisker opp retten. 
Meget vellykkede kombinasjonene. 

Langt liv 

Pengemaskinen Dinner Bar & Restaurant hadde driftsinntekter på nesten 70 millioner kroner i 2015 og er en av de mest innbringende spisestedene i byen. 

– 
Det går utrolig kjapt, folk bytter bord fortere enn kaniner parrer seg, men det er solid håndverk. 
Dinner leverer gang etter gang, mener spisefølget og tar nok en bit av husets klassiske mangopudding, en luftig og frisk avslutningen med søte pikekysstenger til. 
De lever garantert i 28 år til. 

Adresse: 
Stortingsgata 22. 
Tlf. 
23100466. dinner.no 

Hva vi spiste: 
Misomarinert torsk og dumplings til forrett. 
Havets opplevelser og braisert and til hovedrett. 
Mangopudding til dessert. 

Hva det koster: 
Flere ulike setmenyer 

Hvem passer det for: Par, små og store grupper, flere chambre separeé. 
Innholdsrik meny der alle finner noe de har lyst på. 

Vegetarretter: 
Fire varianter med sprø fristelser, assortert sopp, vannspinat og shanhai Pak choi. 

Lydnivå: 
Instrumentell bakgrunnsmusikk spilles på greit samtalenivå. 
Bordene står tett i tett, så du får med deg helgeplanene til nabobordene. 

Innsidetips: 
Forhåndsbestill pekingand menyen en dag i forkant. 
Det kommer du ikke til å angre på. 

Miljø: 
4 

Meny: 6 

Mat: 5 

Service: 4 

Verdi for pengene: 
5 

24 av 30 poeng 

Mange retter å velge mellom 

Meget god mat 

Sentral beliggenhet 
