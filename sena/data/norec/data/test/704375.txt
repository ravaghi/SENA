Hei, hei, de var The Monkees
Mike, Davy, Peter og Micky gikk fra eksplosiv popularitet til langvarig latterliggjøring. 
De satte uansett spor etter seg, som hos The Minus 5. 

Det er 50 år siden The Monkees debuterte med et album enkelt og greit kalt "The Monkees". 
På det finner vi debutsinglen "Last train to Clarksville", en sang som gjorde et varig inntrykk på en 11 år gammel Scott McCaughey. 
Nå hyller han sine gamle helter med en sang til hvert av medlemmene, pluss en til dem som lagde sangene. 
Det gjør han gjennom bandet Minus 5, et popkollektiv han startet i 1993. 
Året etter innledet han et 17 år langt samarbeid med R.E.M. som turné— og studiomusiker. 
Dermed fikk han R.E.M.-gitarist Peter Buck med som tilbakevendende deltaker i Minus 5. 
Han er med her også, sammen med Mike Mills. 

The Monkees ble satt sammen etter prøvespillinger i Los Angeles i 1965, til tv-serien "The Monkees". 
Den handlet om et oppdiktet band som ville være The Beatles, men som aldri helt lyktes. 
At Monkees samtidig skulle bli et reelt band som i 1967 solgte mer enn Beatles og Rolling Stones til sammen, var det neppe noen som forutså. 

Tv-serien ble likevel kansellert etter bare to sesonger. 
Bandet holdt det gående til 1971, pluss gjentatte comeback. 
Det siste var i 2010 og varer fortsatt, selv om Davy Jones døde av hjerteattakk i 2012. 
I mai i år ga de tre resterende medlemmene ut albumet "Good times!". 

Scott McCaughey starter sin hyllest med over ni minutter lange "Michael Nesmith", passende countryinfluert: 

Michael Nesmith was a fine young man 

took up a guitar in big Texan hands 

Rode into town for the picture show 

Heard about a gig on the radio 

Dermed starter historien om The Monkees, mens opphavet til sangen starter i 2012. 
Da skrev Bucks Burnett et 17 vers langt dikt og sendte det til sine bekjente. 
McCaughey likte diktet og satte musikk til det – og la til enda flere vers. 
Du skal normalt hete Bob Dylan for å slippe unna med en slik tekstmengde, men sangen fungerer flott. 

Sangene om Monkees-medlemmene er fylt med referanser til sanger og hendelser. 
McCaughey følger opp med "Davy gets the girl", en varm sang om Davy Jones som alltid endte opp med jenta. 
Laura Gibson korer vakkert. 
Sangen ender med now he's stepped behind our view ."Song for Peter Tork" er en blanding av Stones og Lou Reed, uten at det ligner for mye på noen av dem. 
Tork er døpt Peter Halsten Thorkelson, med besteforeldre av norsk avstamning. 
Han ble hyrt inn til The Monkees etter at produsentene hadde vraket Stephen Stills på grunn av utseende. 

"Micky's a cool drummer" åpner med trommer og klokker inn på under to minutter. 
Micky Dolenz startet tv-karrieren allerede som 11-åring i 1956. 
I Monkees var han trommis og hovedvokalist. 

Minus 5 runder av Monkees-delen med "Boyce & Hart", om Tommy Boyce og Bobby Hart som skrev sanger som "Last train to Clarksville" og "(Theme from) The Monkees". 
I den første tv-sesongen spilte de for en stor del inn sangene med sitt eget backingband, før Monkees bare la på ny vokal. 
Da dette ble avslørt, førte det til en knekk for populariteten. 
Mange betraktet bandet som en dårlig vits. 
Boyce og Hart røyk etter hver uklar med seriens musikkansvarlige Don Kirschner og fikk sparken som produsenter. 

På de siste fire kuttene forlates Monkees-temaet. 
"Blue Rickenbacker" følges av en lovprisning av skuespilleren Robert Ryan (1909-1973) og deretter av Portland-bandet Richmond Fontaine, som etter 22 år satte strek i mars. 

Albumet rundes av med "Weymer never dies", en hyllest til en død venn. 

Beste spor: 
"Michael Nesmith", "Davy gets the girl", "Richmond Fontaine", "Weymer never dies". 
