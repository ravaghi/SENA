Fransk forfatter krever revolusjon
Edouard Louis har vakt oppsikt med sin klassereise fra ytterste fattigdom i nordfrankrike til akademia og det litterære parnass i Frankrike. 
Nå skriver han med gul vest på. 

"Rasisme er å gjøre visse befolkningsgrupper utsatt for en for tidlig død" siterer Edouard Louis, han som tidligere het Eddy Bellegeulle og skiftet navn for å frigjøre seg fra oppvekstmiljøets undertrykkende og ødeleggende mentalitet. 
Han siterer den amerikanske forskeren Ruth Gilmore. 
Denne definisjonen passer også på klasseveldet og på hat mot homofile eller transpersoner - på alle former for sosial og politisk undertrykkelse, fortsetter Louis. 

Han forteller om oppveksten i et fattig strøk i nord-Frankrike, om en barndom og oppvekst der hans annerledeshet, det at han var feminin og etter hvert åpenbart homofil, førte til en massiv undertrykkelse, ikke bare fra miljøet rundt, men også fra faren. 

Likevel gir han et portrett av denne faren som inngyter respekt. 
Han skriver om sin far med kjærlighet. 
Og han anklager den franske stat, gjennom dens presidenter de senere årene, for å ha drept faren, ødelagt hans livsbetingelser gjennom skjevfordelingen av goder i samfunnet. 
Det er som å høre gjenklanger av det berømte brevet fra 1898 da Émile Zola anklaget presidenten den gang for å ha begått justismord mot den jødiske offiseren Dreyfus. 

Som i de to romanene Louis har utgitt tidligere, er det i dette essayet på 78 sider sterke fortellinger fra hans eget liv. 
Han har selv sagt at han står i gjeld til Karl Ove Knausgård, og i etterordet her takker han både Morgenbladet og Litteraturhuset i Oslo for positiv medvirkning til at denne boka ble til. 

Og det er sterk kost. 
Han mener politikk er et estetisk spørsmål for de herskende klassene. 
"For oss var det liv eller død", sier han. 
Og han konkluderer med at Frankrike trenger en revolusjon, og han får bekreftelse fra sin svært syke far, skadd etter et hardt arbeidsliv med dårlig lønn og stadige innstramninger i sosiale ytelser: 
"Historien om kroppen din anklager den politiske historien", sier Louis, og faren får siste ord: 
«Det som trengs er en ordentlig revolusjon». 
