Sjarmerende bagatell
Silja Sol og bob hund har knadd sammen en liten ball av vårlig poplykke. 

Enkelte band bærer selve lyden av nittitallet i sine vingespenn. 
Et av dem er utvilsomt skånske bob hund, et snurrig indieband med popteft, punkinnstilling, en poetisk slagkraftig frontfigur i Thomas Öberg og en svært dedikert fanbase, som vel hadde sin storhetstid rundt årtusenskiftet. 

Det begynner kanskje å bli en stund siden septetten gjorde noe virkelig essensielt. 
Men de fortsetter å inspirere en ny generasjon artister, også her til lands. 
I forbindelse med slippet av albumet Dödliga klassiker i fjor opptrådte blant andre Daniel Kvammen, Thea & The Wild og Silja Sol på en hyllestkonsert til gruppen, og sistnevntes versjon av "Hjärtskärande rätt" traff bandet såpass hardt at de bestemte seg for å gjøre en duett med vestlendingen. 

Den har blitt riktig fin - en vårlig og ukomplisert poplåt som setter seg umiddelbart, kort oppsummert. 
Silja Sols uaffekterte avlevering løfter sangen, og berøringspunktet mellom skånsk eksentrisitet og bergensk popsensibilitet oppleves både naturlig og fruktbart. 

"Hjärtskärande rätt" berører riktignok ikke like dypt som de sterkeste sporene på Silja Sols egen utgivelse av året, Ni liv, og stilistisk er det noe av et tilbakesteg for henne etter vellykket eksperimentering med et mer mekanisk lydbilde. 
Men som en lett popkaramell å smatte på i solveggen gjør den jobben utmerket. 
