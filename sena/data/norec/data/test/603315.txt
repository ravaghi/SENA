«Hellboy»:Et helvetes oppkok 

Filmanmeldelse: 
Tro det eller ei, men det kan faktisk bli kjedelig å se på demoner som slåss. 

Det er to ting som appellerer til meg ved tegneserien «Hellboy»: 
Dens dype røtter i horror- og pulp-litteratur fra 1930-tallet – med alt dét fører med seg av nazi-okkultister, H.P. 
Lovecraft-inspirerte monstre og den slags moro – og Mike Mignolas fabelaktige, minimalistiske tegninger. 
Begge deler blir dessverre dårlig ivaretatt i denne nye filmversjonen. 

Jeg har ikke noe problem med at filmen er tøvete – «Hellboy» skal være tøvete – men dette er slitsomt og etter hvert helt gledesløst tøv. 
Dessuten er det alt for, alt for mye av det. 

Vår store, røde, halvt demoniske helt (spilt av David Harbour fra «Stranger Things») blir sendt til England for å stoppe Nimue (Milla Jovovich), en gjenoppstått heks fra Kong Arthurs dager, fra å, tja, hevne seg på noen eller noe, tror jeg. 
Men dét er bare utgangspunktet: 
«Hellboy» er to timer med kontinuerlige plot-tvister og slåsskamper mot en endeløs strøm av monstrositeter (jeg rakk å notere meg kjemper, vampyrer, demoner, et grisemonster og trollmannen Merlin før papiret tok slutt). 

Og selvsagt legger slutten opp til en oppfølger. 
Vel bekomme, jeg holder meg til tegneseriene. 
