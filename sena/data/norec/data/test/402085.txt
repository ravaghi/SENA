Filmanmeldelse:«Hellboy» er et monstrøst og blodig sirkus 

Tull og tøys fra start til slutt. 

Popcornfilm er blitt et begrep på lettbente filmer som ikke nødvendigvis skal tas så veldig alvorlig. 

Neil Marshalls nye film om demonen med den røde huden og de avkuttede hornene bør absolutt ikke tas på alvor. 
For dette er en film som er laget med ett mål for øye: å tilfredsstille fansen av tegneserien. 
Dessverre lykkes de ikke. 

Ganske vilt 

Tegneseriefiguren Hellboy ble utgitt for første gang i 1993 av Dark Horse Comics, men det spørs om selv fansen blir fornøyd med den nye utgaven av demongutten. 
Hellboy er filmet tidligere med Ron Perlman i hovedrollen. 
Nå er det David Harbour som har inntatt sminkestolen. 

Filmen har fabelaktige effekter med alt fra giganter, alver, forvokste griser, spøkelser og hekser. 
Det blir rett og slett litt vel mye i en historie som flakser både hit og dit i vill fart. 

I løpet av filmen får du både Hellboys opprinnelse fortalt i tilbakeblikk og et sammensurium av mytologien rundt kong Arthur, sverdet Excalibur og den onde bloddronningen Nimue (Milla Jovovich). 

Strukturen i filmen er ganske vill. 
Akkurat når du tror at de ikke kan putte på mer tull og tøys, så dukker jammen selveste Merlin opp. 
En ting er i alle fall sikkert: 
Denne filmskaperen har aldri hørt at «less is more». 

Blodbad 

Hellboy er en «trashy» film som takket være avanserte effekter, ser veldig bra ut. 
For jeg kan godt innrømme at jeg synes det er morsomt å se gigantene vandre på jorden, og demoner fra det dypeste helvete ødelegge London. 

De river folk i både to og tre mens blodet spruter og farger lerretet rødt. 
Hellboy gir en helt ny mening til begrepet tegneserievold, hvor alt er tegnet ut i de mest groteske detaljer. 
Effektavdelingen har tatt helt av. 
Der hvor Deadpools voldelige tilsnitt reddes av sylskarp humor, havarerer Hellboy. 

Tegneserievold 

Jeg setter pris på litt glad tegneserievold i ny og ne, men skal det fungere, er det et par andre elementer som også må være på plass. 

Det ene er god dialog og historie. 
Publikum må le av de raske replikkene. 
Her faller de på steingrunn. 
Manuset til Hellboy er platt. 
Det andre er humor, noe som avhenger av godt manus. 
De fleste forsøk på humor er bare banale og overhodet ikke morsomme. 

Den eneste som kommer nær noe man kan le litt av, er Gruagach, nærmere bestemt stemmen hans. 
Den erkebritiske aksenten til Stephen Graham er en fin kontrast til demonens groteske utseende. 

Hellboy er en dårlig B-film servert i Hollywoods glamorøse blockbuster-innpakning, men ikke la deg lure. 
