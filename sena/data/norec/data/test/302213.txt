Musikkanmeldelse:Blood Orange - «Freetown Sound» 

Enda en milepæl i britens musikalske historie. 

ALBUM: 
Karrieren til Devonté Hynes har vært en usedvanlig sjangeroverskridende affære, og på 30-åringens etterlengtede tredjealbum under artistnavnet Blood Orange er det fortsatt ingen regler å skue. 

«My album is for everyone told they’re not black enough, too black, too queer, not queer the right way, the under appreciated,» teaset han for to uker siden via Instagram, men «Freetown Sound» handler om mer enn frihet til å uttrykke egen person. 

«My father was a young man, my mother off the boat» åpner han på «Augustine», som i likhet med mye av skiva tar for seg foreldrenes utvandring fra respektive Guyana og Sierra Leone til London. 
Hynes leverer sterk og personlig lyrikk over et lydteppe knytt sammen av deilig synth, nydelige melodier og 80-tallsinspirerte rytmer som roper ut etter nærmeste bakgårdsfest. 

Nelly Furtado leverer sin beste opptreden på årevis med «Hadron Collider», mens andre høydepunkter som «Chance», «Best To You», «E.V.P» og ikke minst «Better Than Me» (med sine klare tråder til det mesterlige Solange-samarbeidet «Losing You») gjør «Freetown Sound» til enda en milepæl i britens musikalske historie. 
