Hvis alternativmessen var en filmfestival, kunne «Reisen til Yoshino» vært åpningsfilmen
Juliette Binoche i japansk skog. 

Japanske Naomi Kawase har hatt filmer i Cannes flere ganger. 
Under kirsebærtrærne (2015) var for eksempel en rørende historie om de nære ting, om mat og presisjon og kjærlighet til ingredienser og fremgangsmåter. 
Den var realistisk og forståelig. 

Med Reisen til Yoshino leverer Kawase et helt annet type arbeid. 
Filmen kan sies å være en hyllest til den helt fantastiske skogen i området rundt Nara, ikke langt fra Osaka. 
Furutrærne der er høye og slanke, med grener som ikke vokser ut fra stammen før høyt oppe. 
Skogen, og fjellåsene den vokser i, er filmet med blikket til noen som elsker den. 
Hvis man er glad i skog, som jeg, holder dette et langt stykke på vei. 
Bildene er svimlende vakre. 
Trær, dyr, dis, strå. 
På dette feltet er filmen til å spise opp. 

Historien krever derimot en åpenhet jeg må konsentrere meg kraftig for å oppnå, og selv da sliter jeg. 
Inntrykket er litt det samme som jeg kan få på kunstutstillinger. 
Når jeg vandrer rundt og kommer til et langt videoarbeid, hvor det er satt frem benker man kan sitte på, for riktig å foreta et dypdykk inn i videoen. 
Ofte forsøker jeg en god stund, men når det etter et antall minutter fortsatt ikke er noe å holde fast i, går jeg som regel videre. 

Vision 

Juliette Binoche har en bærende rolle. 
Hun er europeeren som kommer for å lete etter den mytiske urten Vision. 
Skogvokteren Satoshi (Masatoshi Nagase) er usikker på om den i det hele tatt finnes. 
Men den gamle, blinde urtekona Aki (Mari Natsuki) vet bedre. 

Så følger en historie om nærhet til naturen. 
Hvor fortid og nåtid går over i hverandre, og hvor primtall styrer når den uhyre sjeldne soppen det letes etter, slipper sporene sine (hvert 997. år). 
Men da kan den til gjengjeld fjerne all menneskelig lidelse. 

Kjærlighet oppstår, naturligvis hadde jeg nær sagt, mellom Binoches rollefigur Jeanne og Satoshi. 
Han er mystisk stille og western-aktig uttrykksløs der han går rundt med hunden sin og redder fjellet, som han sier, selv om det er noe uklart hva han driver med. 

For mye prat 

Alt sammen er velmenende og vakkert, men Kawase stoler ikke, som for eksempel Tarkovskij gjør i Stalker (1979), på at bildene holder i seg selv. 
Så mye av det som burde ha forblitt usagt, sies, og gjentas i tilfelle vi ikke fikk det med oss første gang. 
Det blir for mye. 

Dessuten kjøper jeg ikke at Satoshi – og også senere en figur som heter Rin – først bare forstår engelsk halvveis godt, før de plutselig kan fatte både vanskelige abstrakte størrelser og også selv snakke. 
Særlig, tenker jeg da. 

Og Binoche, som jeg var sterkt tiltrukket av som ung kinogjenger, har et så åpent og ekte ansikt og smil at det noen ganger føles som om det misbrukes. 
Hvis alt kan spilles inderlig, uansett hvor dumt det er, forsvinner noe av fascinasjonen. 

Jeg vil veldig gjerne leve i en verden hvor man kan lage flytende filmer. 
Filmer om fjell og trær og intuitive forbindelser og minner og tilfeldige personer som dukker opp, men viser seg å ikke være tilfeldige likevel. 
Men da må det balanseres med mer finesse enn dette. 

Mot slutten tenkte jeg at bildene av skogen hadde gjort seg i episode åtte av Netflix’ nye naturserie. 
David Attenboroughs stemme hadde antagelig gjort samme nytten som Binoches når det gjelder å innprente i oss hvor viktig det er at vi møter naturen med ærefrykt og ydmykhet. 
