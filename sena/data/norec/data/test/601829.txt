Årets beste album?
Post-metalbandet Cult of Luna fra Umeå har holdt på i nesten 20 år, og har fem studioalbum bak seg. 
De har tjent sin respekt gjennom solide utgivelser og er å regne blant sjangerens mest innflytelsesrike band. 
Denne gangen har de med gjestevokalist Julie Christmas, og det er hun som virkelig tar bandet opp til nye høyder. 

"Mariner" inneholder kun fem låter , men til gjengjeld ligger låtlengden mellom åtte til femten minutter og bygger rundt temaet romforskning. 
Albumet starter med droner som bygger seg opp før bandet smeller til for fullt med scream-vokal, svevende gitarer og seige trommer. 
De harde vokallinjene til Johannes Persson og Fredrik Kihlberg er mikset godt sammen med Julia Christmas, men det er sistnevnte som imponerer mest. 
Christmas viser en utrolig allsidighet og går lekende lett fra scream-vokal til nydelige, særegne melodilinjer. 
Energien hun leverer er overveldende, og understreker at ingen kan si at jenter ikke kan være metal-vokalister! 

Hele bandet viser en mesterlig dynamisk flyt og detaljerte lydbilder . 
Det er vanskelig å få med seg alt i en gjennomlytting, men energien man sitter igjen med er ubeskrivelig. 
Dette albumet går rett inn på favorittlisten. 
