En voksen og annerledes smarting
Vi har testkjørt nye Mini Countryman, som etter vår mening er alt det forgjengeren, uten helt å få det til, prøvde å være. 
Og til neste år kommer den som ladbar hybrid. 

Tre år etter at tredje generasjon Mini ble lansert, kommer omsider Countryman-utgaven. 
La det være sagt med en gang: 
Den er et skikkelig løft for Mini-merket, og til neste år kommer den endog som ladbar hybrid, noe som burde sende Mini til nye høyder når det gjelder salgstall her i landet. 

Det begynner å bli litt av et utvalg av versjoner i dagens Mini-familie - fra før har vi kjørt grunnversjonen Mini hatch da den ble lansert i februar 2014, deretter fikk vi teste femdørsversjonen. 
Så har det gått slag i slag: 
Råtassen Mini JCW (John Cooper Works), og den langt mer praktiske, og sjarmerende Mini Clubman. 
Det er også blitt tid til å kjøre den kanskje mest tiltalende åpne bilen som ikke koster en formue: 
Mini cabriolet. 

Ja, siden BMW overtok Mini rett før årtusenskiftet, har Mini-familien vokst seg stor og mektig med varianter den opprinnelige produsenten på 60-tallet nok ikke så for seg, selv om både Clubman- og Countryman-utgaver fantes den gangen også. 
Men de var ekte, knøttsmå Minier. 

Det er ikke dagens Countryman. 

Størrelsen over 

Det er nesten tvilsomt om den burde få hete Mini i det hele tatt - så pass stor er den blitt. 
Men det er nå engang merkenavnet, så det får passere. 
Den minner på en måte om en SUV med sin avrundede, men oppreiste holdning, sine litt røffe plastdetaljer rundt hjulbuene, langs kanalene og under frontspoileren og høyere bakkeklaring (opptil 16,5 centimeter, forteller produsenten). 

Men er det en SUV? 
Dog ikke. 
I beste fall kan vi kalle det en crossover, i dette tilfellet en miks av stutt stasjonsvogn, 5-dørs kombi og ... SUV. 

Vi var ikke overmåte begeistret da vi testet forgjengeren, da den, til tross for gode egenskaper i seg selv, ikke egentlig gjorde annet enn å bli en noe større 4-dørs Mini med noe bedre plass, noe høyere bakkeklaring og firehjulsdrift (All4). 
Den var første Mini over fire lengdemeter (410 centimeter), men kunne verken kalles stor eller romslig. 

Tidenes største 

Nå er det blitt andre boller. 
I likhet med Clubman er nemlig denne bilen nå oppe i familiebil-størrelse. 
Den er da også den største Mini i merkets 57-årige historie, kan produsenten fortelle. 

Sammenlignet med forrige generasjon er den 20 centimeter lengre og 3 centimeter bredere. 
Dessuten har akselavstanden økt med 7,5 centimeter. 
Tilsammen gir dette betydelig større innvendig plass enn forgjengeren hadde - det dreier seg ganske enkelt om et steg opp i størrelsesklassen over, og Mini Countryman konkurrerer nå uten problemer med Audi A3 Sportback på det planet. 

Faktisk kan den, med unntak av høyden, sammenlignes med forrige generasjon Toyota RAV4. 

Bilen måler nemlig nå 430 centimeter i lengden og 182 centimeter i bredden. 
Akselavstanden strekker seg til 267 meter og Countryman rager 156 i høyden. 

Ikke overraskende er bilen dermed langt romsligere innvendig enn forrige generasjon var. 
Det merkes både i forsetene og baksetene. 
Man sitter relativt høyt og oversikten er god fra alle sitteplasser. 

Praktiske egenskaper og fleksibilitet er også en kompakt familiebil verdig og baksetene kan for eksempel justeres 13 centimeter i lengderetningen. 
Dette åpner naturligvis for en bedre utnyttelse av bagasjerommet. 

Bagasjeromsvolumet er nemlig øket med hele 220 liter til 450 liter, eller betydelig mer enn en VW Golf. 
Det kan økes ytterligere til 1309 liter, om baksetene felles ned. 

Ønsker man å utnytte bagasjerommet enda bedre, kan man som tilleggsutstyr utstyre bilen med en picnic-benk, som felles ut over bagasjeromsterskelen og som byr på sitteplass for to. 
Tilgjengelig er for øvrig selvsagt en lang liste ekstrautstyr som inkluderer ulike utstyrspakker for interiøret. 

Til tross for de kraftig økte dimensjonene har designerne klart det mesterstykket å gi bilen «riktige» Mini- proporsjoner og designen har så å si alle de typiske Mini- elementene i seg. 

Mer klasse 

Dette gjelder også i høyeste grad i interiøret, instrumenteringen som er originalt utformet med de velkjente sirkulære elementene vi kjenner fra forrige generasjon og fra de øvrige Mini-versjonene. 
Dessuten er premium-følelsen hevet betydelig i forhold til forrige generasjon. 
Det merkes på de gjennomarbeidede detaljene og materialvalgene, som er mer høyverdige. 

Interiørdesignen er typisk Mini med en stor sentrert multimedia-skjerm i midtkonsollen. 
For første gang kan også kommunikasjons- og underholdningssystemene leveres med berøringsskjerm og en rekke oppkoblede tjenester. 

Fin kjøreopplevelse 

Det er ikke bare når det gjelder størrelse, premium-faktor og praktiske egenskaper Mini Countryman har vokst med oppgaven. 
Også kjøremessig er bilen mer tilfredsstillende enn sin forgjenger. 

Der forrige Landmann var verken fugl eller fisk, på en måte, i den forstand at den verken kunne kalles sportslig eller spesielt komfortabel, gir nye Countryman et langt mer modent inntrykk på veien. 
Dempingen oppleves effektiv og tar godt unna for ujevnhetene samtidig som lydnivået også er dempet noen hakk. 

Vi hadde anledning til å prøve de fire motorene som er tilgjengelige ved lansering: 
Cooper med 1,5 liters, 3-sylindret bensinmotor på 136 hester, Cooper D med 2,0-liters 4-sylindret diesel på 150 hester og Cooper S-utgavene, begge med 2.0 4-sylindrede motorer matet med henholdsvis bensin (192 hestekrefter), og diesel (190). 
Øvrige tekniske data finner du i tabellene. 

Det er ikke nødvendig, fant vi ut, å velge de kraftigste motorene for å få glede av bilens potensial på veien. 
Vår erfaring med 136- og 150-hesters-versjonene tilsier at det vil holde fint for de fleste. 

Countryman er da heller ikke den mest sportslige Minien - noe den åpenbart uansett ikke utgir seg for å være. 
En tydelig, men ikke skremmende understyringstendens sier klart fra når grensen nærmer seg på glatt føre. 

Under isbanekjøringen på en nesten snøfri Isleifjord fikk vi likevel sette bilens effektivitet på prøve - utelukkende eksemplarer med firehjulsdrift (All4). 
Der avsløres en godt balansert og bilen bekrefter en understyrt karakter. 
Det er likevel ikke det spor vanskelig å fremprovosere en kontrollert overstyring som hjelper en rimelig retningssikkert gjennom dobbel-S-kombinasjoner med litt trening. 

A la carte 

I utgangspunktet leveres ikke Mini Countryman med allverden av utstyr og de aller fleste kundene vil nok spesifisere den opp for flere titusen kroner. 

Moden Mini 

For å konkludere er den nye crossoveren Mini Countryman altså et langt mer fullendt produkt og svarer mer til det man forventer av en bil fra BMW-konsernet. 
Det gjelder dessverre også prisnivået og lengden på ekstrautstyrslistene. 
Samtidig har den likevel beholdt det meste av Mini-sjarmen intakt, med unntak, naturlig nok, av gokart-følelsen man får i de lave Miniene. 

Men noen SUV er den altså ikke. 

LES OGSÅ: 

Tekniske data - bensin: 

Tekniske data- diesel: 

Mini Countryman lanseres som ladbar hybrid i løpet av 1. kvartal 2017. 
Den bærer navnet Mini Countryman S E All4. 
Den får samme basis som BMW 225 xe, noe som betyr firehjulsdrift forent med muligheter for kjøring kun på strøm. 
Under panseret forsyner den 3-sylindrede bensinmotoren på 136 hestekrefter forhjulene med krefter, mens bakhjulene drives av elektromotoren på 65 kW (88 hester), som er plassert under baksetet sammen med litiumion batteripakken på 7,6 kWt. 

De to motorene arbeider i kombinasjon. 
Det gir en samlet effekt på 224 hestekrefter og et maksimalt dreiemoment på 385 newtonmeter. 
Sprinten fra 0-100 kilometer i timen skal gå unna på 6,9 sekunder. 
Rekkevidden på elmotor alene oppgis av Mini til opptil 40 kilometer. 
Da er det i stor grad bakhjulene som sørger for fremdriften. 
Melder behovet seg, kobles firehjulsdriften inn. 
Batteriet skal kunne fullades på 2 timer og 15 minutter ved 3,6 kW-kapasitet på laderen. 
Brukes en vanlig husholdningskontakt som strømforsyning er ladetiden oppgitt til 3 timer og 15 minutter. 
