«Long Shot»:Lettbent om politikk og romantikk 

Filmanmeldelse: 
Den tåler neppe nærmere analyse, men «Long Shot» er ganske gøyal så lenge den varer. 

Charlotte Field (Charlize Theron) er USAs smarte, sofistikerte og smellvakre utenriksminister. 
Fred Flarsky (Seth Rogen) er en slubbert av en journalist. 

I det virkelige liv kunne disse to aldri ha blitt et par. 
Men «Long Shot» er så til de grader film og ikke virkelighet. 

Charlotte hyrer Fred som taleskriver, og det viser seg at de både har et idealistisk sinnelag og en svakhet for suppete 90-tallspop – Boys II Men, Roxettes «It Must Have Been Love» – til felles. 

Nå er ikke «Long Shot» bare en lettbent romantisk komedie. 
Den er også en politisk satire som harselerer med alt fra dumme kjendispresidenter og ondsinnede mediemoguler til #metoo og alskens politisk korrekthet. 
Til tider er den nesten som en mindre kynisk versjon av tv-serien «Visepresidenten». 

Og ting blir nødvendigvis ganske tullete når alle de forskjellige elementene skal sys sammen helt til slutt. 
Men inntil da flyter «Long Shot» såpass godt på morsomme replikker og sjarmerende hovedrolleinnehavere at det ikke gjør så mye om den usannsynlige kjærlighetshistorien bare blir mer og mer usannsynlig. 

Også er dette altså film og ikke virkelighet. 
