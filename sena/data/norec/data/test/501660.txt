«FIFA 17»
«Fifa 2017» har vært på markedet en stund, men vil utvilsomt være en av de mest populære spillgavene i år. 
Det er sjeldent store forskjeller mellom Fifa-spillene, med mikroskopiske forbedringer i grafikk, spillernavn og pasningsspill. 
Men i år har Electronic Arts virkelig trådt til og inkludert en egen rollespillmodus. 
I The Journey følger vi det unge talentet Alex Hunter mens han jobber for å nå drømmen om å spille i Premier League. 

Samtidig har erkerival «Pro Evolution Soccer 2017» i år blitt en verdig konkurrent. 
«Fifa 2017» har mer innhold rundt selve fotballbanen, med historiemodus og lisenser for langt flere lag og spillere. 
Men som rent fotballspill er det hårfine kvalitetsforskjeller mellom dem – det hele faller ned på smak og behag. 

Både «Fifa 2017» og «Pro Evolution Soccer 2017» passer godt til fotballfans i alle aldre. 
Basketballspillet «NBA2K17» og ishockeyspillet «NHL 2017» og det amerikanske fotballspillet «Madden NFL 2017» er også gode alternativer. 
