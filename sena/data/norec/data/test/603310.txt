Den 3. boka om Oxen er god!
Dansk krim med hovudpersonar som psykologisk står til truande 

«Frosne flammer» er den 3. boka om krigsveteranen Niels Oxen. 
Eg har berre lese om dei to første «Hengte hunder» og «Mørke menn». 
Men, forfattaren er flink til å flette inn det sentrale frå dei to første bøkene. 
Det er uvanleg elegant gjort. 

La meg også slå fast at det litterære krimhandverket er godt, til dels svært godt. 

Etter ein ekstremt dramatisk slutt på andreboka, reknar alle med at Oxen har mist livet på havet. 
Det er berre nesten sant, Oxen har, mirakuløst, overlevd fleire livstrugande skadar, og held til på ei øy i den svenske skjergarden. 
Der pleiar ei «Mor Godhjerta-kvinne» han tilbake til livet. 

Inst inne veit han at han må trasse alle gode råd, reise frå den sikre øya og ta opp kampen mot Danehof, eit rått, brutalt og hemmeleg dansk nettverk av maktmenneske, med mange drap på CV-en, og røter fleire hundreår bakover. 
Han har to medhjelparar, , tidlegare PET-tilsette Magrethe Franck og tidlegare leier av PET (Politiets Efterretningstjeneste), Axel Mossman. 
Niels Oxen er dessutan mistenkt for eit drap han ikkje har utført. 

Forfattaren skaper eit ganske høgt spenningsnivå gjennom boka. 
Han har dessutan skapt sentrale personar, spesielt Oxen, som står til truande. 
Traumane hans etter tida som leigesoldat blir for meg svært realistiske, men kvar i verda han har vore krigar for Danmark skal eg teie om. 

Dessutan må eg legge til dette. 
Eg reknar med at «Danehof» er eit maktnettverk som er skapt av Jens Henrik Jensen. 
Rett nok har det dei siste tiåra blitt avklåra at så vel restar av adel, sentrale politikarar og andre maktmenneske har ikkje ubetydeleg makt i Danmark, men derifrå til, på James Bond-vis å ha «..a lisence to kill..» er det ganske langt. 
Innvendinga mi er, som så ofte, at dei 543 sidene boka fyller, er for mange. 
