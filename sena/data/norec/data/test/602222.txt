En perfekt avslutning på Punkt
Kick Scene, lørdag kveld. 
** 

På 90-tallet ble Bugge Wesseltoft en sentral person i utviklingen av nu jazz i Norge med sin blanding av tradisjonell jazz, moderne klubbmusikk og elektroniske elementer. 
Nå er det 20 år siden han for første gang presenterte konseptet «New Conception Of Jazz» og startet plateselskapet Jazzland Records. 
I den forbindelsen har han utviklet en fornyelse av konseptet med et helt nytt band bestående av unge musikere. 
Marthe Lea på saksofon, Oddrun Lilja Jonsdottir på gitar, Sanskriti Shrestha på tablas og Siv Øyunn Kjenstad på trommer og vokal 

De starter i det frie. 
De henter impulser fra hverandre og bygger seg opp og ned i dynamikk, hvor Wesseltoft står for den elektroniske fargeleggingen med utallige synth og samples. 
Deretter blir vi tatt med inn i en mer strukturert figur med dype synth og noe mer groove i trommene. 
Tempo beveger seg og Wesseltoft tar en noe mer melodisk rolle i musikken når de jobber med et melodisk motiv gjennom flere rytmer og variasjoner. 

I løpet av konserten får alle instrumentalistene vist seg frem som solister. 
Johnsdottir er først ut og tar oss inn i en dyssende stemning med rolig og vakkert gitarspill. 
Kontrasten gir et godt avbrekk fra det hektiske frie, og publikum virker trollbundet.Deretter er det Marthe Lea sin tur som solist, og hun imponerer med å veksle fra vakre melodier til raske krumspring og forvrengte saksofon-hyl. 
Deretter beveger de seg inn i en nydelig akkordprogresjon med dype synth. 
Hovedpersonen selv holder seg litt i bakgrunnen uten noen soloer, men han oser av spilleglede. 
Hver gang han legger en ny akkord tar han et lite hopp opp av stolen i engasjement. 

Mot slutten av repertoaret utvider de lydbildet enda mer under fremførelsen av «You Might Say» med trommeslager Kjenstad på vokal. 
Tablasen gir det hele et eksotisk tilskudd, og Shrestha imponerer med sine ferdigheter. 
Tablas er et fascinerende instrument i seg selv for oss som ikke har det i vår kultur, og Shresthas rapiditet og valg av rytmer er spennende å høre. 
Bugge Wesseltoft og hans band gav med dette en variert og spennende konsert som et perfekt punktum for festivalen. 
