SUV-mesteren forbedret
Den vakte berettiget oppsikt da den ble presentert på bilmessen i Paris høsten 2012 og vi brukte ordet genistrek da vi beskrev våre første inntrykk av bilen på norsk jord noen måneder senere. 
Det er selvsagt Mitsubishi Outlander PHEV vi snakker om, den ladbare SUV-en som ble Norges mest solgte SUV i fjor, og til og med nest mest solgte bil totalt i et euforisk 2016-bilmarked. 

I Europa er det mest solgte ladbare hybrid - den er hittil solgt i 100.000 eksemplarer - hvorav hele 10.000 i Norge. 

Stadig forbedret 

Vi testkjørte Outlander PHEV igjen i oppgradert versjon etter midtlivsoppdateringen den fikk for over et år siden. 
Det meste vi testet her gjelder fortsatt i 2017 med noen unntak, så vi går ikke gjennom alt på nytt. 
Men som vi skal se, har Mitsubishi tatt en del grep for å forbedre kjøreopplevelsen. 
Dette mens vi venter på etterfølgeren, som skal få mer enn doblet el-rekkevidde. 

(Vi minner om at PHEV står for Plug-in Hybrid Electric Vehicle - altså ladbar hybrid). 

Det er stort sett denne modellen Mitsubishi selger noe særlig av, men nye modeller er på trappene - til høsten kommer en mindre SUV ved navn Eclipse Cross. 

Nyeste oppgradering testkjørt 

Og den japanske SUV-spesialisten ønsket nå å vise hvordan modellen har utviklet seg i løpet av sine fire år på markedet, ved å la oss prøvekjøre 2017-utgaven på fjellveier mellom Gol og Hemsedal. 

Teknisk er bilen fortsatt basert på en avansert drivlinje med en bensinmotor og to elmotorer - en foran og en bak. 
Bensinmotoren vil stort sett ha som funksjon å generere strøm til batteriet slik at elmotorene kan drive for- og bakhjulene. 

Av funksjoner som ikke har vært med fra start, er muligheten for å kreve kjøring på bare strøm, med en «EV»-knapp på midtkonsollen. 

Firehjulsdriften er fortsatt av typen S-AWC, men i sitt nyeste utviklingstrinn. 

Fordelingen av krefter skjer både forover og bakover og sidelengs - til de hjulene som trenger momentet mest til enhver tid. 
Den skal dermed hjelpe bilen til å holde den kursen føreren «staker ut» via rattet. 

Mer avansert versjon 

Vi fikk prøve systemet i sin hittil mest fullendte form i versjonen S Edition, som nå kommer på markedet. 
(Introduksjonsprisen er 490.000 kroner levert Drammen). 
Det er ikke en begrenset utgave, men presenteres som en egen utstyrsgrad over til nå mestselgende Instyle +, men har også fordelen å være bedre å kjøre aktivt. 

I praksis betyr det at hjulene har bedre kontakt med underlaget, bilen føles mindre «oppå», slik at det effektive firehjulsdriftssystemet kommer bedre til sin rett. 
Sammen med den mer presise styrefølelsen, gjør dette at Outlander oppleves mye mer tilfredsstillende på veien også når man gir på litt. 

Limt karosseri 

Selv om bilen ser ganske lik ut, er det gjort en del både med og under skallet. 
Limte i stedet for sveisede karosseriskjøter gir stivere karosseri og dette i kombinasjon med omkalibrert fjæring og nye Bilstein-dempere, gjør ritt til å gi den beskrevne forbedringen av kjørefølelsen. 

Det blir lovet at disse forbedringene etterhvert vil komme også på de øvrige utstyrsversjonene. 

For øvrig har S Edition en del oppgraderinger som maskerer den litt aldrende interiørdesignen, blant annet med nye sportsseter. 
Eksteriøret er subtilt annerledes med mørk krom i grillen og på felgene samt sort tak. 

Konklusjon 

Outlander PHEV går med nødvendige oppdateringer inn i siste del av sin karrière før neste modell kommer. 
Det er særlig S Edition-utgaven som er å anbefale dersom man har et budsjett oppunder halvmillionen. 
Så er det verdt å minne om at poenget med en ladbar hybrid må være å kjøre så økonomisk som mulig, altså ha et kjøremønster med hovedsakelig begrenset kjørelengde og langturer mer unntaksvis. 
Dessuten må man gidde å lade den så sant det er mulig. 

Tatt i betraktning hvor mye, og nå forbedret, bil man faktisk får for pengene, mener vi Outlander PHEV fortsatt er verdt sin femmer på terningen. 

Les også: 
