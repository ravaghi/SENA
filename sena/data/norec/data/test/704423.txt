Han var med i gjengen til Nick Cave
Han legger lista høyt, men river ikke. 

Australske Hugo Race spilte gitar i Nick Cave and the Bad Seeds tidlig på 80-tallet og var med på debutalbumet "From her to eternity". 
Siden har han gjort mye forskjellig, men han har lært av mesteren.Albumet til Hugo Race Fatalists åpner med tittelkuttet "24 hours to nowhere", en sang fra samme nabolag som Caves "Where the wild roses grow". 
Duettpartner i dette tilfelle er Angie Hart fra Frente. 

Selv mener Race å hente inspirasjon fra 60— og 70-tallets store låtskrivere, som Tim Hardin og Fred Neil. 
Hører du "It'll never happen again", skjønner du hvor han vil. 

Den mørke stemmen gjør at Leonard Cohen også spøker i bakgrunnen. 
Det er lett å komme til kort når man skal sammenliknes med disse, men Race har klart å lage en plate som står støtt i kraft av sterke låter, gripende stemning og en vokal herdet på livets ambolt. 

Beste spor: "24 hours to nowhere", "It'll never happen again", "No God in the sky", "Lost in the material world". 
