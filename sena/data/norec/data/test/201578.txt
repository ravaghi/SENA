Herlig tynne skjermkanter
Samsungs ingeniører har gjort en imponerende designjobb. 

Gud, den er lekker. 

Sjelden har vi hatt et testprodukt inne som vi har følt større trang til å vise frem til kompiser, familie og kolleger – til og med han i resepsjonen på jobb har fått en smakebit av Samsungs nye toppmodell. 

Begge årets S8-modeller fra Samsung, S8 og S8 Plus, har kurvede skjermkanter; altså på samme måte som tidligere Edge-modeller fra samme selskap. 

Men det virkelig imponerende denne gangen er den svært tynne rammen, som gjør at skjermen utgjør hele 84,2 prosent av arealet; toppnotering i vår bok. 

Fingeravtrykk bak 

For å få til det har Samsung vært nødt til å gjøre et grep med fingeravtrykksleseren – den er nå flyttet på baksiden av telefonen; en variant vi tidligere har sett blant annet fra LG og Huawei. 

Men der nevnte produsenter har midtstilt den horisontalt, har Samsung gjort et snodig grep ved å plassere den ved siden av kameraet på baksiden; angivelig på grunn av plasseringen av batteriet. 

Det var veldig uvant til å begynne med, og vi har lagt fingeren på kameraet flere ganger, men i løpet av vår drøye uke med S8 har det begynt å sitte mer i fingrene. 
Dog er det ikke til å komme fra at plasseringen er noe unaturlig for oss som primært holder telefonen i venstre hånd, selv om den for så vidt er mindre «diskriminerende» enn Sonys variant, som sitter på høyre sidekant. 

Leseren er heller ikke like rask og presis som de beste. 
En gang i blant må vi berøre feltet både to og tre ganger før telefonen låser seg opp, og det kan tidvis være irriterende. 

Iris-gimmick 

Men Galaxy S8 kan bruke biometri utover fingeravtrykksleseren for å låse opp telefonen. 
I likhet med avdøde Note 7 har S8-telefonene også fått en iris-skanner ved siden av frontkameraet, som da bruker øynene dine til opplåsning. 

Men la oss kalle en spade for en spade – som på Note 7 synes vi denne funksjonen er farlig nær en ren gimmick. 
Den er lite effektiv, og krever at du holder telefonen i ansiktshøyde rundt 30 centimeter fra øynene. 
Gjør du det med din egen telefon, skjønner du raskt at det ikke er spesielt naturlig. 

Da fungerer ansiktsgjenkjenningen bedre, som ikke er like kresen hva gjelder vinkel mot ansiktet. 
Som vi demonstrerte i en video i forrige uke er den ikke spesielt sikker (noe Samsung også opplyser om dersom du velger den), siden den kan låses opp med et bilde av deg, Men med tanke på tyveri skal vi innrømme at dette i de fleste tilfeller vil være en litt søkt problemstilling. 

Se videoen: 

Og selvsagt kan du også låse telefonen med PIN-kode, mønster og passord som vanlig. 

Fantastisk lekker 

Annet enn at opplåsningen av telefonen ikke er helt optimal, har vi fint lite å utsette på Samsung Galaxy S8. 

Nevnt er de tynne skjermkantene, som gjør at telefonen fremstår usedvanlig lekker. 
Selv med 5,8 tommer stor skjerm måler telefonen bare 68,1 mm i bredden; smalere enn for eksempel Sony Xperia X, med fem tommers skjerm, og bare én millimeter bredere enn iPhone 7 med sin 4,7-tommers skjerm. 

Nå skal det riktignok sies at aspektet her er ganske uvanlig (18,5:9), og at skjermen har en smalere form enn normalt. 
I praksis er det ikke noe problem – mange apper vises riktignok med sorte felter over og under skjermbildet, men du kan overstyre dem til å kjøre i fullskjerm via programbytteknappen. 
Noen apper blir da kappet litt på sidene, mens andre tilpasser innholdet. 

En fordel er også er at man får plass til mer innhold i høyden – nettsurfing, Facebook og lignende. 

Super AMOLED-skjermen fra Samsung er som vanlig ekstremt god. 
Den er sterk på farger (kan reguleres), har et svært dypt sortnivå og svært god lysstyrke, slik at den fint kan leses også i sterkt sollys. 
Det hjelpes dessuten av at glasset reflekterer lite lys. 

Både for- og baksiden er for øvrig dekket av Gorilla Glass 5, som skal være mer støtsikkert enn tidligere. 
I likhet med S7-modellene er også S8-telefonene vanntette. 

Svært kraftig maskinvare 

Ikke overraskende er den nye Exynos-prosessoren fra Samsung svært kraftig. 
Det er den første mobilprosessoren basert på 10 nm-produksjonsteknikk, som ifølge Samsung skal være 27 prosent raskere enn sin forgjenger, eller bruke 40 prosent mindre strøm. 

Strømforbruket synes også å være ganske sparsomt etter vår erfaring. 
I løpet av en natt faller måleren kun med et prosentpoeng eller to, og den siste uka har vi opplevd S8 som en utholdende telefon, som gjerne har 40-50 prosent igjen ved leggetid, med 2,5 timers skjermaktivitet, bildeknipsing og den slags i løpet av dagen. 

Batterikapasiteten er for øvrig 3.000 mAh (3.500 på Plus-utgaven), og med i esken følger det en 15 W lader. 

På ytelsestester scorer den svært godt, og vi får toppnoteringer i en rekke av dem: 

På PCMark-testene, som måler mer hverdagslig bruk med nettsurfing, bilderedigering og den slags, må Samsung imidlertid se seg slått av Huaweis senere toppmodeller. 

Galaxy S8 og S8 Plus kommer for øvrig med 64 GB lagringsplass, 4 GB arbeidsminne (RAM) og støtte for utvidelse via minnekort. 

Lading skjer via USB-C, og Samsung har fortsatt 3,5mm-utgang, slik at du kan bruke tradisjonelle hodetelefoner. 
Det følger for øvrig med et par AKG-øreplugger i esken av relativt god kvalitet, med ren lyd om noe fattige på bass. 

Pent grensesnitt 

Samsung er blant produsentene som tradisjonelt har endret ganske mye på Googles standardutgave av Android, med sitt grensesnitt som har gått under navnet Touchwiz. 

Det har mange vært kritiske til på tidligere modeller, men med årene har Samsung tonet ned det grafiske fiksfakseriet og levert stadig «renere» Android-utgaver. 

På S8 og Nougat-oppdateringen av S7-telefonene er Touchwiz blitt historie, til fordel for «Samsung Experience», som det nye grensesnittet heter. 
Det er enda strammere enn tidligere og avviker ikke voldsomt fra Googles variant. 
Det er lysere rundtom, og innstillingsmenyene noe annerledes lagt opp, uten at vi ser på det som noen ulempe. 
Særlig når søkefunksjonen er så god. 

Appskuffen får du frem ved å sveipe opp eller ned på hjemskjermen, og et nytt sveip i en av disse retningene tar den bort igjen. 
Hvis du heller vil ha det på gamlemåten, med en knapp, fikser du det i menyene. 
Fingeravtrykksleseren kan for øvrig brukes for å trekke ned og opp varslingsfeltet ved å sveipe i henhold. 

Ellers finnes det en rekke små og store funksjoner i menyene – alt fra blått lys-filter og muligheten til å forminske skjermbildet, til å oppdage barnegråt og lyden fra ei ringeklokke. 

S8 er dessuten den første telefonen med Bluetooth 5-støtte, som gir bedre rekkevidde, høyere kvalitet og lar deg sende lyden til to Bluetooth-enheter samtidig. 
Kjekt er det også at du nå kan synkronisere volumet på telefonen og lydenheten slik at du slipper å forholde deg til to ulike volumbetjeninger. 
Og den har AptX-støtte, som med et par AptX-hodetelefoner gir tilnærmet null forsinkelse når du spiller spill eller ser film. 

Skjult hjem-knapp 

Med fingeravtrykksleseren på baksiden er S8 den første S-modellen fra Samsung med virtuelle skjermknapper. 
Som tidligere har Samsung lagt tilbakeknappen på høyre side av hjemknappen, men om det blir uvant, kan du bytte plass på dem i menyene. 

Disse knappene forsvinner når du spiller et spill, ser video eller lignende i fullskjermmodus, men der du vanligvis er nødt til å gjøre et sveip over skjermen for å få dem frem, kan du på Galaxy S8 klemme litt hardere der hjemknappen er for å hoppe direkte til hjemskjermen; altså på samme måte som Apples 3D Touch-funksjon. 

Og vil du unngå å gjøre dette ved et uhell, kan du bruke Samsungs «Game tools»-tjeneste for å slå av denne muligheten. 

Den nye assistenen, Bixby 

En av de store nyhetene denne gangen er assistenten Bixby, som til og med har fått en helt egen knapp på siden av telefonen. 

Denne er laget av det samme teamet som gav oss Siri på iOS og vil til å begynne med støtte engelsk og koreansk tale. 
Når og om den vil støtte norsk, vites ikke, og foreløpig er ikke stemmestyringen lansert i det hele tatt. 

Dermed blir det begrenset glede av Bixby-knappen på siden av telefonen. 
Trykker du på den, vises et skjermbilde litt a la Google 
Nå, med kommende avtaler, folk du pleier å kontakte på denne tiden, et par Spotify-spillelister, nyheter, vær og lignende. 

Og på vår testmodell har vi fått en Bixby-oppdatering som ikke vil lastes ned, og som derfor gjør at vi ikke lenger har Bixby i det hele tatt. 
Vi regner med at Samsung retter opp i det før telefonen lanseres om en drøy uke. 

Hånd i hånd går Bixby Vision, som skal være i stand til å analysere det du tar bilde av. 
Stort sett handler det om å finne lignende bilder på Pinterest, så foreløpig er ikke Bixby det helt store. 
Vi får heller ta en titt på Bixby igjen når tjenesten fungerer som annonsert; i hvert fall på engelsk. 

Samme, gode kamera 

Hovedkameraet på baksiden er det samme som i S7-modellene, og som vi fremdeles holder som ett av de beste. 
Det er det mest lyssterke på markedet med blenderåpning på f/1,7, med 12 Mp oppløsning og pikselstørrelse på 1,4 µm. 

Dual Pixel-teknologien sørger for at autofokusen fremdeles er lynrask, og Samsung skal ha jobbet med algoritmene for å gjøre bildebehandlingen enda et hakk bedre enn før. 

Et dobbeltkameraoppsett hadde vært prikken over i-en – dette har vi begynt å like godt på telefoner fra Huawei, Apple med flere, der man kan få til ganske gode portrettbilder med liten simulert dybdeskarphet. 
Det lar seg gjøre på S8 via «selektiv fokus»-funksjonen også, om ikke like effektivt. 

Kameraappen fra Samsung er bedre enn noen gang, og er nå laget slik at du gjøre mer med en hånd. 
Utløserknappen kan skyves til siden for å zoome, og du kan bytte mellom kameraene ved å sveipe opp eller ned på skjermen. 
Nytt er også masker a la Snapchat 

Verdt å merke seg er at frontkameraet har blitt oppdatert siden S7-telefonene, med autofokus og høyere oppløsning (5Mp=>8Mp). 

Vi har lagt ut et knippe med testbilder i dette Google Foto-albumet slik at du kan beskue dem i full oppløsning. 
Ved å trykke på i-knappen kan du se tekniske data om bildet, som ISO-verdi og den slags. 

Noen ord om lyden 

Lyden ut av de eksterne høyttalerne er ikke allverden på S8, men hva gjelder samtalekvalitet høres det svært godt ut. 

S8 er dessuten blant de få telefonene som støtter WiFi-tale, som gjør at du ikke er avhengig av god mobildekning så lenge du har tilgang til et trådløst nettverk. 

Det sitter en meget habil DAC på innsiden, og lyden fra 3,5mm-porten har høyt volumnivå og svært god dynamikk og kvalitet, slik tilfellet også var for S7 Edge. 

Konklusjon 

Wow-faktoren er høy på Samsungs nye toppmodell. 
Med særdeles tynne rammer rundt skjermen klarer selskapet å levere en stor skjerm i et relativt kompakt format, og Galaxy S8 er derfor rett og slett et smykke av en mobiltelefon. 

Skjermen er fantastisk, kameraet knallbra, ytelsen helt på topp, og S8 er både vanntett og støtter minnekort. 
Og – du kan fortsatt bruke de gode, gamle hodetelefonene dine om du vil det, selv om telefonen i tillegg er først ut med Bluetooth 5. 

Bixby-funksjonen er foreløpig ikke ferdigstilt, og plasseringen av fingeravtrykksleseren langt fra optimal for deg som holder telefonen i venstre hånd, men annet enn det er det fint lite vi har å utsette på Samsungs flaggskip denne våren. 

Med 64 GB internminne (og minnekortstøtte) synes vi ikke prisen på rundt 7500 kroner er avskrekkende, men har du en av S7-modellene skal vi innrømme at det ikke er runden med størst oppgraderinger denne gangen. 

Samsung Galaxy S8 SM-G950F 64GB 
