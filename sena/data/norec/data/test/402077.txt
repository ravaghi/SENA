iris:Popmusikk som sniker seg inn 

Mørk, minimalistisk og høyst lovende elektropop fra Bergen. 

Det begynner å bli mange av dem i norsk musikk nå, de unge artistene som bruker kun fornavn og lager musikk som plasserer seg i den store sjangersekken elektropop. 
De er faktisk såpass mange at man burde vært litt lei, men så dukker det stadig opp nye navn som fascinerer. 

22-åringen iris er definitivt én av disse. 

Uten utagerende fakter 

Vilde Iris Hartveit 
Kolltveit – altså iris – har boblet under en liten stund nå, og på årets bransjefestival Bylarm ble hun lansert som «Bergens nye stjerneskudd». 
Den som følger norsk musikk, forstår at det ikke nødvendigvis bare er en enkel oppgave. 

Fire av de siste navnene hun i så fall skal følge opp, er Aurora, Sigrid, Myra og Boy Pablo. 

Men iris er annerledes enn disse artistene hun sammenlignes med, noe man raskt hører i åpningslåten «from inside a car». 
Den har vært ute i noen måneder nå og setter tonen for et nokså mørkt, minimalistisk og spennende lydbilde som kler hennes lyse og klare stemme godt. 

Selv når hun gir litt mer rytmisk gass i den påfølgende låten «hanging around you/crackers», skjer det uten spesielt utagerende fakter. 

Lytter mer intenst enn vanlig 

Det musikalske valget er konsistent gjennom denne EP-ens relativt korte spilletid. 
Der for eksempel Aurora kan være snodig eksperimenterende og Sigrid energisk fengende, handler musikken på «a sensitive being» mer om å sette en stemning skapt for lytting. 

Går vi tilbake til den fabelaktige åpningslåten «from inside a car», blir dette særlig tydelig gjennom den sobre innstillingen til både vokalbruk og den elektriske produksjonen. 
Det er som om alt i lydbildet sniker og hvisker seg fremover og inn, noe som gjør at man lytter mer intenst enn vanlig er. 
Sterkt. 

En krevende øvelse 

Ikke alle de fem låtene som er samlet på EP-en setter seg like godt som «from inside a car», men akustiske «romance is dead» er absolutt en fin liten perle til slutt. 
Det er da også en krevende øvelse å konstant holde på oppmerksomheten når man velger en så dempet tilnærming til musikken. 

Dette ødelegger likevel ikke inntrykket av at iris er blant de mer lovende nykommerne på den norske musikkscenen akkurat nå. 
Ifølge presseskrivet har hun 35 andre låter enn disse liggende på harddisken, så det er lov å håpe på mer gull herfra fremover. 
