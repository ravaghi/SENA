Restaurantanmeldelse:– Det nærmeste man kommer Hakkasan i Oslo 

Nodee Barcode restaurant byr på vakkert interiør og deilig mat. 

– 
Dette er det nærmeste man kommer Hakkasan i London her i Oslo, sier spisefølget. 
I restauranten i Barcode-rekken blir man mottatt av flere damer som sjekker bordbestilling og tar imot jakker. 
Deretter blir vi vist inn i det innbydende lune og mørke lokalet. 

Dunk, dunk, dunk 

Nodee holdt til på Majorstuen fra 2003, men flyttet ned til Bjørvika i 2016. 
Det store lokalet er smart inndelt i ulike avdelinger, en vegg med vinskap, stort åpent kjøkken, og som vanlig er det monoton, middels høy bakgrunnsmusikk, som på alle moderne asiatiske restauranter. 
De har også et spisested noen etasjer opp, Nodee Sky, med bar og flott utsikt over Oslo. 

Innholdsrik meny 

Menyen er, som hos søsterrestaurantene Dinner, Südöst og Tatakii, innholdsrik og spennende. 
Her kan du velge mellom to ulike faste menyer, og stedet byr på dim sum, sushi, wok, pekingand og retter fra kullgrillen. 
Vi går for en 6-retters meny og bestiller en flaske Ratzenberger Steeger St. Jost Grosses Gewächs 2017. 
En fyldig, syrerik hvitvin fra Mittelrhein med litt restsødme for å matche den halvsterke maten. 
Den koster dessverre over tre ganger polprisen på 330 kroner. 
Det er dyre husleier i Barcode-rekken, og det må gjestene betale for. 

Chili, hvitløk og ingefær 

Første servering er tynne skiver laks som er så vidt flambert og toppet med ørretrogn og fersk koriander. 
Skivene bader i en syrlig ponzusaus og er en fin, men litt kjedelig start på måltidet. 
Da er det mer spennende med cobia, en abborfisk med smaksrikt hvitt og fast kjøtt. 
Fisken er toppet med litt kaviar og ligger i en småspicy saus, som smaker av både chili, hvitløk og masse ingefær. 
Passe sterkt og fint balanserte smaker. 

Crosstown traffic 

Mange liker åpne kjøkken, men vi er ikke helt fornøyd med bordet rett ved siden av, der det er mye trafikk av servitører og folk som går feil på vei til toalettet. 
Man burde hatt et forheng på siden, så slapp man å se på pappesker og servitører som stadig henter nye ting fra lageret. 

Hummer med yuzukrem 

Nigiriserveringen er også god, men man må passe seg for å ikke overdøve gode råvarer med sterke smaker. 
Hummeren er saftig og velsmakende og parres med en syrlig og god yuzukrem og et fint sting fra tørket chili på toppen. 
De friterte sjøkrepsene er fint varmebehandlet, men den sterke wasabimajonesen stjeler mye av smaksbildet. 
Aller best liker vi de faste og store argentinske villrekene med kaviar, litt chilimajones og gressløk. 
Kombinasjonen mellom de søtlige rekene og den salte avrugakaviaren er nydelig. 

Hurra for deg som fyller 

Det er høy dressfaktor hos Nodee, og de fleste av gjestene er mellom 30 og 50 år. 
Spisestedet er tydeligvis et populært sted å feire bursdager, for stadig kommer hyggelige servitører bærende på bordfyrverkeri. 
Vi nyter den gode dumplingserveringen der spesielt de dampede bitene Siu Mai imponerer. 
De er fylt med både svinekjøtt, hummer og reker, og det saftige fyllet er toppet med en god karrisaus med fin røksmak. 

Ingen gaver i år 

– 658 kroner er mye for en middag, men du får utrolig mye og god mat for pengene, mener spisefølget. 
Vi har fått selskap av Rudolf på bordet, og den møre, langtidsstekte indrefileten av reinsdyr smaker veldig godt. 
Kjøttet er smaksrikt, godt krydret og blandes med en deilig szechuan-peppersaus som ikke stjeler for mye av smaksbildet. 
I tillegg byr Nodee på deilige, ekstremt aromatiske shitakesopper med litt nøttaktig smak. 

Spesialovn 

Den nystekte pekinganden er siste rett før desserten. 
Stedet har en spesialovn til anden, og vi får servert store og saftige biter. 
Her er de blant de aller beste i byen. 
Den hjemmelagde hoisinsausen er søtlig, tykk og god, og som vanlig må vi be om påfyll. 
Vårløk, agurk og gresskar er deilig følge til de dampede, tynne pannekakene. 

Chilipopcorn 

Avslutningen står i stil med resten av middagen. 
En mild sjokolademousse har selskap av is, salt karamellsaus og popcorn med noe chili på. 
Retten er en fin kombinasjon av det søte og salte, og vi rusler meget mette og fornøyde ut av restauranten. 
Nodee Barcode holder nivået oppe. 
