Endelig ble det fest på Maijazz
Marius Neset tok på seg oppgaven med å by på x-faktoren på Maijazz, med en fullstappa konsert for en halvfull sal. 
Vel, dere gikk virkelig glipp av noe. 

Maijazz, Marius Neset + SSO, Stavanger Konserthus, onsdag kveld. 
Spilletid: 1 time, 35 minutter. 
Publikum: 
Cirka 400. 

Etter to dager med solide Al Di Meola og John Scofield etterlyste undertegnede en konsert med x-faktor. 
And behold, som britene sier, Marius Neset! 

34-åringen fra Os i Hordaland fikk tidlig den litt klamme merkelappen «Den nye Garbarek» (og ja, jeg har slumpet til å skrive det sjøl), men glem nå det. 
Han er ikke den nye noe som helst, han er seg selv og det holder i massevis. 
Til denne festen av en Maijazz-konsert hadde han med seg Peter Eldh på bass, Anton Eger på trommer, Ivo Neame på piano og ikke minst Stavanger Symfoniorkester. 
La oss begynne med dem. 

Det er en fornøyelse å ha et orkester i byen som er på framfot, som kaster seg inn i alskens musikalske prosjekter og som fikser omtrent hva det skulle være. 
De siste tre siste utgavene jeg har hørt har vært med Unge Ferarri & Arif, i stumforestillingen «The Mute» og altså denne kvelden med Marius Neset. 
Det er ikke alltid de får like mye å bryne seg på, men her får de jobbe for hyrå. 
Zetlitz er ikke en ideell sal for dem, vi er utskjemt med nabosalen i Konserthuset, men det er småting i denne sammenhengen. 
Om detaljene koker litt bort i kålen i de mest heseblesende og intense partiene: 
SSO har blitt et glimrende jazzband. 
Well done! 

Plass til alle 

Og heseblesende og intenst var det definitivt i lange perioder. 
Neset har skrevet og arrangert rytmisk kompleks musikk, detaljrik, buldrende og dunkende og med en tung fot på gassen. 
De starter ofte med litt lave skuldre, melodiøst og fint, men det går fort over i forbikjøringsfeltet. 
En veldig hardtarbeidende Anton Eger på trommer pisker dem fram over hauger og vidder. 
Han spiller så notene flagrer på «Snowmelt», en låt Neset tidligere har gjort sammen med London Sinfonietta. 
Bassist Peter Eldh følger på, like ivrig og presis som sin hardtslående kamerat. 

MER MAIJAZZ: 

Pianist Ivo Neame får skinne når tempoet går ned og løpske noter erstattes av de noe mer hvilende. 
Neset presenterer «Windless», et stykke han skrev for fløyte og strykekvartett, nok en flott komposisjon som binder sammen band og orkester på en utsøkt måte. 
Neset selv drar naturligvis det tyngste lasset, men musikken hans er laget sånn at det er rom for mange andre. 
Harpen, for eksempel, blir plutselig lyst opp fra oven og tar hovedrollen. 
Nydelig, det også. 

The Special One 

Så var det Marius Neset selv. 
All skryten han får er ikke tilfeldig, og den kan ikke skrives på noen konto for «ung og norsk». 
Han er en strålende saksofonist og en framifrå komponist. 
Han byr på vakre melodier og harmonier, han spiller cool, moderne jazz og han spiller seg svett og andpusten når det drar seg til. 
Konsertens fineste øyeblikk kommer i de litt åpne låtene. 
Der finner vi detaljene rundt i orkesteret og bandet. 
Men det er ikke fritt for at man forelsker seg når pumpa går, hele SSO jobber intenst, tempoet er høyt og det kommer masse, masse godlyd fra hele bøtteballetten. 
Litt romantikk, antydninger til litt folketoner, cool nordisk jazz, flørter med eldre, klassisk musikk og ikke minst et koldtbord for alle som blir fascinert av rytmikk, driv og groove: 
Denne kvelden hadde det meste. 

Det kvelden ikke hadde, var en fullstappa Zetlitz-sal. 
Det var mange - for mange - ledige seter på det som kanskje blir den kvelden på Maijazz 2019. 
400 mann var cirka 400 for få. 
Jo da, Garbarek kommer og at det der, men han skal få henge i stroppen den godeste Gudfaren, for Marius Neset - som altså bare er Marius Neset, noe som holder i massevis - beviste at han er The Special One. 
