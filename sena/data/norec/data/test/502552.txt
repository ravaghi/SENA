Imponerende musikal med unge talenter i hovedrollene
Nyskrevne musikaler er sjelden vare her på berget, men «Gaten vår» inneholder kvaliteter som burde ha appell langt utenfor bygrensene. 
Og tatt i betraktning av at alt sammen er både skapt og fremført av unge amatører som ennå ikke er fylt 20 år, er det bare å bøye seg i støvet. 

Bak forestillingen står de fire som kaller seg Musikaljentene. 
Søstrene Cecilia Adelheid, Mathilde og Selma Indine Strønen Damm og venninnen Lovise Moland Espeland må allerede regnes som garvede musikalprodusenter selv om de bare er mellom 16 og 19 år gamle. 

Sin unge alder til tross er «Gaten vår» den tredje musikalen kvartetten setter opp. 
Begge de to foregående, «Julens magi» i 2014 og «Marerittet» i 2017, har vært satt opp flere år på rad. 
Og til fullsatte hus. 

Handlingen i «Gaten vår» er lagt til en nær fortid før dataspill og smarttelefoner regjerte, og handler om den unge gutten Sebastian som flytter inn et nytt strøk. 
En gate der ingen barn leker lenger, og de voksne er bare alvorlige og opptatt av daglige plikter. 

Det hviler nemlig en forbannelse over husene. 
Nykommeren Sebastian er derimot annerledes enn de andre, og etter at han treffer Olivia blir ingenting som før. 
Sebastian har nemlig magiske fargesteiner, og klarer etter hvert å få hevet forbannelsen. 
Men dette har dessverre sin pris. 

Her er både humor og alvor, spenning og sentimentalitet. 
Storslagne sang- og dansenumre som til tider nærmer seg rene turnoppvisningen. 
Fremført med mesterlig presisjon og det bommes knapt på en tone eller et dansetrinn. 
Ikke minst imponerende er det musikalske nivået på sangene. 
Her er låter som umiddelbart sitter i øret og refrenger du husker lenge etterpå. 

Så har da også jentene fått god veiledning av den gamle ringreven Julian Berntsen. 
Foruten at Jørn Lavoll har arrangert musikken som har et moderne poppreg. 
Nevnes må også Jan Holden. 
Riktignok med en beskjeden rolle på scenen denne gangen, men han har i alle år fungert som støttespiller og kalles gjerne «den femte musikaljenten». 

De få voksne som medvirker, fungerer mest som statister i beskjedne roller. 
For det er barn og unge som spiller hovedrollene. 
Enten det er som skuespillere, sangere eller dansere imponerer de stort. 

Ingen antydning til premierenerver der i gården. 
Alle er de i alderen 8–15 år gamle, og her snakker vi virkelig om talenter av høy klasse. 

Spesielt de to i hovedrollene, Emmelin Marsteen (12) som Sebastian og Inga Tretteberg Rotevatn (13) som Olivia, avslører seg som allerede fullbefarne skuespillere. 

Scenografien er enkel, Kardemommeby-aktig og fri for klassisk musikalglitter og stas, men den fungerer. 

Jeg tror nesten jeg kan garantere at det har vært satt opp atskillig dårligere musikaler på Broadway enn det som vises på Cornerteateret i disse dager. 
Anbefales på det varmeste for alle mellom 5 og 80. 

Forestillingen vises til og med 5. mai. 
