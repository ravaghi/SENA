Rapkonge i behov av live-trening
Bylarm: 
King Skurk One rotet bort egen storhet på scenen. 

Med en særegen forkjærlighet for Von Dutch, auto-tune, kantareller og pengesedler i alle mulige farger, er den mytiske King Skurk One et unikum i den norske hiphop-scenen. 

Ikke bare fordi han skiller seg kraftig ut blant landets stadig voksende utvalg av rappere, men også fordi han er en Oslo-fyr som lager særdeles lite «Oslo-aktig» rap. 

Derfor er det kanskje ikke så rart at det var Bergen – mer spesifikt de alltid like gateobservante guttene i NMG/G-Huset - som først trykket skurken til sitt bryst etter et knippe lovende undergrunnshits. 
Faktisk er han Lars Vaular sin selverklærte norske favorittrapper. 

Fjorårets EP-utgivelse «Keeg» viste én gang for alle at hypen var mer enn et hipster-opprør mot en ellers ganske døll Oslo-scene. 
Ekte gjenkjente ekte på tvers av de norske fjellviddene. 

Fredag kveld var Grünerløkkas fullstappede Parkteatret et eksempel på at King Skurk One også har blitt et navn å regne med i egen by. 
Likevel ble det fort klart at fete låter og co-sign fra landets viktigste rapcrew ikke nødvendigvis betyr en lettvint vei til live-suksess. 

Utstyrt med rød «doo-rag» og mørke solbriller entret hovedpersonen scenen som en selvsikker rapstjerne. 
Ved sin side; makkeren og produsent Mogger. 
En slags mindre karaktert versjon av Oral Bee og Mr. Pimp-Lotion, om du vil. 
Klare til å levere intern humor og populære publikumsfavoritter for en forventningsfull crowd. 

Førstelåta «Fluser» var på sin side alt annet enn en eksplosiv intro. 
Preget av lave mikrofoner, u-tight rapping og enda mindre tight backing fra Mogger, kom ikke pangstarten før legendariske «Sjalu». 
Her tok assistansen fra fansen rapperen dit han alltid bør være, men holdt skuffende nok ikke koken på «501 Stilen», som dermed også ble for nølende. 

At hovedpersonen sendte en sjarmerende shout-out til bestemor, og fikk hele salen til å rope «Yo Grete!», ga selvfølgelig plusspoeng i margen. 
Men når alt kom til alt, var vi likevel på Parkteatret for å oppleve Oslos nye rapstjerneskudd på sitt beste. 

Denne kvelden fikk vi ikke det. 

Derimot var det gjestene Cezinando og «årets Urørt»-gutta Dårlig Vane som skinte sterkest. 
Enn så lenge langt mer skolerte live enn sin kongelige kollega. 
Og etter kveldens klare, men altfor kortvarige høydepunkt med remiksen av «2 Blå», klarte King Skurk One og Mogger rett og slett ikke å holde oppe momentet oppe på egenhånd gjennom «King», «Popper flasker» og «Tenke sjæl». 

Isteden sørget cupping av mikrofoner, generelt dårlig lyd, og stemmer som var skreket ferdig halvveis ute i settet, for å sette en demper på konserten som hadde alle muligheter til å bli en klassiker. 
