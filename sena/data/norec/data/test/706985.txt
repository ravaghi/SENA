Illusjonisten Roald Kyllingstad
UTSTILLING: 
Mesterlig, skriver vår anmelder om Roald Kyllingstads nye utstilling. 

Roald Kyllingstad: 
Pastel. 
Galleri Opdahl. 
Pastellmalerier. 
Til 9. juni 2019. 

Med en umiddelbar referanse til det tidlige 70-tallets fotorealisme, hvor kunstnerens hovedmål var å male så nær fotografisk naturtro som mulig, er det snublende nærliggende å redusere Roald Kyllingstads pastellarbeider til usedvanlig vakre etterligninger av virkeligheten. 
Det vil imidlertid være en grov og feilaktig forenkling av en kompleks og mangefasettert utstilling. 

Fotorealismen eller superrealismen vokste frem som en spin-off fra pop art, hvor kunstnere blant annet utfordret de etablerte holdninger til hva som skulle være passende kunstneriske motiver. 
Slik populærkunsten mot slutten av 1950-tallet identifiseres med kapitalismens forbrukerkultur, med motiver fra industridesign, reklame og kommersialisme, finner en også mange av de samme referansene i Kyllingstads pasteller. 
Men så finner en også så mye mer. 

Kødder med hodet mitt 

Flere av Kyllingstads verk har utgangspunkt i hverdagslige motiver fanget gjennom en kameralinse under kunstnerens nattevandringer. 
Og ved første øyekast fremstår verkene nettopp som superrealistiske gjengivelser av disse fotografiene. 
Et tilfeldig utsnitt fra et butikkvindu eller et nattlig gatemiljø under gatelys og neonskilt fremstår glassklart og detaljrikt. 
Ved nærmere øyesyn er det likevel noe som skurrer. 
I Kyllingstads mesterlige komposisjoner avvikes stedvis fotografens linjer, og med ørsmå forskyvninger i perspektiv og utsnitt utfordres betrakteren til en opplever nærmest en form for vertigo. 
Kunstneren spiller med vår intuitive forståelse, og gjennom hans lek med dybdeskarphet, sentralperspektiv og forsvinningspunkt oppnås finurlige optiske illusjoner. 
Hans sømløst sammensatte collager av de hverdagslige motivene gir verkene et strøk av kubismens abstrahering. 
Det er blant annet denne kompleksiteten i Kyllingstads kunst som hever ham “ett hakk over”. 

Verket «Labyrint» illustrerer denne kompleksiteten. 
I et tilsynelatende tilfeldig utsnitt fra en lampeforretning utforskes kontrastene mellom lys og mørke. 
Spillet mellom de hvasse lysrefleksjonene i harde materialer mot det fløyelsmyke mørket blir en studie i brytninger og kontraster. 
Alt mens linjene i motivet leder og navigerer blikket stadig lengre inn som i en labyrint, i søken etter punkter å orientere seg etter. 

Stille melankoli 

Verket «Bar» illustrerer den mangefasetterte billedverdenen. 
Det omfattende nattlige bymotivet sees gjennom flere lag i bildeflaten. 
Gjenskinnet av betrakteren, -kunstneren selv? reflekteres i et vindu. 
Her har Kyllingstad flyttet seg inn fra gaten og observerer byen utenfor. 
Man ser ut over den mørke, folketomme gaten og videre inn i bygningene vis a vis. 
Refleksjoner i glassflatene blander seg og det er vanskelig å skille de ulike elementene fra rommet bak, rundt og foran betrakteren. 
En bardisk med tilhørende neonskilt skimtes som en refleksjon, men uten at skriften speilvendes. 
Igjen spiller han et puss med vår optiske forståelse. 

Det sobre verket besitter en stille melankoli og understreket av de folketomme gatene og de kaldt opplyste arenaene for konsum oppleves en følelse av distanse og isolasjon. 

Fremtredende ved de utstilte arbeidene, som i flere av Kyllingstads tidligere verk, er nettopp denne sterke opplevelsen av utenforskap og isolasjon. 

Snarere enn en formanende kritikk har Kyllingstad igjen skapt en stillferdig og usedvanlig vakkert innpakket kommentar til et stadig kaldere og mer fremmedgjørende samfunn - hvor konsum og kommersialisering spiller en stadig større rolle og menneskelig kontakt synes å bli en mangelvare.. 
