Plateanmeldelse:Meat Loaf – «Braver Than We Are» 

Helvete heller. 

«Braver Than We Are» 

«Bat Out Of Hell» (1977) åpnet med det absolutte hysteri, og slakket ikke på motorsykkelgassen i løpet av de 46 og et halvt minuttene som fulgte. 

Jim Steinmans febrile, overkåte tenåringsfantasi – det var komponisten som var regissøren av dramaet, Meat Loaf var kun en innleid skuespiller med stor stemme – var vulgærversjonen av amerikansk kitsch à la «West Side Story» (1957) og «Born To Run» (1975). 
Den dårlige smaks knusende triumf. 

Jeg elsker albumet hardt, slik jeg elsker mye av det Steinman (tilnavnet «Little Richard Wagner» kler ham utmerket) skrev senere: 
Mot bedre vitende. 
Det finnes ikke en mer ekte kjærlighet enn det. 

«Braver Than We Are» åpner på sin side med et rop om hjelp. 

Såret hval 

«Who Needs The Young», fra Steinmans første forsøk på å skrive en musikal («The Dream Engine», 1969), er en sang av frapperende forferdelighet, det er så, en teatral hybrid av boogie, ragtime og bierstube-polka fra Steinmans mest håpløse Bertolt Brecht-wannabe periode. 

Men verre: 
Hva skjer med stemmen til Meat ’a? 

Den en gang så oktavridende (tre og vel så det) vokalisten høres ut som en såret hval. 
En tungt autotunet og effektbehandlet sådan. 

Meat Loaf kan ikke synge lenger. 
Det er over. 
Forbi. 
Og å høre ham slite, kan få en til å gråte. 

Steinman, som vel ikke har skrevet en sang på 25 år, og sjelden blir observert i dagslys, har garantert ikke vært direkte involvert i produksjonen, ikke over Skype en gang. 
«Braver Than We Are» er et oppsop av restemateriale, det meste fra helt tidlig i låtskriverens karriere, da han fremdeles skrev mislykkede musikaler. 

Steinman startet selv tradisjonen med å resirkulere egne komposisjoner og ideer. 
Som Meat Loaf gjør her, for å rettferdiggjøre omslagets påstand: 
«All songs by Jim Steinman». 

Delvis forsøker Meat å synge materiale som i sin helhet ble fremført av alle fra Bonnie Tyler og Todd Rundgren til The Sisters Of Mercy. 

Delvis blander han temaer og passasjer som Steinman-kjennere vil kjenne igjen litt herfra og derfra, som for eksempel «Making Love Out Of Nothing At All» (Air Supply) og endog «turn around, bright eyes» fra Tylers «Total Eclipse Of The Heart» (1983, også den med røtter i 1969). 

11 og et halvt minutter lange «Going All The Way Is Just The Start (A Song In 6 Movements)» jobber hardt for å oppnå forne tiders feber, og har hyrt inn både Ellen Foley og Karla DeVito for å oppnå resultater. 

Det eneste som skjer er at de to synger ham fullstendig av banen. 

Det er alle fall mulig å le av «Speaking In Tongues», og dens snakk om «an erection of the heart» og «you’ve got the spark/I’ve got wood». 

«Braver Than We Are» er et Frankenstein-monster, konstruert av desperasjon snarere enn kjærlighet, fremført av en mann som er hørbart syk og burde ta bedre vare på seg selv. 

Man føler seg som en nedrig kikker, en sosialpornograf, når man sitter og hører på den korte vignetten «Only When I Feel», et innslag som vel er ment som en slags «vokaloppvisning». 

Produksjonen er kjip, billig; et falsum ribbet for det operatiske overskuddet som preget både Steinman og Meat da de var på sitt beste. 
Savnet etter Todd Rundgrens praktfulle korharmonier er dessuten akutt. 

Det finnes kun tre genuine Steinman/Meat Loaf-album. 

De heter «Bat Out Of Hell», «Dead Ringer» (1981– selv den er litt tvilsom) og «Bat Out Of Hell II: 
Back Into Hell» (1993). 
«Bat Out Of Hell III: The Monster Is Loose» (2006) gjelds ikke. 

«Braver Than We Are» er heller ikke det fjerde. 
Det vil dessverre aldri komme et heller. 

BESTE LÅT: 
«Going All The Way Is Just The Start (A Song In 6 Movements)» 
