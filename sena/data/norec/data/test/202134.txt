Fiat-roadsteren gjenoppstått
Onde tunger kaller denne bilen Mazda Fiata, men den har mer ved seg enn som så. 

OPPDATERT: 
Siden testkjøringen fant sted, er prisen blitt kjent. 
Den koster, fullt utstyrt, 400.800 kroner, veiledende, levert Oslo. 

Mazda Miata - eller MX-5, som den heter hos oss, er tidenes største roadster-suksess med over en million solgte eksemplarer siden bilen først dukket opp i 1988. 
Og, fjerde generasjon MX-5, søstermodellen av dagens testbil, testet vi for et år siden. 

Nylig kjørte vi generasjonen før i bruktbil-duell mot en annen (utgått), folke-sportsbil: 
Toyota MR-2, og generasjonen før der kjørte vi mot den siste britiske roadsteren her i landet utenom Morgan - MG F. 

Italienske Fiat er en av bilprodusentene som har en langt eldre, og stolt tradisjon innen kategorien åpne toseters sportsbiler - roadstere - og det må ses på som den ultimate hyllest til Mazda at de valgte å inngå samarbeid med den japanske produsenten da det var besluttet at en ny roadster skulle bygges. 

Den kommer 50 år etter at Fiat lanserte den opprinnelige 124 - en bil vi fikk se under lanseringen, men ikke kjøre. 

Ble ikke Alfa likevel 

Det var opprinnelig snakk om at det var Alfa Romeo som skulle lansere en slik bil i samarbeid med Mazda, men da merkets ledelse nedla veto mot noen japanskprodusert Alfa, ble nødløsningen at Fiat gjorde det i stedet. 

Resultatet er over all forventning. 
Her finner vi mye av det beste av italiensk design kombinert med effektiv japansk teknologi. 
Eksteriøret er blitt omtrent så forskjellig fra Mazda som det er mulig å få til på en felles plattform. 

Større enn MX-5 

Det betyr blant annet at Fiaten er en lengre bil - 12 centimeter mer enn MX-5, og det har gått til redesign av fronten samt en lengre stuss - som har som tilleggsbonus at bagasjerommet er synlig større enn i Mazdaen. 
Den er likevel fortsatt kompakt med sine 405 centimeter i lengden. 

Det er derimot ikke bedre plass inne i bilen, og akselavstanden er den samme. 
Heldigvis er setene gode å sitte i og gir god støtte. 
Utseendemessig er førermiljøet nærmest identisk med det i Mazda MX-5, men det er gjort noen forbedringer i materialvalg som gjør kvalitetsopplevelsen litt mer høyverdig. 

I tillegg er det tatt noen ekstra støyisolerende grep -blant annet laminering av frontruten og en ekstraisolert kalesje. 
Dette stofftaket forblir for øvrig like utrolig praktisk i bruk som på Mazda MX-5 - manøvren er gjort i en håndvending og går unna på 4-5 sekunder med litt trening, raskere enn de elektriske cabrio-takene på markedet. 

Om man foretrekker utseendet på den ene eller den andre, er selvsagt opp til individuelle smakspreferanser. 
For vår del synes vi det er blitt en riktig linjelekker bil med særpreget og egen design som fungerer godt som hyllest til den opprinnelige 124 Spider fra 60-tallet. 

Effektive Fiat-krefter 

En annen viktig forskjell mellom Fiat 124 Spider og Mazda MX-5, er at Fiat har plassert sin egen motor under panseret i sin versjon av roadsteren. 
Det er en 1,4-liters Multiair turbomotor som yter 140 hestekrefter og 240 newtonmeter. 

Det gjør at den befinner seg midt mellom de to Mazda-motorene på 120 og 160 hestekrefter når det gjelder ytelser. 
Det er ikke noe dumt valg, synes vi. 
Dreiemomentet på 240 newtonmeter kommer ved 2.250 omdreininger og etter en viss turboforsinkelse, kommer trekkraften til sin rett for fullt. 
Den er mer kraftfull enn selv MX-5 2.0 med 160 hestekrefter. 

Motoren oppleves altså både som sprek og rimelig kultivert. 
Den har dessuten et annerledes lydbilde som slett ikke er ubehagelig, og som er mindre anonymt enn det MX-5 kan by på. 
Generelt opplevde vi Spider som noe mer stillegående enn det vi husker fra Mazda MX-5-kjøringen. 

Selv om bilen veier drøyt 50 kilo mer enn sin japanske slektning, oppleves den som sprek og akselerasjonen er god. 
0-100 går unna på 7,5 sekunder og om det skulle være noe tema for noen, skal den kunne klare 215 kilometer i timen. 

Reell kjøreglede 

Men en slik bil nytes best i en god del lavere tempo enn som så. 
Fiat har gjort noen tilpasninger av chassiset, og kjøreopplevelsen er en anelse mer raffinert enn i MX-5, syntes vi. 

Samtidig er den bakhjulsdrevne bilen med multilenke-bakhjulsoppheng en fryd å kjøre på de svingete veiene som slanger seg gjennom det vakre landskapet i området rundt Gardasjøen. 
Balansen oppleves under vår prøvekjøring som like god som i MX-5. 
Det er heller ikke noe å si på styrepresisjon, svingvillighet og veigrep. 

For dem som synes det blir litt tamt med de 140 hestene, finnes også en sprekere Abarth-versjon som vi fikk en kort kjøretur med. 

Fiat 124 Spider Abarth har kjappere akselerasjon og en røffere, sportslige lyd. 
170 hestekrefter og 6,8 sekunder fra 0 til 100 er en, om ikke voldsom, så merkbar skjerping av ytelsene. 

I skrivende stund er det ikke kjent hva Fiat 124 Spider skal koste i Norge, da prisforhandlingene i skrivende stund ikke er avsluttet mellom importøren og produsenten i Italia. 
Bilen er jo blitt en del videreutviklet fra «donorbilen» fra Mazda, og blir dermed dyrere i de markedene der den er priset, men hvor stort påslaget blir i Norge, vet vi altså ikke. 

Priser og norsk utstyrsliste må vi altså komme tilbake til. 
Mye av det som er tilgjengelig, kan du i mellomtiden lese om i vår Mazda MX-5-test. 

Flere bilder: 

Mer raffinert 

For å konkludere: 
Fiat har etter vår mening greid å lage et produkt som er en anelse forbedret i forhold til originalen, med noe bedre komfort og et litt mer behagelig lydnivå - selv om ingen av dem kan kalles stille. 

Når det er sagt, er det forståelig om en del vil foretrekke Mazdaens frontdesign og mer tettbygde fasong. 
Smak og behag vil for en stor grad avgjøre valget - og selvsagt prisen, når den blir kjent for Fiat 124 Spider. 

Etter testkjøring av MX-5 sa vi at den hadde finslipt de fleste av forgjengerens gode egenskaper og ga den terningkast seks som beste sportsbil i sin klasse. 
124 Spider står ikke noe tilbake for den - tvert i mot! - og må dermed få samme karakter. 

Reiseomkostningene til denne reportasjen er dekket av importøren. 
Les mer her. 
