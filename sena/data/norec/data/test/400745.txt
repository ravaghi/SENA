Frank Carter:Punkrock og festivalrefrenger 

Frank Carter har endelig funnet den rette miksen som soloartist. 

Da Frank Carter forlot posisjonen som vokalist og frontmann i det britiske punkbandet Gallows, ble det annonsert med et hjertesukk fra resten av bandet. 

Carter ville gjøre dem til et streitere, Queens of the Stone Age-aktig band, mens de ville bli råere og hardere. 
Da hadde han snerret og blødd og desperat skreket seg gjennom to Gallows-album, og avreagerte med å starte popbandet Pure Love. 

Det ble åpenbart for mye sang om kos og trivsel, og på sitt andre album med Frank Carter & The Rattlesnakes har han nå endelig funnet balansen. 

Modern Ruin er en gnistrende, variert og tidvis massivt fengende miks av moderne punk og klassisk radiorock. 

En livsbejaende påminnelse om at dette er frontfiguren på et av 2000-tallets beste album, Gallows’ Grey Britain. 

Rett-frem-rock og festivalvennlige refrenger 

Den gang tilbake i 2009 tegnet Carter et dystopisk og, skulle det vise seg, profetisk bilde av et Storbritannia på full fart utenfor sine egne hvite klipper. 

Nå fortsetter han på historiene fra Frank Carter The Rattlesnakes-debuten Blossom, hvor fortellingene om egen utilstrekkelighet sklir over i mer aggressive blikk på en verden som fremdeles brenner og trenger assistanse. 

Åpningen med «Lullaby» og «Snake Eyes» er så fengende rett-frem rock som det kan bli, før «Vampires» tar Frank Carters talent for festivalvennlige refrenger til nye høyder. 

Låtens refreng med «I don’t wanna live in the shadow of the mountain no more» er det største på albumet, før «Wild Flowers» demonstrerer hvorfor Frank Carter & The Rattlesnakes stadig oftere sammenlignes med Arctic Monkeys. 

Direktesending fra Gallows-kontoret 

For dem som savner den ukontrollerte punkegutten Frank Carter, er tittelsporet direktesending fra det gamle Gallows-kontoret. 
Når Carter gneldrer seg gjennom låtens seige crescendo, blir en fin ekstradimensjon på et album som heller mer mot radiorock enn kjellerpunk. 

Frank Carter har brukt hele sin karrière på å kjefte på verden og seg selv, og på veien vært delaktig i én klassiker av et album. 
Modern Ruin er et klart signal om at han har potensial i seg til å lage nok et album for historiebøkene. 

Mens vi venter på den store fra Frank Carter & The Rattlesnakes, blir Modern Ruin fort et av årets favorittalbum. 
Enten det er for allsang, festivaldans eller sene timer med headsettet. 
