Denne musikkspilleren gjør det meste riktig
Bedre lyd, flere formater, lang batteritid. 

For to år siden testet vi Sony Walkman NWZ-A15, som var et ledd i det som den gangen så ut som en storstilt satsing på dedikerte musikkspillere fra den japanske elektronikkgigantens side. 

Et nokså underlig trekk, siden verden den gangen som nå stort sett hører musikk på mobil og via strømmetjenester som Spotify. 

Markedet for separate musikkspillere som ikke gjør annet enn å spille musikkfiler du har liggende på en eller annen harddisk burde derfor være heller beskjedent. 
Men det fins hederlige unntak, som den ferskeste varianten fra FiiO. 

Kjæler for lyd-entusiastene 

Likevel har Sony lansert nye modeller i år, og skal vi dømme etter fokuset de har på bærbar lyd på messene er dette et område de fortsatt kommer til å satse på. 

Også Pioneer, Astell & Kern og Onkyo selger dedikerte musikkspillere med tanke på lydentusiasten. 

De ovennevnte spillerne koster godt over 5.000 kroner, men heldigvis finnes det alternativer i lavere prisklasser. 

Apple har på tross av suksessen med iPhone beholdt sin iPod-serie, med unntak av storebroren Classic. 

De rimeligste Apple-spillerne (Shuffle) får du får under 500 kroner. 
Det finnes også andre i hyggelig prisklasse. 
Sonys rimeligste Walkman ligger for eksempel godt under 2000 kroner. 

Men skal du ha lagringskort som kan byttes ut og støtte for høyoppløst lyd (altså bedre enn CD-kvalitet, teknisk sett), så må du gjerne ut med flere tusenlapper. 

Heldigvis kommer Kina oss til unnsetning, som så ofte ellers på teknologifronten. 

Oppfølger til lillebror 

Produsenten FiiO leverer et stort utvalg av musikkspillere og hodetelefonforsterkere. 

De har hatt suksess med «folkemodellen» på musikkspillerfronten, X1, som koster under tusenlappen her i landet. 

Nylig kom oppfølgeren X1 Second Generation. 
Foreløpig har den ikke dukket opp i Norge, men vi bestilte en fra Kina via nettbutikken Aliexpress. 

Lydstyrke ut: 
100mw/16 ohm Filformater: APE, FLAC, WAV, AIFF, WMA, ALAC, MP3, AAC, OGG Bitdybde (16, 24 og 32) Sampling: 44,1, 96, 192 Lagring: microSD (opptil 256GB) 
Batteritid: 
12 timer (15 med Bluetooth) Størrelse: 97 × 55.5 × 12 mm Vekt: 120 gram 

Her koster den 129 dollar, etter dagens kurs 1.086 kroner. 
Frakten er gratis, og med moms landet prisen på 1.357 kroner. 

Det tok nøyaktig 17 dager fra vi bestilte før vi hadde boksen i hende. 
Dermed var det bare å lade den opp og spille i vei. 

I Norge forhandles FiiO blant annet av Bestsound, som opplyser at prisen i Norge er kalkulert til 2.450. 

Nå også trådløs 

I motsetning til den tidligere modellen har X1 2nd Gen Bluetooth. 
Dette gjør den mer anvendelig, siden det finnes et stort antall trådløse hode- og øretelefoner der ute. 

Men da forsvinner jo også mye av vitsen med en spiller som støtter CD-kvalitet og bedre. 
Bluetooth gjør lyden dårligere. 
Informasjon forsvinner på veien, og FiiO-spilleren støtter ikke teknologi som forbedrer Bluetooth-lyden, slik som aptX. 

Vi koblet derfor heller til et knippe hodeletelefoner av god kvalitet: 
Grado SR60, Klipsch Reference 
On Ear og Denon AH-D2000. 

Kraftig ut-effekt 

Samtlige kunne FiiO-spilleren drive som ingenting, noe som ikke er en selvfølge med bærbare spillere. 
Med de fleste mobiltelefoner (blant dem en iPhone 7 med Lighting-adapter vi sammenlignet med) blir lyden for lav og flat når du bruker hodetelefoner beregnet til hjemmebruk. 

XI 2nd Gen gir hele 100 milliwatt ut i 16 ohm, mens for eksempel lydutgangen på en iPhone 6 ligger på rundt 45 ved samme motstand. 

Siden øretelefonene vi testet med over har en motstand på henholdsvis 32 (Grado og Klipsch) og 25 (Denon) ohm, er det ikke unaturlig at det blir betydelig mer «sprut» i klokkene med FiiO-spilleren enn med en standard mobiltelefon. 

Klar og ren lyd 

Øreplugger er mer anvendlig på tur enn store klokker. 
RHA T10 har en motstand på 16 ohm, og er lydmessig en av de beste slike vi har prøvd. 

Allerede ved 40 på en skala som går til 100 blir det overdøvende høyt. 
men fortsatt helt rent, også til godt over det hørselstruende. 
Instrumentene kan skilles tydelig fra hverandre, selv på konsertstyrke. 

Ved 24 bits-filer - altså teknisk sett bedre kvalitet enn CD - aner vi mer luft i den øverste diskanten samt et mer utstrakt lydbilde. 

Men lydgevinsten ved 24-bit-filer og andre høyoppløste formater er omdiskutert, og vitenskapen forteller oss at forskjellen bare ligger på et teoretisk plan. 

Kan spille det meste 

Like fullt er det stas å kunne spille de musikkfilene vi faktisk har liggende, uten å måtte konvertere dem til MP3, ALAC eller andre formater som iPhone og diverse mobiltelefoner støtter. 

Fint er det også å kunne overføre musikken direkte, uten å måtte gå via programvare som iTunes. 

X1 2nd Gen tar riktignok ikke DSD, sliik både FiiOs dyrere modeller og enkelte av Sonys Walkman-modeller gjør. 

Men det meste annet tar den, fra den mest datareduserte MP3-fil til FLAC, OGG og APE. 
Også Apple Lossless støttes, noe som ikke er en selvfølge utenfor Apple-land. 

Kranglete Bluetooth 

X1 2nd Gen har en equalizer for å kunne stille lyden etter egen smak. 
Vi valgte likevel å ha denne av, for å ha likt sammenligningsgrunnlag. 

Du kan velge mellom å bruke USB-porten til å tanke opp ny musikk fra PC-en eller bruke den som forbindelse til underholdningsanlegget i bilen slik som med mobilen. 

Vi klarte imidlertid ikke å få den til å samarbeide med Bluetooth-DACen vi har koblet til stereoen i stua, verken via Bluetooth eller USB-utgangen. 
Årsaken er at du ikke kan endre passord, og dette samsvarer ikke med passordet på vår hjemlige DAC (som heller ikke kan endres). 
Her ble altså den analoge utgangen (med bedre lyd) eneste alternativ. 

FiiOs supportnettside kan vi lese at flere har problemer med å pare FiiO-spilleren med både bilstereo og hodetelefoner med andre som har andre passord enn det FiiO har lagt inn (0000 og 8888, mens mye utstyr som selges i Europa bruker 1234). 

FiiO har imidlertid lovet å så på problemet og eventuelt rette det i en ny firmwareversjon. 

Ikke sømløs avspilling 

Menyene er ikke så enkle og brukervennlige som vi kanskje kunne ønsket oss, selv om vi skjønner at kineserne hensikten er å dekke nesten ethvert tenkelig bruksområde for en musikkspiller. 

Knappene og kabinettet vitner om at dette ikke er noe høybudsjettsprodukt. 
Og øretelefonene som følger med må betegnes som greie, ikke noe mer. 

Du trenger et microSD-kort i tillegg for å få lagret musikken. 
Spilleren støtter opptil 256GB. 
Slik kort finnes det foreløpig få av på det norske markedet, men 128GB burde være tilstrekkelig for de fleste. 
128GB-kort kan du nå få ned i under 350 kroner. 

Mellom hver låt kom det et lite knepp i den versjonen vi pakket opp. 
Men da vi oppgraderte til fimrware-versjon 1.4 forsvant ulyden. 

Sømløs avspilling er det likevel ikke snakk om, noe som er irriterende på live-album der sangene skal henge sammen. 

Bruker strøm når du ikke bruker den 

Ifølge FiiO selv skal spilleren fungere i 12 timer ved full drift, og tre timer lenger ved Bluetooth når hodetelefonen tar seg av en stor del av strømforbruket. 

Vi har ikke hatt mulighet til å måle dette nøyaktig, men det virker sannsynlig med et batteri på 1800mAh. 

FiiO lover også 15 dagers standby-tid, men her må vi ta et forbehold. 

Etter å ha ladet den fullt opp og spilt musikk i tre-fire timer på kvelden, var spilleren død da vi våknet om morgenen. 

I den tro at den ville gå i standby av seg selv, lot vi den ligge etter å ha skrudd av musikken. 

Det viser seg altså at du aktivt må sette den i standby for å unngå at den bruker strøm. 

Konklusjon 

På tross av sine relativt små, men like fullt nokså irriterende feil og mangler, gjør FiiO X1 2nd gen jobben den er beregnet til godt. 

Vi vet som sagt ikke norsk pris ennå, men selv til en drøy tusenlapp over Kina-prisen vil vi si at spilleren er et kupp for deg som har større krav til lyd enn gjennomsnittet. 
