Sommeren kom med Hjerteslag
Perfekt start på onsdagskvelden. 

Det er noe eget med bergenske Hjerteslag. 
Tekstene er kanskje av det lett melankolske slaget, men bandet etterlater likevel en slags mild og sommerlig stemning. 
Du blir glad og i godt humør av en konsert med Hjerteslag. 

Bastionen er fullsatt når bandet entrer scenen tidlig onsdag kveld. 
Kanskje ikke kjernepublikumet til Hjerteslag på Bergenfest – dem finner du på Garage og Victoria – men gjengen sikrer seg garantert noen nye fans denne kvelden. 

Siden det siste albumet, spellemannsnominerte «Vannmann86», kom ut i fjor høst, har Hjerteslag turnert flittig rundt om. 
Det kan absolutt høres. 
Tett og samspilt i alle ledd. 
Samtidig forfriskende smårufsete og med flust av fine detaljer i en verden av glatt maskinmusikk. 

Vokalist Robbie Eidevik er glimrende som frontfigur. 
En ekte popstjerne uten forkleinelse for resten av gjengen som følger ham i tykt og tynt. 
På et par av låtene fikk de også diskret hjelp av Sergeant Petter Folkedal på tangenter og tamburin. 

Til og med antydning til allsang mot slutten, men mest av alt gode vibrasjoner. 

Hjerteslag-fan? 
Fikk du med deg minikonserten deres på Vågen? 
Se videoen under! 
