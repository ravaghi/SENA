Buns Burger:Røft og glatt på Sørenga 

Sol, sjø, burgere og øl. 
Når været klaffer, er Buns Burger og Sørenga stedet. 

– 
Dette er et mye bedre alternativ til Aker brygge og Tjuvholmen. 
Ølet er ikke billig – man må ut med drøyt 80 kroner for en halvliter – men hvis du teller antall soltimer må Sørenga være byens beste sted, sier Spisevennen og hever glasset. 
Bordvenninnen har heller ikke noe å utsette hverken på utsikten eller glasset med Sauvignon blanc, som koster 94 kroner. 
Jeg har valgt en flaske Dead Pony Club fra skotske Brewdog, som lesker i solveggen. 

Ved siden av sitter en guttegjeng som etter antrekket å dømme har seilt på fjorden, og slukker tørsten. 

– Beliggenheten frister visst både hipstere og båtelskere, sier Spisevennen. 

Øl og vin på kaikanten 

Vi har bestilt kyllingvinger på deling, mens de fleste andre rundt oss ser ut til å nøye seg med en burger ved siden av ølet. 
Det er mange tørste folk her denne dagen, så servitørene har nok å henge fingrene i. 

– Var porsjonen ikke større, sier Spisevennen idet kyllingvingene kommer på bordet. 
Ved siden av får vi selleri, gulrot og en blåmuggostdressing. 
Skinnet er litt tørt, men vingene er godt krydret og dressingen frisker opp. 

Flaskeøl til 300 kroner 

– 
Er det noen andre som trenger mer å drikke? spør Spisevennen, som har fått kontakt med en av servitørene. 
Bordvenninnen tar gjerne påfyll, mens jeg spør etter Samuel Adams på fat. 

– 
Vi skal ikke spleise på en flaske dansk saisonøl til over 300 kroner? ler Spisevennen, som har gått igjennom drikkekartet. 

Han ender med en flaske Reparasjonsbajer, «på grunn av navnet», som han sier. 
Spisevennen har også bestilt burgeren Widowmaker, trolig også på grunn av navnet, og at den skal være ekstra spicy. 
Ved siden av har han bedt om Cheesus Fries. 
Jeg har bestemt meg for burgeren Old West med mac’n cheese, mens Bordvenninnen ber om en vanlig cheeseburger med trøffelparmesanfries til. 

Full servering 

– 
Det går ikke fort her. 
På solrike dager burde man stille bedre forberedt, mener Spisevennen. 
Men vi har ikke sittet med hverken tomme glass eller tallerkener, så Bordvenninnen synes at servicenivået er som forventet når solen steker og det er fullt på uteserveringene langs kaikanten. 

– 
Med steder som Hakkaiza, Cargo og Buns Burger har Sørenga noe for enhver smak, mener hun. 
– Men det er fremdeles ikke lett å ta seg hit enten man kommer gående eller med buss eller bil. 

Best på burger 

– 
Det går litt i rykk og napp, mener Spisevennen. 
Han og jeg har fått cheesus fries og mac’n’cheese, mens burgerne skal være klare om et øyeblikk, ifølge servitøren. 
Like etter er også de på plass. 

Cheesus fries minner litt om Dirty fries slik vi fikk dem på Eldhuset på Bislett: 
Med jalapeño, chili, rødløk, bacon og crème fraîche. 

– 
Mer enn nok for en mann, sier Spisevennen og sender skålen bort til oss. 
Min mac’n’cheese er god, men ikke på samme nivå som Eldhusets. 
Her er det burgerne som gjelder, og min Old West er saftig og med bløt, mykstekt løk, en mild bourbonsaus og blåskimmelost. 
Bordvenninnen gir cheeseburgeren godkjent pluss, mest på grunn av det saftige kjøttet, den krispe salaten og husets dressing. 

Den eneste som virker skuffet, er Spisevennen, som hadde ventet seg en sterkere Widowmaker-burger. 

– 
Det skal være pepperrot, dijonsennepsmajones og chilisalsa fra Texas her, men de setter ikke nevneverdig preg på burgeren, mener han. 

Tung avslutning 

– 
Dette er ikke stedet for en treretter, mener Spisevennen, men lar seg friste til å dele dessert med oss, siden det er kun to etterretter på menyen: 
Ostekake og brownie. 

Ostekaken kommer i et gammeldags syltetøysglass mens brownien er en kompakt affære med saltet karamellsaus og iskrem. 
Vi er på nippet til å gi opp, men Spisevennen henter frem ekstra krefter og får i seg resten. 

– 
Nå må det bli kaffe og konjakk, sier han. 

– 
Den tar vi et annet sted, sier jeg. 
Prisen for en delingsrett først, hver vår burger med tilbehør, to glass vin, fem øl og to desserter kommer på drøyt 1350 kroner. 

– Ikke verst, og både bedre og hyggeligere enn Aker brygge, der det er mye større rift om plassen, mener Bordvenninnen. 
– Ennå er Sørenga en uoppdaget perle. 

Andre i nærheten 

Stock: 
Uformelt over tre etasjer i Barcode 

Vaaghals: Godt, moderne norsk i Barcode 

Brasserie Sanguine: 
Fransk med utsikt i Operaen 
