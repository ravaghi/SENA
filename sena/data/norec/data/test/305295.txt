Cherry Glazerr lager musikk for folk som er stolt av å bruke samme truse i en uke
Hissig og henslengt. 

ALBUM: 
Cherry Glazerr er rock av og for slackers. 

Det vil si folk som, i NAV-terminologi, er aktive på dagtid; sånne som ser en Svampebob-sesong på rappen fremfor å lete etter ny jobb. 

«We can’t live a 9-to-5,» messer Clementine Creevy på «Trash People», mens fuzz-gitar og trommer tordner rundt henne. 
Det er en låt om bruke samme truse flere dager på rad, hvilket er et hederssymbol i 19-åringens univers. 

Sånn sett er Cherry Glazerr et Los Angeles-band som minner om mange andre Los Angeles-band: 
Wavves, Best Coast og Fidlar. 
Jeg vet ikke om det har noe med solskinnet å gjøre, men felles for flere av disse er at de låter hissige og henslengte på samme tid. 

Kall det gjerne hahardcore, om du vil. 

Med en merkbar meloditeft – samt en berømmelig sonisk lekenhet – suser Cherry Glazerr humørfylt av gårde gjennom sitt solide andrealbum. 
På tross av all moroa det fører med seg, hadde det likevel ikke skadet med flere øyeblikk som fikk en til å sprette opp av sofaen. 
