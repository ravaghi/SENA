Anmeldelse av «The Brink»:Bannons lek med kruttønnen 

Dokumentaren om Steve Bannon gir den problematiserende konteksten en mikrofon ikke gir. 
Vi får håpe moderatorene under mediedagene i Bergen har studert filmen grundig. 

Et godt stykke ut i Alison Klaymans dokumentar om Steve Bannon, trumpismens omstridte sjefideolog, ser vi ham sitte i fortrolig samtale med sin rådgiver, John Thornton. 
Bannon har nettopp gjennomført en debatt med The Atlantic-redaktør David Frum i en sal med et i hovedsak liberalt og høyt utdannet publikum. 

De ble overrasket av din sjarm og selvironi, konstaterer en tilfreds Thornton. 
Han legger til: 
Det er nettopp disse menneskene vi nå må få på vår side. 

Nyttige idioter? 

Dette er ikke eneste øyeblikket i denne observerende dokumentaren der Bannon åpent tilkjennegir sin strategi. 
Media og den liberale eliten er den nasjonalistiske høyresidens motstandere, men også viktig redskaper, forteller han. 

Han anser journalister som nyttige idioter som, om de følger sine presseetiske mantraer om åpenhet, ofte er nødt til å være mikrofonstativer. 
Og om pressen reduserer hans budskap til å handle om fremmedfrykt og rasisme, så er det vel ikke hans feil at det bare øker oppslutningen? 

Sjansespill 

Det er ikke tilfeldig at Bannon lot Klayman få følge ham, etter at han i 2018 fikk sparken som Trumps sjefrådgiver og bestemte seg for å starte en kampanje for å fremme anti-globalistiske, nasjonalistiske protestbevegelser i Europa. 
Hun har tidligere laget sensitive portretter av blant annet kunstneren Ai Weiwei og befinner seg langt unna sluggere som Michael Moore, som rent retorisk har mer til felles med Bannon enn noen av dem vil innrømme. 

Tidlig i filmen påstår Bannon at Klayman kommer til «å ta rotta på ham», men ikke la deg lure: 
Han vet hva han gjør. 
Ved å gi henne unik tilgang begår han et sjansespill, men som han selv formulerer det: 
De som allerede er på hans side, lar seg ikke påvirke av slike dokumentarer. 

Mellomvalgets tilbakeslag 

Så hva er det Klayman viser oss fra kulissene i Bannons kampanje? 
Her er ingen store avsløringer eller lange samtaler der han utdyper sitt budskap. 
Isteden får vi være flue på veggen da han tar et avbrekk i den europeiske kampanjen for å hjelpe republikanerne under mellomvalget til Kongressen. 

Det gikk som kjent dårlig. 
Bannon vender tilbake til sine europeiske venner, som heller ikke seirer på alle fronter. 
Særlig britiske Nigel Farage anser han for å være et håpløst tilfelle og legger ikke skjul på det. 
Den folkelige misnøyen med den politiske eliten i Europa går vi aldri i dybden på. 
Alt handler om innvandring. 

Udugelige medarbeidere 

En svakhet ved filmen er at vi aldri får noen utdypning av det brutale fallet Bannon nettopp har opplevd da Klayman begynner å filme. 
Han fikk sparken fra Det hvite hus og ble kastet ut av mediekonsernet Breitbart, som han i sin tid grunnla. 
Men det berøres i liten grad. 

Et annet spørsmål er hvorfor en så smart politisk spiller omgir seg med såpass mange lite begavede folk. 
Gang på gang ser vi ham irettesette udugelige medarbeidere. 
Men kanskje gir det ham en tilfredsstillelse å være «the smartest guy in the room»? 

Antisemitt? 

Klayman fanger opp et formidabelt ego som likevel makter å fremstå som sjarmerende når det er nødvendig. 
Om ikke Klayman stiller kritiske spørsmål, er vi vitne til at andre gjør det. 
Guardian-journalist Paul Lewis er den som går ham hardest inn på klingen om hans påståtte flørting med antisemittisme. 
Som så mange ganger før avviser Bannon beskyldningene. 

For meg er det ikke åpenbart at Bannon er en antisemitt, men at han spiller på slike strømninger på en indirekte måte, synes klart i tilfellet med George Soros. 
Å røre rundt i fremmedfrykt har lenge vært Bannons modus operandi. 

Kynisk 

Om han er ute etter politiske motstandere, viser Bannon få skrupler. 
Metodene synes ikke viktige, men stilen kan være avvæpnende. 
For å oppnå en mer folkelig appell har han helt bevisst adoptert mange av Michael Moores uflidde, ytre trekk. 
Det gjelder ikke å fremstå som en del av en elite, og han fleiper ofte vekk alvorlige beskyldninger. 

Derfor makter aldri Klayman å sette ham til veggs og det har heller ikke vært hennes mål. 
Men hun gir oss kontekst nok til å forstå hvilken kruttønne Bannon her leker med, ofte på uredelig vis. 
Det gjør The Brink til en av årets viktigste dokumentarer. 
Ikke la Steve Bannons personlighet på scenen i Bergen overskygge det. 
