God sommerlektyre fra Risør
Linda Skomakerstuen har skrevet en sjarmerende roman som egner seg perfekt for late dager i skjærgården. 

Vilma, hovedpersonen i Linda Skomakerstuens roman, står på forbønnslisten til morens menighet, oppført som «enslig, barnløs og uten egen bolig». 
Som 34 år gammel regnskapsfører, ansatt på en konkurstruet møbelfabrikk, og hjemvendt til pikerommet etter 15 års havarert samboerskap, er det som om bare høyere makter kan komme Vilma til unnsetning. 

Det er sommerbyen Risør og dens tilhørende skjærgård som er kulisse for handlingen i «Uten innkommende ordre». 
Den litt trauste tittelen reflekterer dårlig bokas livlige innhold, som er en søt og optimistisk historie om å kaste seg ut i nye utfordringer og, attpåtil, et mysterium fra en mørk fortid. 

Vilma er en sympatisk hovedperson. 
Hun holder humøret oppe, til tross for at hennes ekssamboer Petter har blitt sammen med hennes kollega Barbara, og til tross for at hun på jobb må lytte til Barbaras prat om oppussing av leiligheten hun selv bodde i fram til nylig. 
Den første kvelden av sommerferien drikker Vilma seg full på sommerfest med jobben og erklærer for Barbara at hun skal tilbringe hele ferien på en holme. 
Barbara utfordrer Vilmas plan, og veddemålet er et faktum. 

Selv om personene i «Uten innkommende ordre» er i overkant karikerte og forutsigbare, er det underholdene hvordan Skomakerstuen sakte, men sikkert skrur sammen Vilmas skjærgårdseventyr. 
Når en tidligere ransmann, en undersysselsatt spådame og en en blakk småbarnsfar ankommer holmen for å drive restaurant, oppstår et lunefull og sjarmerende dynamikk. 

Det nevnte mysteriet, bokas parallelle historie om Vilmas tante som har vært forsvunnet i femti år, står for de svakeste partiene i boka. 
Tilbakeblikkene er preget av et litt for hardt forsøk på å fremkalle gåsehud. 
At «Uten innkommende ordre» hadde vært bedre uten krim-elementene, men likevel er en særdeles gangbar sommerlektyre, viser at Skomakerstuen er en dyktig forfatter. 
