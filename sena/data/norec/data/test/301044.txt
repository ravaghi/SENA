Haim tar 80-tallets klassiske pop-håndverk tilbake
Underholdende oppfølger. 

ALBUM: 
Søstertrioen Haim ble et globalt fenomen med debutplata «Days Are Gone» for knappe fire år siden. 
Nå er de tilbake med oppfølgeren som skal vise om det er nok blekk i pennen til å fortsette eventyret. 

Det mest umiddelbare med «Something To Tell You» er at Haim ikke har gått i fellen ved å overtenke utfordringen. 
Plate nummer to er først og fremst et livsbejaende dykk i 80-tallets soft rock og prog-pop. 
Produksjonen er så glatt, detaljrik og samtidig så åpen at det føles nesten som om den sildrer som en bekk gjennom hodet ditt. 
(Hodetelefoner anbefales). 

Musikalsk plukker de triks og referanser fra både Michael Jackson, Fleetwood Mac, George Michaels og en haug med andre fra 80-tallets mest glorete periode, typ 1987. 

Så, blir det god musikk av det? 
Det skorter åpenbart på originalitet og nye ideer, men ut i fra et rent ønske om å bli underholdt, så går «Something To Tell You» rett hjem. 
«Want You Back», og «Ready For You» er begge energimettet og oppløftende pop så klassisk som den kommer. 
Sjekk ut hvor lang tid det tar før du hører Fleetwood Macs «Little Lies» i «Nothing's Wrong». 
Også synger de jo sabla bra da. 
