Anmeldelse:Rammstein – «Rammstein»: 
Ukomplisert sex og smart historietime 

Hvilke nyheter har Rammstein med seg til utsolgt Ullevaal stadion i august? 
Radiovennlig sex, mareritt og Till Lindemann som biter halsen av dukker. 

Det er jublende dager for hardrockfansen. 
Først annonserte mystiske 
Tool omsider dato for album 13 år etter forrige plate, og nå er jammen tyskerne i Rammstein tilbake med musikk for første gang på nesten ti år. 

Mye har skjedd med verden siden Liebe ist für alle da ble sluppet i oktober 2009, men Rammstein tar ufortrødent opp tråden der de forlot den. 
Så hva får vi høre av nyheter når sekstetten inntar et smekk utsolgt Ullevaal stadion 18. august? 

Historisk mesterverk eller spekulativt og smakløst? 

Åpningssporet «Deutschland» benytter seg av et klassisk Rammstein-triks: det kontante, militante drivet pirrer uvitende kritikere som tror bandet flørter seg ut på høyrekanten, mens teksten melder en tung ambivalens til alt Tyskland har vært og er. 

Det er lov å måpe litt av «Deutschland, Deutschland über allen», men ikke lenger enn til vokalist og tekstforfatter Till Lindemann erklærer at han ikke kan gi sin kjærlighet til det samme Tyskland: 
«Deutschland – meine Liebe kann ich dir nicht geben». 

Sangen og den akkompagnerende musikkvideoen – en ni minutters fantasifull gjennomgang av tysk historie – er allerede omtalt som alt fra historisk mesterverk til spekulativ smakløshet, og den storslagne låten er et like så godt åpningskutt som «Thunderstruck» i sin tid var på AC/DCs The Razors Edge. 

På låtens siste minutt kommer også den svevende sopranovokalen som tidligere har løftet Rammstein-låter som «Mein Teil» og «Sonne», og eventuell undring om Rammstein har funnet på noe nytt legges til side. 

Overraskelse: en uskyldig hyllest til godt gammeldags samleie 

Den største nyheten er i tilfelle at Rammstein har gått tilbake til sine to første album, som i større grad enn senere produksjoner flørtet med elektrorock, klubbmusikk og industriell metal. 

«Radio» svinger seg rundt et enkelt, fengende synthriff, «Zeig dich» er ramsalt kritikk av den katolske kirke over årets tykkeste riff, mens «Sex» skylder noen måneders husleie til Depeche Modes hit «Personal Jesus». 

Till Lindemanns lyriske nysgjerrighet for fetisjer som kannibalisme og brannsex undertrykkes for noen radiovennlige minutter, og med linjen «Komm hier, du willst es doch auch/ Sex! 
Komm zu mir» («Kom her, du vil det også/ Sex! 
Kom til meg») skriver han for første gang en uskyldig hyllest til godt gammeldags samleie av den ukompliserte sorten. 

Det er nesten så man skulle tro han hadde sluttet å la seg inspirere av kidnappere, kannibaler og zombier, men overraskelsen varer bare til «Sex» toner ut og gir plass til «Puppe». 

Tyske barnesanger og voksne mareritt 

Det er alltid god grunn til å ane grusomheter når Rammstein begynner på en ballade, og «Puppe» legger seg nesten forutsigbart i den tradisjonen. 
Låten har sin opprinnelse i DDR-barnesangen «Wenn Mutti früh zur Arbeit geht», som tidligere er skrevet om i en grusommere versjoner til en av Till Lindemanns diktsamlinger. 

Nå utvider Rammstein-vokalisten skrekkuniverset med å la hovedperson rive hodet og bite halsen av dokken fra originalsangen, og mammaen er blitt en søster som prostituerer seg, og blir slått i hjel. 

Den ubehagelige kontrasten er maksimal som i en sadistisk skrekkfilm, og Lindemanns lek med tyske barnesanger og voksne mareritt fungerer like effektivt som det gjorde på «Mein Herz brennt» i 1999. 

Det er ikke gamle sanger om igjen, men de litterære triksene er de samme, og «Puppe» stikker seg sammen med åpningssporet ut som albumets store kunstneriske suksess. 

Rammstein-generator med sand i maskineriet 

«Puppe» avrunder en sterk første halvdel av albumet, men som det pleier å skje på Rammstein-plater faller kvaliteten noen hakk etter midten. 
Bandet har som vane å fylle opp med mer generisk material, men «Was ich liebe» er svakt til og med til dem å være. 

Teksten om at det man elsker må også dø kunne vært hentet fra en Rammstein-generator med sand i maskineriet, og musikalsk er låten en ytterst forglemmelig ballade. 

Det underlige er at låten har ligget i Rammstein-arkivet i ti år, den ble faktisk spilt inn til Liebe ist für alle da. 
Det var ingen suksess da – den kom aldri med på platen – og det er ikke noe mer vellykket nå. 

Da er «Diamant» en finere ballade, der Till Lindemann legger sitt inderlig pumpende kjærlighetshjerte på bordet og lar det dunke alene i noen minutter. 

Flake ble kokt levende, nå får han spille Deep Purple-keyboard 

På tampen av albumet kommer det kanskje mest overraskende musikalske øyeblikket, den orgeldrevne «Weit weg». 
Det seige drivet er som hentet fra Deep Purples 1984-comeback «Knocking at your back door», og kan bli et stort øyeblikk dersom Rammstein spiller den når solen går ned over Ullevaal stadion på sensommeren. 

Er det lov å håpe at keyboardist Flake, som gjennom årene har løpt på tredemølle og blitt kokt levende i Rammsteins sceneshow, får «Weit weg» som sin nøkkellåt på den kommende turné? 

Rammstein gjør som de pleier: skriver metalhits, flørter med klisjeer, refererer seg selv og fjaser om forskjellige varianter av vold og sex, men viser også at de er de smarteste elevene i klassen. 

«Deutschland» alene hever dem over alt som finnes av moderne rockeband i ambisjoner og dybde, samtidig som de aldri glemmer hva publikumet deres vil ha: musikk man kan lukke øynene til for å se for seg fyrverkeri for millioner av euro bli blåst til himmels. 
