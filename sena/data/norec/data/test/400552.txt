Anmeldelse:Farlige tanker, storslagen musikk fra Moddi 

Moddi synger forbudte sanger og får oss til å reflektere over sensurens meningsløshet. 

Moddi synger fengende og flott visepop. 
Det er bare at denne gang har sangene mer sprengkraft enn noensinne. 

Han har oversatt, gjendiktet og tonesatt forbudte tekster fra alle verdenshjørner. 
Av ulike grunner er de blitt forhindret fremført. 
Musikksensur fungerer. 
Dette ville han utfordre. 

Resultatet er blitt et både tankevekkende, lærerikt og samtidig storslagent og fengende musikalsk manifest. 
Han har med stor integritet plukket ut sanger av høy kvalitet som til sammen viser sensurens absurditet. 

Fra Billie Holdays «Strange Fruit», Kate Bushs «Army Dreamers» og Victor Jaras «The Our Worker» til totalt ukjente sanger fra, for oss ukjente artister. 

Er en betydelig artist 

Nordlendingen Moddi er på vei til å bli en betydelig artist som blir lyttet til, ikke bare her hjemme på berget, men langt utenfor landets grenser. 

Han har tidligere tonesatt og tolket andres tekster, blant annet Trygve Hoff, Arve Hansen og Ola Bremnes, ved siden av egne sanger. 
Dette viser en artist med stor originalitet forankret i både nordnorsk visetradisjon og med et utadvendt blikk for verden der ute. 

Han har et viktig budskap utover det å underholde. 
Det er så mye vi tar for gitt. 
Det er alt for mange krefter som vil styre våre liv på ulike vis. 
Han vil mer enn å synge «Togsang», selv om det er en flott sang. 

Hør ukens beste låter: 

Forbudt sprengkraft 

Ofte er artister spurt om musikk kan forandre verden eller gjøre en forskjell. 
De har like ofte svart litt unnvikende, men uttrykt et håp om at en sang kan gjøre en forskjell. 

Moddi viser at en sang kan besitte en sprengkraft som oppleves farlig for makten eller virker truende kun i kraft av sitt budskap. 

Sensur er utbredt verden over og fortoner seg forskjellig i ulike land. 
Selv Norge er ikke forskånet for denne lite ærefulle praksisen. 
Han har funnet fram til 400 sanger som er forbudt rundt om i verden, og av dem har han plukket ut 12 meget talende sanger. 

Her er sanger fra Norge, USA og Storbritannia så vel som Kina, Israel, Russland, Vietnam, Algerie, Palestina, Chile og Mexico. 
Dette er blitt et feiende flott og gripende album. 

Vekker internasjonal oppsikt 

Hans prosjekt har møtt velfortjent internasjonal oppsikt og blitt omtalt i noen av verdens ledende aviser og medier. 
Hva har en artist fra trygge Norge å bidra med? 
Han risikerer jo ingenting. 

Det vet vi ikke, han utfordrer sensurkreftene og når de føler seg truet slår de tilbake. 
Dette er sanger vi kanskje aldri ville fått høre hvis ikke han tok tak i dem. 
Moddi avlyste en konsert i Israel av slike grunner. 

Albumet åpner med et dikt av Nobel-fredsprisvinner Liu Xiaobo fra Kina som fortsatt sitter fengslet. 
Dermed er vi umiddelbart ved kjernen av hans prosjekt – toleransens pris. 

Ulike tanker, holdninger og meninger bør få lov å bli hørt uavhengig om de kan virke provoserende på noen. 
Heldigvis har Moddi mot, talent, nysgjerrighet og pågangsmot nok til å gi oss en leksjon i hva sensur kan frarøve oss. 
