Faen så bra, Kaja!
Blakk og sur er oppskriften på suksess. 

I en skog av flinke flinkiser og unge lovende er det ikke alltid så lett å spotte de ekte gullkornene. 
Men så har du Kaja. 
Jenta fra 
Ås som hele Norge er på fornavn med, mye grunnet den ikoniske debutplata Faen Kaja. 
Siden da har livet og låtene snurret rundt fra singelliv til mammaperm, noe album nummer to, Ikke tenk på det, bar sterkt preg av. 
Kaja har alltid vært på toppen, men med den nye låta «Unik» når hun skyene. 

Lullet inn i falsk trygghet og rosa velur synger Kaja på en myk tekst om oppvekst versus nåtid. 
For var det egentlig bløff når mamma og pappa og stemor og resten av den utvidede slekta sa at du var spesiell? 
Det er lett å få en en på trynet når realiteten plutselig prikker deg på skuldra, og gjenkjennelsesfaktoren er høy når Kaja synger «Jeg blir så trist når andre får det til». 
Den eksistensielle krisen til Gunnufsen er spot on, og jeg ler og griner med henne. 

Dette er gjennomført pop fra topp til tå. 
«Unik» er perfekt sydd i sammen av et dynamisk lydbilde. 
Refrenget er vanvittig fengende og treffsikkert. 
Det klør i fingrene etter å høre det på nytt, men det blir for dumt å spole tilbake, eller? 
Et nydelig lagt strykearrangement, hjulpet frem av herlig, sjarmerende koring, er gåsehud på en varm sommerdag. 

Nostalgi og chill tar over i mellompartiene. 
En skamløs og drømmende R&B-vibbe drar deg nesten helt tilbake til starten av 2000-tallet og Nelly og Kelly Rowlands «Dilemma». 
Kaja er i sitt rette element her, og det lyser gjennom på hele produksjonen. 

Det er tøft og hardt å ville være noe eller noen i 2017. 
Bare spør Kaja. 
Hun har peiling. 
I hvert fall når det kommer til å produsere tekst og melodi av ypperste klasse. 
Og hvis du kjenner litt på angsten for å bli voksen, fikse jobb, og generelt være best og mest unik, så kan du trøste deg med at det finnes flere. 
Men på dansegulvet til Kaja kan du kanskje få svettet vekk et par bekymringer. 

Se 
P3 Spanderer med Kaja Gunnfusen - «Nattønsket»: 
