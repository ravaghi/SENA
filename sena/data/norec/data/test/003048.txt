Soppsesong!
Årets sommerflørt kom på overtid: 
"Never Ever" er den mest uimotståelige låten både Röyksopp og Susanne Sundfør har vært involvert i på en stund. 

Da Röyksopp ga ut The Inevitable End for to år siden, annonserte Svein Berge og Torbjørn Brundtland i samme slengen at de var ferdige som albumartister. 
I stedet skulle vi få musikk i andre formater og fasonger. 

Bortsett fra enkelte kuriøse bestillingsverk – musikk til en Kafka-oppsetning i Bergen, vignett til Dagsrevyen, bidrag til en Star Wars-inspirert samleplate – har det dog ikke akkurat bugnet av livstegn fra duoen. 
Hvilket får denne Susanne Sundfør-gjestede nye singelen til å skinne desto sterkere. 

Melodisk er "Never Ever" nesten faretruende nært beslektet med Daft Punks hitkoloss "Get Lucky". 
Men frekkheten, detaljrikdommen og oppdriften som preger denne produksjonen mørbanker i disse ører franskmennenes valiumsduse retrodisko. 

Og Susanne Sundfør – som vel knapt har hørtes mindre sundførsk ut enn her, uten at det nødvendigvis er noen uting – har mildt sagt et vokalt overtak på Pharrell Williams. 
Stemmen hennes klippes og manipuleres mesterlig underveis, men den utgjør like fullt ankeret i et lydbilde som man umiddelbart hører må ha kostet noen kroner. 
Synthrytmikken driver låten av gårde som en sentralstimulert "Eple", og tidvis går det nesten for hardt unna i svingene. 

Men bare nesten. 
Tre og et halvt minutt med livsbejaende action fra start til mål vil nødvendigvis måtte presse en allerede raus sommer til å henge igjen enda litt lenger. 
Alt trenger ikke være så fordømt komplisert hele tiden. 
