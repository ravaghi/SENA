Fallout Shelter
Mangler den gode historien og dybden spillserien er kjent for. 

Horder av spillinteresserte mennesker hylte som fjorten år gamle skoleelever på en Isaac Elliot-konsert da Bethesda under årets E3-messe fortalte at deres neste storspill Fallout 4 kommer allerede til høsten. 
Serien, med fokus på egendrevet eventyr i en postapokalyptisk verden, har gjennom flere tiår vært en av spillverdenen mest ikoniske. 

At også Bethesda forsøker seg utenfor PC og konsollenes kjente rammer med gratisspillet Fallout Shelter til iOS er derfor ikke rart. 
Mer overraskende er det at spillet mangler flere av kvalitetsmerkene Fallout-spillene er kjent for. 

Overfladisk kopi 

Med inspirasjon fra velkjente klikk-bygg-og-produser-spill som Farmville, plassert inn i spill som har svært mange likhetstrekk med SimTower, må du bygge og vedlikeholde en underjordisk bunkers hvor innbyggerne kan leve i trygghet fra radioaktivt nedfall og andre farer. 

Etterhvert som innbygger tallet øker, ved hjelp av innvandring eller familieforøkelser, får du også tilgang på flere ressurser og stadig nye rom. 
Hvert rom har arbeidsplasser og gir deg f.eks. strøm og andre grunnleggende varer. 

Bygg flere rom, få mer ressurser, bli større, bli flere – det er alt som er viktig i Fallout Shelter. 
Og det er for lite for at spillet engasjerer i lengden. 

Morsomt i noen timer – så blir det kjedelig 

Utfordringene forblir de samme, de fiendtlige inntogene er forutsigbare, og mens du kan utstyre eventyrere med våpen og sende dem ut i villmarken, har du ingen kontroll eller mulighet til å påvirke hva som skjer der ute. 
Etter noen timer går luften ut av den i utgangspunktet spennende ballongen Fallout Shelter. 

«Free-2-play»-mulighetene er alltid til stede, men påvirker fremdriften i spillet i liten grad. 
Samtidig er det vikti å nevnte at det er mulig å fullt ut nyte Fallout Shelter uten å bruke en krone, det er selvsagt bra. 

Men etter noen timer er det åpenbart. 
Spillet makter ikke å løfte seg over et simpelt utgangspunkt; en kopi av en allerede oppbrukt mobilspillsjanger. 
Opplevelsen av at det man gjør betyr noe er fraværende. 
Om en innbygger dør, kan du alltids betale med spillets egen valuta for å gjenopplive dem. 

At Bethesda har valgt minste motstands vei når de først prøver seg på et mobilspill er skuffende. 
Spesielt fordi den visuelle stilen og tegningene er gjennomført fra topp til tå. 
Fallout Shelter føyer seg inn i rekken av raske mobilspill som ikke tør å gå sin egen vei, og dermed går rett inn i glemmeboka. 

«Fallout Shelter» er tilgjengelig på iOS gjennom iTunes. 
Spillet er gratis, men tilbyr kjøp i app. 

Les mer om mobilspill: 
