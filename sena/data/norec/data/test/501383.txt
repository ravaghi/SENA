Sigrid har laget en perfekt hit for 2017
Bergensartisten har laget låten vi trenger nå. 

Da Sigrid Raabe, som bruker artistnavnet Sigrid, hadde spilt sin konsert på festivalen Vill Vill Vest-festivalen i fjor høst, var det én låt mange gikk og snakket om: 
«Don’t Kill My Vibe». 
Var det ikke en internasjonal kjempehit publikum nettopp hadde hørt? 
Allerede i forkant av konserten hadde Sigrid skrevet kontrakt med britiske Island Records, som representerer blant andre Arianna Grande, U2 og PJ Harvey. 

Nå er låten her. 
Og, jo, mange av publikummerne den kvelden hørte rett. 
For dette kan fort bli en kjempehit! 

Sigrid har i løpet av de siste årene, gått gjennom den samme intense inkubatorprosessen mange unge artister i samme situasjon går gjennom; å pares sammen med låtskrivere, musikere og produsenter. 
Å skrive låten som setter dem på kartet er et av oppdragene. 

Og den første singelen i denne delen av Sigrids artistskap treffer altså spikeren midt på hodet. 
Med frasen «You think you’re so important to me, don’t you», som ringer igjen og igjen, kan man trekke paralleller til Carly Simon-klassikeren «You’re So Vain». 

Og Sigrids vri på denne hevnsjangeren innenfor musikken, er så fullkomment fortreffelig i sin evne til å hausse opp lytterskaren; det er en klassisk myndiggjøringslåt, det handler om å ta kontrollen over sitt eget liv tilbake igjen, enten det er fra kjærester, foreldre eller andre. 

Vokalmessig imponerer Sigrid med et spekter som bærer låten med en uant styrke. 
Dessuten er det en nerve som dukker opp i ny og ne, som minner en om hvor hun kommer fra, rent musikalsk. 
«Don’t Kill My Vibe» er i mine ører en perfekt hit i 2017, og jeg kan ikke få nok. 
Kanskje er det akkurat heialåten vi trenger nå. 

«Don’t Kill My Vibe» slippes over hele verden fredag 10. februar. 
