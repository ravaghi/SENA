Test:Ford Fiesta ST200 

Ford fortsetter å videreutvikle sportslige småbiler. 

Vi har knapt fått senket pulsen, tørket svetten av panna og takket gud for at livet etter prøvekjøringen av Focus RS. 
Så føder Ford en ny versjon av den rampete lillebroren, Fiesta ST200, en ny konkurrent til VW Polo GTi. 

Tilbake til røttene 

På 80 talet var Fiesta synonymt med Englands «joyrider»-generasjon (som betyr ung biltyv). 
Kort fortalt handler det om små, kompakte, lette, og raske billige biler, en bil «alle» har råd til. 

Uten fartsstriper langs dørene og GTI emblem bak, var du ingenting. 

Dessverre hadde disse bilene en ting til felles. 
De var meget enkle å stjele. 
En modifisert kleshenger, en skrutrekker og cirka 30 sekunder var alt du trengte for å skaffe deg en GTI helt gratis. 

I England var forsikringsselskapene desperate, og tilbød billigere forsikring dersom eierne fjernet emblemet og grafiske dekaler for å gjøre bilen mindre attraktivt. 
Verstingen var Ford XR2i. 
Det var godt kjent at en Ford nøkkel på 80-tallet passet i en av fem biler fra Ford. 
Hadde du tilgang til nøkkelen fra en billig Fiesta, hadde du antagelig tilgang til en rekke XR2i. 

Hissigpropp 

Overgrodde hekker pisker lakken som børstene på bilvasken. 
Vi er ute langs klassiske engelske landeveier. 
Smale, svingete, uoversiktlige og ujevne veier med halvannen bils bredde. 

Og best av alt, en fartsgrense på 100 km/t. 
Hadde passasjervinduet vært åpent ville baksetet sett ut som innsiden av oppsamleren å en gressklipper. 

Sammenlignet med forgjengeren har Fiesta ST200 fått 10 prosent mer effekt og 20 prosent mer dreiemoment - 200 hestekrefter og 290 Newtonmeter. 
Derav navnet ST200. 

Det er fortsatt 1,6-literen vi snakker om, men bilen er det Ford kaller spesialkalibrert for mer krefter. 

Og det funker så til de grader. 

ST200 har beholdt den 30 år gamle sjarmen fra XR2, bare med dobbelt så mye krefter. 
Oppskriften til Ford er at hvem som helst, inkludert en 16 åring med kvart gram hasj, en skrutrekker og en kleshenger i baklomma, skal kunne sette seg bak rattet til en ST200 og innen 30 sekunder føle seg som en racerfører. 

Lynkjapp 

I løpet av 6,7 sekunder når vi fartsgrensen på 100km/t. 
På disse veiene trenger vi ikke mer for å ha det skikkelig moro. 
Tangeringspunkene i svingene treffes lett med en urmakers presisjonen. 

Hull og ujevnheter i asfalten gjør sitt beste for å skape ubalanse i utgangen av svingene, uten å lykkes. 

Fiesta ST200 utnytter det nylig oppgraderte hjulopphenget til Fiesta ST og den elektroniske servostyringen for å forbedre de dynamiske egenskapene. 
eTVC-systemet legger bremsekraften på det indre forhjulet i sving for å forbedre veigrepet og redusere understyringen uten å tape hastighet. 
Samtidig bidrar en ny bakaksel til 27 prosent bedre krengningsstivhet. 

Fiesta ST200 er dessuten 1,5 centimeter nærmere bakken enn en standard Fiesta og sitter klistret til veien som flue på fluepapir. 

Frekke manøvre 

I utgangen av svingene svarer gassresponsen raskere enn en tenåring som blir bedt om å vise den falske ID-en på polet. 
Ford har gjort underverker med den lille 1,6 literen og motorens hissige temperament svarer overraskende positivt når den blir bedt om å jobbe hardt. 

Kreftene leveres lineært og jevnt. 

Det gjelder å holde hodet kaldt og tenke sikkerhet, for bilen er så rask at forbikjøringer kan fullføres med en luke på størrelse med en kattedør. 
En overboost med henholdsvis 15 hestekrefter og 30 newtonmeter i inntil 20 sekunder og endret utveksling, senker mellomakselerasjons tider betydelig sammenlignet med standardutgaven. 

Fra 50 til 100 kilometer i timen i fjerdegir er ST200 et sekund raskere enn ST på 5,2 sekunder. 

De dynamiske egenskapene til Fiesta ST200 er forbedret med dynamisk kurvekontroll (Torque Vectoring Control - eTVC) og 3-modus elektronisk stabilitetskontroll. 
Torque steer-problematikken er så å si utslettet, følelsen av at det er veien som drar i rattet. 

Eksklusivt design og spesifikasjoner 

Vår ST200 er, ironisk nok, lakket i grått. 
Det hjelper ikke at Ford kaller den for «Storm Grey». 
ST200 skal appellere til den unge generasjonen og fortjener en mye sprekere farge enn som så. 

Spenstige 17-tommers alufelger med røde kallipere, skjermbreddere og ST-emblem bak tyster likevel på det som ligger skjult under panseret, og er sikkert nok til å yppe på seg likesinnede til en lyskryssduell. 

Livet på innsiden er heldigvis litt mer inspirerende. 
ST200 er pimpet med blant annet Recaro delskinnsseter med kontrastsøm i grått. 
Karbonfiberinnlegg i dashbordet samt pedaler og girspak i aluminium gir deg en passe mengde «bling» uten at det tipper over. 
Ellers er det «business as usual», og det skal vi være glade for. 

Prisen er en del av oppskriften til Ford sin «Hot Hatch»-formel, og de har vært nøkterne ved bruk av dyre materialer som kan prise bilen ut av målgruppen. 

Fiesta ST200 er en herlig rusbrus-cocktail med en overdose av hyperaktive hormoner, og er du en ungdom som fortsatt bor på kollektiv, er det på tide å tømme BSU-kontoen. 

Om du er i denne aldersgruppen, er rådet enkelt; Skaff deg en Fiesta ST200 mens du fortsatt tror du er verdensmester i alt, inkludert kjøring! 
