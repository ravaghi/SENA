Glitrende og klassisk amerikansk rock
Jenny Lewis’ fjerde soloalbum er bittersøtt og stillfarent storslått – og kanskje hennes aller beste hittil. 

Jenny Lewis: 
«On the line» (Warner) 

Den 43 år gamle indierockartisten ble kjent via bandet Rilo Kiley tidlig på 2000-tallet, før solodebuten kom i 2006. 
Det er fem år siden forgjengeren «The Voyager», som var hakket mer pop og polert. 
Nå gir hun oss glitrende og klassisk amerikansk rock. 

Ikke alle låtene er like umiddelbare som den drivende, fabelaktige singelen «Red Bull & Hennessy», levert i beste Stevie Nicks-ånd. 
Det som drar lytteren inn, er selve lyden. 

Det føles som om en er tilstede i en studiosession i selveste Capitol Studios i L.A. 
Tett på fuzzy gitarer, skarpe trommer og sart pianoklang. 
Lærjakker og silkeskjorter, lukten av sigaretter og whisky. 
Omgitt av navn som Ringo Starr, Beck og nå metoo-avslørte Ryan Adams. 

Lewis har levd et vilt liv og er en ordsmed av rang. 
Historier om samlivsbrudd, sorg, rus og kjærlighet formidles både i dur og moll. 
Vi møter narkoleptiske poeter og en døende, heroinavhengig mor. 
Det er rått og grandiost, bittert og søtt – og sabla stilig. 

Beste låter: 
«Red Bull & Hennessy», «Little white dove». 
