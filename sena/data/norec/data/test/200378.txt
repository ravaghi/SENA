Er vi virkelig klare for å droppe lydutgangen?
Apples store endring har ingen åpenbare fordeler. 

Nytt år, ny iPhone. 
Eller to, da, hvis vi skal være korrekte. 
Test av Plus-modellen kommer litt senere i en egen artikkel. 

iPhone 7 er den minste av de to nye. 
Fremdeles dreier det seg om en 4,7 tommers skjerm og et utseende som, ganske utradisjonelt, ikke har fått de store endringene fra 6s-modellen som ble lansert i fjor. 

For, der iPhone 4, iPhone 5 og iPhone 6 alle hadde helt nytt designspråk i forhold til sine forgjengere, er det bare noen små endringer på iPhone 7 hva gjelder utseende. 
Det er først og fremst at antennebåndene er flyttet ut helt på kanten av baksiden, og at objektivet tar større plass. 
Det gjør også at de fleste deksler til 6-telefonene ikke vil fungere med 7-telefonene. 

iPhone 7-modellene kommer i to nye farger; svart (matt) og såkalt Gagatsvart. 
Sistnevnte er svært blank og blir fryktelig lett ripete; så mye at Apple anbefaler kundene å bruke den med deksel. 
Da må vi innrømme at vi spør oss selv hva vitsen er. 

If you want the jet black iPhone, learn to love the scratches https://t.co/selqDG2zyf pic.twitter.com/SLT4xcZ5hw 

HTC fikk mye pepper rundtom for å lansere tre praktisk talt like telefoner i HTC One M7, HTC One M8 og HTC One M9, så her synes vi også at Apple godt kunne ha vært litt mer kreative. 

Lydutgangen er borte 

Det har de for så vidt vært hva gjelder lydutgangen. 
Den har vært med oss i mange tiår, men er nå borte på iPhone 7. 

Hva er fordelen for meg som bruker?, tenker jeg. 

For jeg klarer ikke å se noen åpenbare fordeler med at denne porten nå er borte. 
3,5mm-porten er riktignok en gammel teknologi, men snur du det på hodet er det en grunn til at den har vært med oss såpass lenge. 

Den har nemlig vært mer enn god nok for de fleste av oss, og den har fungert smertefritt slik at alt utstyret vi har fungerer med hverandre, uten noe oppsett, paring eller den slags – plug and play i ordets rette forstand. 
Ingen lisensiering eller rettigheter. 

Da Apple droppet DVD-spilleren i Macbook Air var det for å kunne lage en vesentlig tynnere og lettere maskin. 
Jeg husker fremdeles godt hvordan folk måpte da vi fikk den inn til test på kontoret. 
Da selskapet fjernet Adobe Flash-støtte, var det fordi det var en webteknologi med svært dårlig sikkerhet, og som i tillegg gjorde store innhogg på batteritiden. 
Dessuten var det ikke så velegnet til enheter med touch-betjening uansett. 

Nå er den klassiske lydutgangen borte; tilsynelatende for å kunne gjøre iPhone vanntett, men det har andre produsenter klart allerede – med lydutgangen intakt. 
Og for å gjøre plass til den nye taptiske motoren på hjemknappen; muligens også nødvendig for å få telefonen vanntett. 
Men det finnes telefoner med fysisk hjemknapp som også er vanntette. 

Lightning eller Bluetooth? 

Tilbake står vi med to valg – å bruke Lightning-porten eller Bluetooth. 
Bluetooth har blitt forbedret med årene, selv om de fleste som er kresne på lyd og vil ha noe som fungerer 10 av 10 ganger, synes det er bedre å bruke kabel. 

Og vil du kjøre kablet på iPhone 7, er du nødt til å bruke Lightning-porten. 
Den er det bare Apple som bruker. 
Kjøper du deg et par dyre hodetelefoner med Lightning-kabel, kommer du med andre ord neppe til å bytte telefonmerke neste gang. 

En proprietær løsning som dette er med på å gi en enda sterkere lås til Apple for dem som velger å kjøpe Lightning-hodetelefoner, som da kun fungerer med iOS-enheter slik ståa er i dag. 

Og det er ingenting av dette du ikke kunne gjøre med forgjengeren uansett. 

Riktignok skal Apple ha for at de legger ved en liten kabel som kan brukes mellom 3,5mm-porten og Lightning-porten slik at du kan bruke de gamle hodetelefonene dine. 
Med Lightning-porten okkupert, er du imidlertid nødt til å ha enda en overgang koblet til om du vil lade telefonen samtidig, og så er det ikke spesielt elegant. 

Med andre ord – vi klarer ikke å se at fraværet av en 3,5mm-port er noe annet enn en ulempe. 

Positivt er det imidlertid at telefonen nå har fått to høyttalere i front, som låter meget godt til en mobiltelefon å være. 

Første vanntette iPhone 

Nevnt er altså at iPhone 7 og iPhone 7 Plus er selskapets første modeller som tåler vann. 
Helt vanntette er de dog ikke, men de skal tåle dagligdags sprut og søl. 

Verdt å merke seg er imidlertid at skade forårsaket av væske ikke dekkes av garantien, og Apple poengterer at denne tettheten kan svekkes over tid ved normal bruk av telefonen. 
I praksis må vi derfor si at dette har noe begrenset verdi. 

Nytt denne gangen er også at hjemknappen ikke lenger er en fysisk knapp. 
Når du trykker på den, lager Apples taptiske motor et lite knepp slik at det føles som om du trykker den ned, på samme måte som på Apple Watch og på styreflaten på de nye Macbook-maskinene. 

Det var litt uvant de første par dagene med noen ufrivillige Siri-oppkall og den slags, men etter hvert føles det helt naturlig. 
Litt rart er det imidlertid om du går tom for strøm – da er den plutselig ikke lenger noen knapp. 

Svært god skjerm 

iPhone 7 har en svært god skjerm hva gjelder farger, innsynsvinkel og refleksjoner; muligens den beste LCD-skjermen vi har sett til dags dato. 

Oppløsningen er kanskje ikke allverden (750x1334), men vi synes Apple har rett i at det er skarpt nok (326 punkter per tomme) til daglig bruk. 
Om du skal putte telefonen i en VR-brille, vil du imidlertid oppdage pikslene i langt større grad enn på de gjeveste Android-modellene. 

I likhet med iPhone 6s, har iPhone 7 også 3D Touch-funksjonen, som gjør at skjermen kan registrere hvor hardt du trykker. 
I iOS 10 har dette blitt ytterligere forbedret. 
Mange apper viser nå en widget om du trykker hardt på app-ikonet, og Apple har også gitt ut et API som gjør at utviklere av tredjeparts-apper kan bruke den haptiske motoren i sine apper. 

Blant annet fikk vi prøve et krigsspill da vi fikk utlevert telefonen der man får tilbakemelding i form av en liten vibrasjon når man klemmer inn på skjermen for å skyte. 

Vi må dog innrømme at vi har opplevd iOS 10 som noe ustabilt i testperioden. 
Gjentatte ganger har ulike apper hengt seg opp med et helt fryst bilde, og det er også apper som har avsluttet kort tid etter oppstart. 
Den ene 3DMark-ytelsestesten har vi for eksempel ikke fått kjørt på iPhone 7; den avslutter noen tideler etter at vi trykker på startknappen. 

Endelig er 16GB-modellen borte 

Den mest gledelige nyheten ved iPhone 7 er at årets modeller ikke lenger kommer i noen 16GB-versjon, og det var på høy tid. 

Som tidligere har ikke iPhone støtte for minnekort, men nå får du iPhone 7 (og 7 Plus) med 32, 128 og 256 GB lagringsplass. 
Går du for en av de to største modellene, tviler vi på at støtte for minnekort er noe som vil bli savnet. 

Og mens vi er inne på maskinvare – iPhone 7-modellene har også Apples nye A10 Fusion-prosessor innabords. 
Det er selskapets første prosessor med fire kjerner, i et klassisk oppsett med to raske og to tregere kjerner. 

De trege tar seg av oppgavene som ikke krever så mye kraft, og resultatet er at prosessoren bruker mindre strøm enn forgjengeren, i tillegg til at iPhone 7 har fått større batterikapasitet enn tidligere; opp fra 1715 til 1960 mAh. 

God batteritid, svært god ytelse 

Batteritiden opplever vi som helt ålreit på iPhone 7, som ikke hadde noe problemer med å gi oss over et døgns batteritid selv med ganske hyppig bruk av telefonen, inkludert ytelsestester. 

Og når du ikke bruker telefonen aktivt, tappes batteriet svært sakte, takket være de to nye prosessorkjernene. 

Ytelsesmessig er iPhone 7 et råskinn. 
Vi får en Geekbench-score på drøye 3.500 poeng på én kjerne, som er skyhøyt over alle andre telefoner. 
Når begge de raske kjernene er i bruk lander vi så vidt over 6.000 poeng; på nivå med de ypperste Android-telefonene. 

En AnTuTu-score på 178.395 poeng er også godt over de gjeveste Android-modellene som ligger på rundt 135.000. 
Nå skal det sies at tallene ikke nødvendigvis er direkte sammenlignbare – vi legger merke til at topplisten på iOS-utgaven av AnTuTu kun består av Apple-modeller (og vi vet om mange Android-modeller som burde ha vært klemt innimellom her og der), men det er i hvert fall liten tvil om at de nye iPhone-modellene har svært god ytelse; faktisk bedre enn den største iPad Pro-utgaven, og det sier sitt. 

Men akkurat her hadde ikke forgjengeren mye å skamme seg over heller, og i daglig bruk må vi innrømme at vi ikke har tenkt veldig mye på at dette er en telefon som er vesentlig raskere, men på de heftigste spillene vil du naturligvis merke forskjellen. 

Nytt kamera 

Både front- og bakkameraet har fått en oppdatering denne gangen. 
Fremdeles snakker vi om oppløsning på 12 megapiksler på hovedkameraet, og med samme brikkestørrelse som før. 

Objektivet, derimot, har fått en forbedring og har nå lysstyrke på svært gode f/1,8. 
Dermed slipper det inn tett opptil 50 prosent mer lys enn iPhone 6s-kameraet. 
Med andre ord vil du kunne fange like mye lys om du bruker 2/3 av lukkertiden eller 2/3 så mye følsomhet (ISO). 
Her er det kun Samsungs 7-modeller som er bedre, med lysstyrke på f/1,7 (12 prosent mer lys). 

I tillegg kommer den minste av modellene i år med optisk bildestabilisering, som gjør at dine ustøheter på hånda i mindre grad vil gjøre seg synlig i bildene du tar. 
Det har tidligere vært forbeholdt Plus-modellene. 

Også frontkameraet er oppgradert fra forgjengeren og har nå fått 7Mp oppløsning (vs 5); dog fremdeles med samme lysstyrke (f/2,2). 

Merk at 7 Plus-modellen har fått to objektiver på baksiden; ett med større brennvidde som da lar deg komme nærmere objektet du tar bilde av. 
Mer om det kameraet kommer i iPhone 7 Plus-testen om noen dager. 

Slik blir bildene 

Vi har tatt en god del bilder med de nye iPhone-modellene; også flere av dem der vi har tatt med iPhone 6s Plus og Samsung Galaxy S7 Edge for å sammenligne 

Den større blenderen gjør at du spesielt i svak belysning vil få lysere og bedre bilder når du tar bilder med automatikken, som her, der begge kameraer har brukt 1/4s lukkertid, men da ISO 640 på iPhone 7 og ISO 800 på iPhone 6s Plus: 

Ser du på raden med skiftenøkler på toppen, ser du at de kommer langt tydeligere frem på det nederste bildet. 
iPhone 7 har også litt mer kontroll på støy og detaljer enn 6s om vi ser på et 100%-utsnitt: 

I mørket er det derfor liten tvil om at det nye kameraet er å foretrekke. 

Men – svært ofte ser vi at iPhone 7 gir oss mindre farger og kontrast i bildene enn både iPhone 6s Plus og iPhone 7 Plus, der de to siste ofte gir svært like bilder fargemessig. 
Det overrasker oss litt at forskjellen er såpass stor mellom 7 og 7 Plus her, siden de to i hvert fall i teorien skal ha det samme hovedkameraet. 

Se bare på disse eksemplene: 

Siste eksempel på fargene – under ser du to bilder tatt med iPhone 7 og iPhone 6s Plus, der iPhone 7-bildet også her fremstår litt tamt, med mindre farger og kontrast, om enn med mer korrekt hvitbalanse. 
Deler av himmelen er dog overeksponert: 

Zoomer vi inn og ser på en 100%-beskjæring, ser vi også at iPhone 6s Plus-kamereat har bedre detaljnivå, som sannsynligvis skyldes at optikken i dette kameraet tegner skarpere enn hva tilfellet er for det nye f/1,8-objektivet: 

Blitsen er også ny i år. 
Blant annet lyser den 50 prosent sterkere enn på iPhone 6s Plus og skal gi mer riktige hudtoner når man tar bilder. 

Vi måtte selvsagt sjekke. 
Her er et blitsportrett med de fire nevnte kameraene: 

Som du ser gir blitsen på iPhone 7 og 7 Plus et bedre balansert bilde enn vha tilfellet er for 6s Plus, der modellen blir i overkant lys i ansiktet, men iPhone 7 har den minst korrekte hudtonen av de fire. 
Samsung-kameraet gir et noe mørkere bilde enn de andre, men vi må gi S7 Edge stjerna her. 

Spesielt når vi i tillegg ser på detaljnivået: 

Her er Samsung-kameraet vesentlig bedre enn de tre Apple-kameraene, og igjen – iPhone 7 har den minst troverdige hudtonen av de fire. 

Vi kan derfor ikke si oss annet enn noe skuffet over kameraet på iPhone 7, og også noe overrasket over at Plus-utgaven jevnt over leverer bedre bilder. 

Til slutt – et bilde fra det nye frontkameraet. 
Her er det i hvert fall bedre detaljer enn hva tilfellet var for iPhone 6s Plus (øverst): 

Konklusjon 

Sett i sammenheng med tidligere modeller, konkurrenter og prisnivået må vi erkjenne at årets iPhone 7, relativt sett, er den svakeste til nå. 

Apple iPhone 7 32GB 

Den mest positive nyheten er at selskapet har doblet lagringsplassen, slik at innstegsmodellen nå har 32 GB i stedet for 16 GB, men samtidig – det skulle bare mangle på en telefon til 7.500 kroner. 

Det mest oppsiktsvekkende er at lydutgangen er borte, uten at det har gitt oss noen åpenbare fordeler. 
Ja, iPhone 7 tåler sprut og søl, men det får andre produsenter til med lydutgangen intakt. 
Og ja, du kan bruke en liten ledning og fortsatt spille musikk på de gamle hodetelefonene, men det er uelegant og blokkerer samtidig ladeinngangen. 

Til tross for bedre spesifikasjoner på papiret, er vi heller ikke spesielt imponerte av kameraet på iPhone 7. 
Det er riktignok bedre enn den forrige generasjonen når det er mørkt, men i dagslys fremstår bildene som tamme både på farger og kontrast, som gjør at vi hele tiden holder en knapp på forgjengeren og på Plus-utgaven (test kommer), og en enda større knapp på Samsungs 7-modeller. 

iPhone 7 har imidlertid en knallgod skjerm, ekstremt raskt ytelse og også ganske god batteritid i våre øyne, men vi klarer ikke helt å fri oss fra tanken om at årets utgave er et lite hvileskjær for Apple før iPhones 10-årsjubileum neste år. 

Klarer du å stå over en runde, er det dette den runden. 
