Eksperter på saftige refreng
Mellowmars har fortsatt en del å gå på når det handler om å skrive de helt store låtene. 
Men refrengene sitter. 

Dette er det andre albumet deres. 
Mellowmars fra Kristiansand har holdt det gående i nærmere ti år nå, og det fins mange gode grunner til å lytte til «Best Time». 
Variasjonen er stor og god, selv om det i hovedsak handler om småpunkete, gitarbasert rock. 
Kvartetten gjør det meste selv. 
De har produsert de åtte låtene, og de gir dem ut på eget selskap. 

Åpneren «Underground» er en fengende godbit med et saftig refreng. 
Trykket og energien er bra. 
Det fortsetter slik, selv om verken «Come On» og «The Sound» er låter man ønsker å høre om og om igjen. 
Det høres langt bedre ut på den tøffe «Why We Fight». 
Et høydepunkt, og den viser hva som bor i Mellowmars når de treffer skikkelig. 
Tittelkuttet viser nok en gang hvor flinke de er til å fikse et fengende refreng, mens den litt mer saktegående «Take Control» er med på å skape en bredde i dette 26 minutter lange albumet. 

Til slutt får vi to ballader, som likevel har hvert sitt uttrykk. 
«In Our Heads» er mer naken og enkel enn den kraftige og mektige, «Pieces From a Scattered Mind». 
Sistnevnte var også hovedsporet på EP-en som de ga ut mellom de to albumene. 
Mellowmars mangler litt før vi kan bruke de helt store ordene. 
De har ikke helt funnet sitt særpreg og sin identitet, og høres dermed ut som veldig mange andre rockeband. 
Kanskje neste gang? 
