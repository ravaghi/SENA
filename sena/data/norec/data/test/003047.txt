Kjærlighetens ulike faser
Tomine Harket og Unge Ferraris andre samarbeidsprosjekt, Hva Er Vi Nå // H.E.V.N. //, formidler kjærlighet på godt og vondt. 

Det er et år siden duoen slapp singelen "Hvis du vil" som skildret usikkerheten rundt kjærlighet på r&b-vis. 
Nå teamer rapcrooner Unge Ferrari igjen opp med Tomine Harket for å servere oss EPen Hva Er Vi Nå // H.E.V.N. //, bestående av fire låter som hver tar for seg de ulike stadiene i et forhold. 
En tematikk de fleste kan kjenne seg igjen i. 

Smakebiter ble sluppet i løpet av sommeren med låta "Nostalgi3Millioner" i juni og "Iblindeserenbedre" i juli, med tilhørende visuelt vakre musikkvideoer. 
Endelig kan EPen nytes i sin helhet med påfølgende "Alltid" og "Du fortjener å være alene". 

Åpningssporet "Alltid" representerer begynnelsen av kjærlighetsforholdet og vi får kjenne på nyforelskelsens lykkerus, håp og spenning. 
Den svevende låta ligger i grenseland mellom pop og r&b (mest pop), der Unge Ferrari og Tomine stadig gjentar "stol på meg for alltid" over synthmelodier og 808-beats. 
Vi befinner oss i et drømmeunivers av pastellfarger. 

Dette tar dog brått slutt i "Du fortjener å være alene". 
Stemningen blir med ett mørkere i det vi møter kjærlighetens harde realitet gjennom det fiktive forholdets krangel. 
Sounden har et tydeligere r&b og hip hop-preg med mer bass og slepende synth. 
Refrenget er hatefullt med "hver gang du åpner opp munnen kommer det bullshit", men det blir samtidig gjort klart at de to ikke kan leve uten hverandre. 
Låta avslutter med tropiske vibber og markerer EPens mest klubbvennlige bidrag. 

Radiohiten "Nostalgi3Millioner" har allerede rukket å bli kjent hos det norske folk og tar for seg forholdets slutt. 
Balladen skildrer den unngåelige kjærlighetssorgen og åpner med repetitive synthmelodier, ikke ulikt som i "Hvis du vil" fra 2015. 
Men sistnevnte oppleves som mer dynamisk og variert i tempo og uttrykk - "Nostalgi3Millioner" blir dessverre litt for intetsigende og på stedet hvil for min smak. 
Uten klare høydepunkt, sveves det litt i det uendelige som blir noe kjedelig i 3 minutter. 

Hvordan ville vi sett på hverandre om vi ikke hadde øyne? 
Dette tar duoen for seg avslutningsvis med låta "Iblindeserenbedre". 
Over seige r&b-beats synger Unge Ferrari "Jeg lover vi trenger ingen øyne" i verset før et groovy refreng bryter ut der Tomine gjentar "Vær ærlig kan du se min sjel?". 

Med Hva Er Vi Nå // H.E.V.N. // har Unge Ferrari og Tomine Harket skapt et lite univers av kjærlighet og lengsel som befinner seg et sted mellom myk r&b og synthpop. 
"Du fortjener å være alene" og "Iblindeserenbedre" fremstår som høydepunktene, der de to siste fort kan bli for bedøvende. 
Det hele gir fra seg en følelse av sommer og varme, som kan være godt å ha på mørke høstkvelder framover 
