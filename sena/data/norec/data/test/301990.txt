For et talent og for en fyr Colter Wall er!
Countrysensasjonen som er Woody, Townes og Cash i en og samme person. 

ALBUM: 
Vi anmeldere er flinke til å bruke referanser når vi skal plassere en artist, og særlig om det er en nykommer. 
Du har «nye Dylan», «nye Townes», «nye Woody» eller kanskje til og med «nye Cash». 
Denne gang er det bare å slå fast med én gang: 
Colter Wall er alle disse i en og samme person. 
Pluss Colter Wall, da. 

«Den beste» 

Han er bare 21 år (22 i slutten av juni), men låter som om han er 71. 
Som Steve Earle sier om countrysensasjonen fra Saskatchewan i Canada: 
«Colter Wall er uten tvil den beste unge sanger og låtskriver jeg har sett de siste 20 åra.» 

Rolling Stone Magazine har ham på sin liste over «ti nye countryartister du bør kjenne til». 

Minialbum 

Hype, fnyser du kanskje. 
Sikkert, men det er bare å ta av seg cowboyhatten i nesegrus beundring. 

Minialbumet «Imaginary Appalachia» fra 2015 (sju spor) satte en finfin standard. 
Åpningslåta «Sleeping on the Blacktop» ble for øvrig plukket opp til filmen «Hell Or High Water» (2016), som ellers har musikk av Nick Cave. 

Minialbumet ble høylydt hyllet av kollega Egon Holstad i avisa iTromsø i fjor. 
Les hans intervju med unge Wall før to utsolgte solokonserter på Café Mono i Oslo i februar. 
Det var selvfølgelig en flott konsert. 

Dave Cobb 

Wall følger opp med bravur på det selvtitulerte debutalbumet, ti låter pluss et verbalinnslag med radio- og podkastmannen W.B. Walker midtveis - sånn «rett før du skal snu plata». 
Det kan du selvfølgelig hoppe over når du går lei. 

Som produsent har han fått med seg en av de beste og heteste i country/americana/rock-verdenen de siste åra, Dave Cobb med base i Nashville - produsent av Jason Isbell, Rival Sons, Chris Stapleton, Sturgill Simpson og mange flere. 

Less is more 

Han er også med som musiker,på et album som er eksemplarisk enkelt i sitt less-is-more-uttrykk, enten Wall aleine, «fingerpicking» på gitar, eller med forsiktig, akustisk komp i form av flere gitarer, pedal steel, dobro, piano, bass og bare av og til trommer. 
Mesterlig produsert. 

Et par av sporene på albumet er utsøkte countrylåter, med «You Look To Yours» som det ypperste. 
Og stemmen? 
Det er rett og slett vanskelig å forstå at en så ung vokalist kan ha en så moden stemme med en så utpreget autoritet i seg. 

Egne låter 

Låtene er hans egne, med unntak av Townes Van Zandts «Snake Mountain Blues» og tradlåten «Fraulein». 

Townes er en stor helt, og Wall gjorde hans «Nothin'» på minialbumet.Tekstene har også referanser til Townes, Arlo og Woody Guthrie eller countrypioneren Jimmie Rodgers. 
Colter Wall har historien med seg når han tar over stafettpinnen fra de store. 
Sympatisk er han også. 

For et talent og for en fyr! 

Plata har release fredag 12. mai. 
