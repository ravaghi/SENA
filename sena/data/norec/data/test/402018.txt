Debutalbum fra Billie Eilish:Ungdommens råskap 

Den alternative yndlingen leverer et album som sender henne til topps i popens verden. 

Hun fylte bare 17 år i desember i fjor, men amerikanske Billie Eilish Pirate Baird O'Connell har likevel vært en snakkis i musikkbransjen i flere år. 
Debutlåten «Ocean Eyes» gikk viralt i 2016, Apple Music tok henne inn på sine «up next»-lister, mens EP-en Don’t Smile at Me toppet de amerikanske alternativlistene høsten 2017. 

Siden den gang er Donald Trumps USA og verden generelt blitt et verre sted, mens den unge artisten stadig har laget mer og mer spennende musikk. 
Fascinerende mørk pop like mye preget av av seige, bassdrevne hiphop-rytmer som av småskummelt skurr og pent melodisk balladeri, gjerne fulgt av noen skikkelige grøssere av noen musikkvideoer. 

Billie Eilish er rett og slett sjelden vare. 

En miks av sannhet og fiksjon 

Billie Eilish skriver og spiller inn musikken sammen med sin fire år eldre bror Finneas O'Connell hjemme på hans soverom i Los Angeles. 
I et ferskt intervju med det amerikanske magasinet Rolling 
Stone forteller hun at halvparten av tekstene er sannhet, den andre halvparten fiksjon fra hennes drømmeverden, uten at det er lett å forstå hva som er hva. 

Det som derimot er enkelt å høre, er at det meste av materialet på When We All Fall Asleep, Where Do We Go? bygger på den skjøre blandingen av ungdommelig råskap og angst. 

I det samme intervjuet forklarer hovedpersonen tydelig hvorfor: 
Hun bor i et forurenset L.A. herjet av skogbranner i et land med stadige skoleskytinger, og slike ting er blitt «normalen» rundt henne. 
– It’s like, things are so fucked. 
I’m just gonna make art about it, sier 17-åringen. 

Bruker musikken som støtte 

Her er det lett å se for seg at det hele kunne blitt i overkant «emo», merkelappen som i flere tiår er klistret på alle musikksjangere laget av ungdommer med sterke følelser utenpå haute couture-klærne. 
De siste årene har det for eksempel handlet mye om artister som avdøde XXXTentacion og såkalt «emo-rap». 

Billie Eilish beskyldes da også tidvis for romantisering av det bekmørke, med påfølgende negativ påvirkning på sine for det meste unge fans. 
Hun synger for eksempel 
«I wanna end me» i den på alle måter røffe singlen «bury a friend». 

Dette er en velkjent voksenpanikk hun kjapt besvarer med at ungdom tvert imot har godt av å høre at andre av og til tenker og føler som henne: – Kids use my songs as a hug, som hun sier. 

«I’m the bad guy» ... 

Det musikalske teppet under tekstuniverset her er uansett langt mer spennende og interessant enn diskusjonen om ordene som delvis blir rappet, delvis sunget over. 
Musikkens verden har sett og hørt mange flinke søskenpar opp gjennom historien, og med Billie Eilish og Finneas O'Connell har vi fått et nytt. 

Tonen settes umiddelbart i åpningskuttet «bad guy», som drives frem av en usedvanlig tung bass. 
Rytmene er som hentet fra et kjellermørkt dansegulv, og de skaper en skummel stemning som forsterkes av Billies dystre og tidvis forvrengte vokal. 

Man skulle tro at hun åpner sitt debutalbum med en fortelling om noen kjipe folk hun har møtt på sin vei, men nei. 
Dette handler om henne selv: 
«I'm that bad type, make your mama sad type, make your girlfriend mad type, might seduce your dad type, I'm the bad guy». 

Dynamisk mellom det røffe og milde 

Kontrasten til heftige «bad guy» kommer umiddelbart i påfølgende «xanny». 
Der forteller Eilish i en først forbløffende mild, så tyngre ballade at hun heller holder seg til boks-Cola enn disse angstdempende pillene som så mange av «emo-rapperne» rundt henne sverger til. 
«Better off without them», som hun synger. 
Både piller og rappere, vil jeg tro. 

Og slik fortsetter albumet utover sine 14 kutt. 
Kontrastfylt, men også dynamisk mellom det røffe og det milde. 
«you should see me in a crown» er nærmest ren hiphop, «all the good girls go to hell» listepop god som noen annen, mens supersinglen «when the party’s over» er en ballade med kun vokal, bass og piano. 

«Quiet when I'm coming home and I'm on my own, I could lie, say 
I like it like that, like it like that», synger Billie så sårt og skjørt at man er nødt til å bli berørt av budskapet. 

Et troverdig album 

Rolige «when the party’s over» i selskap med den basstunge åpningen «bad guy» og den mildt sagt skumle elektropoplåten «bury a friend» er de tre soleklare høydepunktene på et gjennomført sterkt, kreativt og ikke minst troverdig album. 

Likt det for eksempel newzealandske Lorde har drevet med i noen år nå, viser dette albumet at man lykkes ved å være annerledes. 
Billie Eilish har vært en alternativ yndling lenge, nå sender When We All Fall Asleep, Where Do We Go? henne til topps. 
