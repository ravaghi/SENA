Underholdning med gamle og nye guder
Kristiansanderen Cornelius Jakhellns siste bok har de ingredienser man forbinder med forfatteren og er kanskje underholdende for noen, men tannløs i forhold til tidligere utgivelser. 

$adan er selvsagt en av gudene i det Jakhellnske univers i Verdenshavet. 
Og $adan er fra Kristiansand. 

Sagateller heter fortelleren. 
Han skriver et nynorsk i tradisjon etter Ivar Aasen, men siterer $adan på kristiansandsk. 
Gudene er samlet i Herreværelset og skal grunnlegge den nye gudebyen for fremtiden; Astropolis. 
«$adans By Og Mammons Hjem må byen hede. 
Og det ska’kke være gågadår i han, men boulevardår der Mammon kan kjøre mæ rondt i min Rålls Råis Silvår Sjædåo. 
La oss kalle planen for Kvadderaturen» foreslår $adan, og får naturligvis Mammon på nakken. 

Selv om $adan nok er universets mest populære gud, i alle fall den som nevnes oftest, er Mammon den mektigste. 
Resultatet blir at byen skal hete «Mammons Hjem Og $adans By». 

Med i diskusjonen er Athene og De Gaulle, Schopenhauer, Baudelaire. 
Men Wagner er ikke der. 
Han er opptatt med å bygge sin nye opera, et operahus for den ultimate fremførelsen av Ringen. 
Det skal være plass til en million mennesker og guder der. 

Vi er i en fremtid, noen hundreår etter vår tid, og altså enda flere år siden Fallet, tidspunktet da de norrøne guder måtte gå under jorden for drøyt tusen år siden. 
Og nå er gudene blitt multikulturelle og på vei ut i verdensrommet. 

Boka er en oppfølger til suksessromanen «Gudenes fall» fra 2007. 
Noen kritikere kalte den genial. 
Undertegnede var mer avmålt. 
Det er jeg også denne gangen. 
Jeg forstår ikke hva Jakhelln vil med denne boka. 
Demonstrere sine språklige ferdigheter? 
Noe er skrevet på dansk, noe på høgnorsk, noe på normalt bokmål og noe altså også på kristiansandsk. 
Her er masse språklig oppfinnsomhet. 
Noe er underholdende. 
Noe er slitsomt og trøttende. 

Her er fortid og framtid og nåtid. 
Jakhellns helter fra historien er opphøyd til guder. 
Buddha er så vidt blitt med i Herreværelset, siden hans guddommelighet er tvilsom. 
Det er fullt mulig å lese boka som en underholdningsroman hvis man er nerdete opptatt av alle slags guder. 
Men noen dypere mening syns jeg er vanskelig å finne. 
