Melankoli for regnværsdager
James Blake sin karakteristiske sound og særegne vokalprestasjon var å høre på «Forward» — en av de beste låtene på det nye albumet fra Beyoncé. 
Like etter slipper Blake et overraskelsesalbum som tikker inn til 76 minutter med ren melankoli. 

Da James Blake ble kjent for verden var han noe helt spesielt - noe vi aldri hadde hørt før. 
Lag på lag med piano og synth, detaljert komp og massive samples. 
En vokal som var imponerende og ble brukt som et instrument med avanserte kor-harmonier og vocoder. 

«The Colour in Anything» er hans tredje album, og fortsatt er den engelske musikeren dypt i sin egen musikalske verden. 
Nå er det derimot flere artister med lignende uttrykk som han, men dette betyr ikke at Blake har gjort seg selv utdatert. 
Han klarer fortsatt å lokke lytteren inn musikken. 
Det er få som klarer å repetere en tekstlinje utallige ganger uten at man blir lei, men Blake skaper nye nerver og detaljer for hver gang. 

Det er ingen sommerstemning over sangene til James Blake. 
Ta heller frem albumet en regnværsdag hvor du har pakket deg godt under et pledd på et stille sted. 
Da kan du la de mektige og melankolske harmoniene skape den perfekte stemningen. 
