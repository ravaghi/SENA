Dyster musikalsk fest med Mark Lanegan
Så mye tristere enn dette blir det ikke. 
Det er det som er det beste med Mark Lanegan. 

ALBUM: 
Mark Lanegan (52) har virkelig skapt sin egen sjanger, og er umulig å ta feil av - om du har hørt ham før. 
Han gjenkjennes umiddelbart - på den mørke stemmen og en tung, nerveslitende, pulserende, hypnotisk, suggererende, goth- og bluesinspirert rock noir. 

Tips: 
Liker du Nick Cave kan du gjerne låne et øre eller to til Mark Lanegan. 

Grotesk fjes 

En gargoyle er en vannkaster, en statue som brukes hovedsakelig for å lede vann vekk fra taket på gamle kirker, gjerne med et grotesk fjes på tuppen. 
Hva det har med musikken på denne plata å gjøre, er litt mer uklart. 
Men det er kanskje sånn musikken til den tidligere Screaming Trees-frontmannen ville tatt seg ut om den var fysisk? 
Et lite monster. 

Mer intens 

«Gargoyle» er ikke så veldig forskjellig fra de to forrige albumene til Mark Lanegan Band, «Blues Funeral» og «Phantom Radio», bortsett fra at det tidvis er enda mer intenst (bare hør «Beehive» og «Drunk On Destruction»). 

Aner vi et snev av positivisme i et par av sangene også? 
Og tenk at et så trist budskap som «Goodbye to Beauty» kan bli så vakkert, mens «Emperor» er lystig og til og med fengende. 

Synth 

Multiinstrumentalist Alain Johannes er blitt en viktigere og viktigere del av Lanegans musikalske prosjekt, men også Rob Marshall er sentral denne gang. 
Briten har skrevet flere av melodiene, mens Lanegan som vanlig står for tekstene. 

I tillegg fargelegger både Johannes, Marshall og Greg Dulli låtene med synther i akkurat passe store doser - i tillegg til andre ting med tangenter, bass og gitar. 
Josh Homme - kollega fra Queens of The Stone Age - gjester på vokal. 
