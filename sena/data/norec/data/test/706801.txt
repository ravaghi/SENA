Uventa forteljing frå 2. verdskrig full av masete såpeserieeffektar
BOK: 
Snoflar denne romanen i sine eigne løyndomar? 

Anne Swärd: 
Vera. 
Roman. 
Omsett av Geir Pollen. 
383 sider. 
Gyldendal Forlag 

Denne boka er så høgdramatisk. 
Så overspent. 
Romanen har ein “More is more”-poetikk. 
Altså jo fleire bilete, historiar og dramatikk, dess betre. 
Ei ung fransk gravid kvinne, Sandrine, endar opp i ein svensk overklasse-familie der ho giftar seg med ein mann som ikkje vil ha noko med ho og gjere og der ho har store problem med å forhalde seg til barnet sitt som ho også nektar å fortelje opphavet til. 
Sandrine blir ein del av ein gjennomroten familie full av løyndomar og destruktivitet, og ho er også sjølv øydelagd og full av løyndommar frå krigen. 
Dette er ei utypisk setting til ein etterkrigstidsroman for miljøet er korkje ramma av fattigdom eller mannedød. 

Tema i romanen er korleis vi klarer å vere i samtida når krigserfaringar gjer at ein ikkje kan opptre som eit sannferdig menneske. 
Og: 
Kva miljø treng vi for å ha det bra? 
Korleis er det å bere fram eit barn når barnefaren er ein fiende frå krigen? 

Less is more, seier vi gjerne er det beste når det gjeld litterære verkemiddel men i denne romanen er det “more is more” som gjeld. 
Eg får dostojevskijske ansiktsskildringar med dertil dostojevskijsk namneforvirring. 
Heftige, komiske og livsbejaande elskovscener á la Margit Sandemos “Sagaen om isfolket”, vakre kvinner som blir redda av flotte menn på hest á la gamle disneyfilmar, og traumatisert ung kvinne som blir bada kvar kveld av snill tenestepike ala “historisk film”. 

Men så er dette ein etterkrigsroman. 
Han liknar ikkje ein etterkrigsroman i det heile. 
Sjølv om historiske hendingar som Nürnberg-prosessane blir nemnt, får eg nærast sjokk når eg les ordet “dongeribukser”, all den tid eg har lese setningar som: 

“Korsett er jo knapt på mote lenger, men her gjelder det ennå, og dets bur er bare begynnelsen…” 

og: 

“Midtvinter blir senvinter blir vårvinter blir vår. 
Ivan kommer fremdeles ikke til meg og kaller meg heller ikke inn til seg.” 

Eitt av grepa ein kan bruke i ein roman for å gi leselyst er at lesaren skal få svar på hemmelegheiter. 
Denne boka er så full av hemmelegheiter og sanningar at det av og til er vanskeleg å skjøne kva slags hemmelegheiter som er dei viktigaste. 
Lesaropplevinga er ein slags inflasjon i melodramatisk cliffhanger-dramaturgi og her er også melodramatiske tilbakeblikk som også på underleg vis fungerer. 
Grunnen er kanskje maksimalismen av hendingar denne romanen har. 
Og kombinasjonen av klisjefulle elskovskildringar som: 

“ 
”Du er ikke som jeg trodde,”puster han og skyver meg nærmere.” 

til detaljert skrivemaskinskildring: 

“Det valnøttfargede dekket, det indigoblå fargebåndet, de fingertupputhulte tastene og de grasiøse insektantennene som støtter opp de rispapirtynne skrivearkene.” 

Så: eg likte denne boka svært godt. 
Siste kapittel er ein liten sensasjon. 
God lesing! 
