Har hørt på kundene
Nissan har oppgradert storselgeren etter kundenes ønsker. 
Vi skulle ønske kundene ønsket mer! 

Forrige generasjon ble nærmest en norsk folkebil, og ga enorme inntekter til et selskap som, etter noen års ørkenvandring, trengte sårt til en bestselger. 
Folk i alle samfunnslag, og fra alle deler av landet ville ha en Qashqai. 
Og kjøpte den. 

Hvorfor solgte den så bra? 
Qashqai har gjort det meste helt greit, men ingenting spesielt bra. 
Hvorfor akkurat Qashqai solgte så uendelig mye bedre enn sine jevnbyrdige rivaler som Mitsubishi ASX/Peugeot 4008/Citroën C4 Aircross og Skoda Yeti skyldes nok mye tidspunktet den ble lansert. 
Og at den ble posisjonert som et mer høyreist og romsligere alternativ til VW Golf. 

Folk likte konseptet som befinner seg et sted mellom stasjonsvogn og de mer tungkjørte SUV-ene. 
De som likte bakkeklaring og høy sittestilling, men hverken hadde tenkt seg til skogs eller nødvendigvis måtte ha drift på fire, fikk plutselig et svært prisgunstig alternativ. 

Og ti år etter har vi fasiten. 
Qashqai er Europas mest solgte «urbane crossover», med over 2,3 millioner solgte biler siden introduksjonen i 2007. 
Nesten 30 000 av dem er solgt i Norge. 
Tallenes tale viser at den har solgt mer enn både VW Tiguan og Toyota RAV4. 

Bilen kom som helt ny modell i 2014 med en design som appellerer til mange. 
Men etter tre år har Nissan funnet det nødvendig å oppgradere sin populære Qashqai. 
I følge dem selv har de lyttet til kundene sine for å lage en enda bedre bil. 
En ting er hvertfall sikkert, de som kjører Qashqai har ikke etterspurt mer kjøredynamikk og presise egenskaper. 

Få endringer 

Det er ikke mye forskjell på ny og gammel Qashqai, så om du ikke MÅ kjøpe bør du vente et drøyt halvår. 
Da lanseres adaptiv fartsholder og filholder-assistent. 

I denne omgang har Nissan fokusert på en kulere front, nye fangere og lykter med LED-kjørelys, samt noe høyere luksusfølelse inni. 
Det har de gjort med helt nytt ratt med flat bunn og bedre forseter, som dessuten har fått lengre sittepute. 
De har i tillegg fått en annen utforming på seteryggen for å forbedre bakseteplassen. 
Kjøreegenskapene skal også ha blitt bedre, med blant annet bedre styrefølelse og en mer naturlig sentrering av rattet. 

Den største forandringen du vil merke er nok støynivået. 
Dørene har fått mer støydempingsmateriale og bakvinduene har fått tykkere glass. 
Gummilistene i dørene er også nye. 
Platen under motoren har fått ny utforming for å endre luftstrømmene under bilen. 
Hvor mye endringene har hjulpet kan vi ikke uttale oss om, men bilen føles stille i kupeen. 
Det er allikevel for tidlig å uttale seg om dette bastant, da norsk asfalt inneholder mer stein og bråker mer. 

Ikke nok 

Det er lenge siden undertegnede har kjørt Qashqai, men vi hoppet inn i høyeste utstyrsgrad som er noe bedre utstyrt enn tidligere. 
Før var Tekna top of the line, nå har man i tillegg Tekna pluss som er noe mer luksuriøs. 

Nissan opererer med fem utstyrsvarianter. 
Vista er den laveste og har blant annet ikke så mye som et skinnratt, men har allikevel utstyr som parkeringssensorer foran og bak og full sikkerhetspakke med nødstopp og fotgjengergjennkjenning, kollisjonsvarsling ved rygging, filskiftevarsling med lyd og trafikkskiltgjenkjenning. 

Acenta har 17-tommers felger, foldbare speil, tåkelys, samt skinn på rattet og girspaken. 

N-connecta får 18-tommere, Nissan Connect med takfinne-antenne, og mørke bakruter. 

Tekna får i tillegg LED frontlykter, adaptive frontlys og intelligent parkeringsassistent med varsling for kryssende trafikk. 

Den nye utstyrsvarianten Tekna + gir deg nappaskinn i setene med bedre skinnkvalitet, minne og fireveis korsrygg-støtte. 
Den har også 19-tommers hjul, Bose stereoanlegg og fargematchende speilhus og takrelinger. 

Generelt er inntrykket at de ligger litt etter på utstyr, selv om mye av det de mangler er dyrt ekstrautstyr på andre modeller. 
At man fortsatt ikke har adaptiv fartsholder eller filholderassistent, er dårlig. 
Som nevnt innledningsvis, kommer dette senere. 

For lite justeringsmuligheter 

Jeg finner aldri noen god sittestilling i bilen. 
For det første får man ikke dratt rattet nok til seg, så du er nødt til å trekke setet en del fram. 
Da merker man spesielt godt at man heller ikke får tiltet setet opp i forkant. 
Det er selvsagt bare et problem for de litt lengre av oss. 
Testpiloten som er 190 centimeter høy, får også litt manko på plass i baksetet «bak seg selv». 
Det er flere i denne bilklassen som tilbyr OK plass for fire voksne i dag. 
Bagasjerommet tilbyr 
OK plass og selv om nedslåtte seter ikke gir helt flatt gulv, er det hvertfall ingen terskel der. 
Qashqai er med andre ord ikke den mest romslige bilen. 

Ikke sportslig 

Vi kjørte både 1,6 liter 130 hestekrefters diesel med CVT girkasse med ferdig programmerte gir og 1,6 liters 163 hesters bensin med seks trinns manuell girkasse. 
Du får også 1,5 liters diesel med 110 hestekrefter og 1,2 bensin på 115. 
Både bensin og diesel fås med begge girkassene. 

De fleste velger bensin og automat. 
Velger man diesel går prisen opp med ca 20.000 kroner. 
Det kan være vanskelig å forsvare bare med forbruk og dreiemoment. 

Vi hadde håpet at Nissan-eierne hadde hatt litt flere tilbakemeldinger på motor og drivverk når de skulle fortelle Nissan hva de skulle forbedre, for hverken bensinbilen eller dieselmotoren er spesielt bra. 
Dieselmotoren er ingen kvikkas, og sammen med CVT-girkassen, blir det hele en veldig sedat kombinasjon. 

Bilen føles ganske treig, og er det også. 
Det er et pluss at de har valgt å legge inn kunstige gir, så man slipper latterlige høye turtall slik man opplever hos for eksempel Toyota og Lexus, men den snubler fortsatt på girskiftene i forhold til tradisjonelle girkasser og de beste dobbelclutch-kassene. 

Men fordelen med CVT er at den i det minste gir sømløse giringer. 
Vi kjørte 1,6 bensin med sekstrinns manuell girkasse også. 
Motoren har et veldig lavt dreiemoment i bunn og føles veldig svak fram til rundt 3000 omdreininger. 
Da begynner den å dra tilfredsstillende, men blir aldri sprek. 
Dette, i kombinasjon med en svært lett og ufølsom clutch, gjør at det er lett å ruse bilen eller kvele den. 

Man etterspør som regel ikke mer støy fra motor, men bensinmotoren er så stillegående at det nesten er et problem når man skal ta i gang med denne bilen. 
Den trenger rett og slett en del tilvenning. 

Sedate 

Nissan har nok aldri ment at Qashqai skal være en sportslig eller kjøreglad bil, men noe mer følelse på hender og pedaler hadde vært negativt for hverken kjøreopplevelsen eller kontrollen med bilen. 

Kjøreegenskapene skal ha blitt skjerpet ifølge Nissan. 

Det er godt mulig, men kjøreegenskapene står i stil med motor, drivverk og generell følelse i bilen. 
Den liker seg best i familievennlige hastigheter, og det er det for så vidt ikke noe i veien med. 

Det er først dersom du prøver å presse den litt at det meste jobber mot deg. 
Det føles veldig fort naturlig å kjøre denne bilen pent, og da er den i sitt ess og perfekt for mange. 

Billig 

Uansett tipper vi dette fortsatt vil være en storselger. 
De fleste velger største bensin med automat og høyeste utstyrsnivå. 
Da koster den småtøffe og passe store crossoveren 320.000 kroner. 
Det er ikke mange av konkurrentene som kan tilby noe mer til samme pris. 

Les også: 

Tekniske data 
