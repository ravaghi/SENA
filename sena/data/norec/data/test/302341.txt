Neil Young og en haug med dyrelyder.Vel, vel... 

Anmeldelse: 
Fortsetter korstoget mot ødeleggelsen av jorda vår. 

ALBUM: 
Neil Youngs nye album åpner med tordenskrall og regn (surt regn?), før far sjøl henter fram munnspillet. 
De første ordene som synges er selvfølgelig «mother earth» (fra «Ragged Glory»). 

Planeten vår 

Vi skjønner umiddelbart at dette er en ny runde med Neil Youngs versjon av historien om jordas bedrøvelige tilstand og alt som er gærent. 

Og - det er utvilsomt mye, det skal han ha. 

Han tar dermed opp tråden fra fjorårsalbumet «Monsanto», som fikk navnet etter det omstridte multinasjonale bioteknologiselskapet som selger genmodifiserte frø, kunstgjødsel og plantevernmidler (Roundup). 

«Monsanto» var ingen stor utgivelse musikalsk, men viktig som et ledd i old Youngs bestrebelser på å gjøre kloden vår bedre. 

Fellesnevneren for sangene er miljøet vårt. 

Modifisert 

Med en humoristisk undertone advarer Young om «modifisert innhold» på «Earth». 
Det må skyldes det faktum at han har pyntet på ting i studio - og lagt på alskens dyrelyder, fra høner som kakler, gjess, kråker, hundeglam, surrende bier, rauting, kvekking og hestevrinsk til tutende biler og rennende vann. 

Det kan diskuteres hvor vellykket denne kombinasjonen av musikk og dyrelyder er. 
Det distraherer mer enn det funker, kanskje fordi det blir i overkant mye av det. 

- Vi lagde et livealbum og hvert eneste kryp på denne planeten dukket opp, sier Neil Young til Rolling Stone Magazine. 

Unge musikere 

«Earth» består av 13 låter - 98 minutter med uavbrutt musikk, bortsett fra at du må skifte cd halvveis.... 
Strømmetjenester holder han seg unna, men han gjør et unntak for Tidal. 

Igjen har han med seg et et ungt musikerlag, Promise of the Real - som ledes av Willie Nelsons sønn Lukas. 
Broren Micah Nelson er gjest. 
Begge har egne, spennende band. 

De har tilført musikken en ungdommelig nerve, men også gitt den et rufsete utgangspunkt. 
Tidvis høres det ut som et garasjeband som øver til neste framføring på ungdomsskolen (f.eks. 
«Big Box» fra «The Monsanto Years»). 
Det er nesten sjarmerende ute. 

Det er altså ikke så viktig at alt blir helt riktig spilt, og sunget, så lenge tanken er god... 

Nytt og gammelt 

«Earth» er en miks av nesten nytt materiale (fire fra «The Monsanto Years»), gammelt og veldig gammelt stoff (låter som «After The Gold Rush» - et høydepunkt her også - og «Hippie Dream») og en ny låt («Seed Justice»). 

Tre av låtene er fra «Ragged Glory» (1990). 
Ti minutter lange «Love & Only One» er her blitt 28 minutter lang. 
Det er riktignok i lengste laget, men samtidig er det et vanvittig driv i låten. 
Det føles ikke som en snau halvtime.. 

At han har gitt plass til countryinspirerte og såre «Wolf Moon» er hyggelig, fordi det minner oss om Neil Young på sitt beste. 

Hanhar utvilsomt et viktig fokus her, men han klarer heller ikke denne gang å omsette det i viktig musikk. 

Albumet er i salg fra førstkommende fredag, 24. juni, men strømmes allerede nå på Tidal. 
