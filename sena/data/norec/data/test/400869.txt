Restaurantanmeldelsen:Brun uten sol 

Gastropuben Tre Stuer og Bar er et hyggelig tilskudd på Alexander Kiellands plass. 
Også når solen ikke skinner. 

– 
Ingen går hit når det ikke er sol! 
Willie protesterte mot å bli dratt med til kveldens spisested. 
Og jeg kunne jo godt forstå ham. 
Hvorfor skulle vi legge turen til Alexander Kiellands plass en grå senvinterdag? 

Det store trafikknutepunktet mellom St. Hanshaugen og Grünerløkka er byutviklingens dr. 
Jekyll and mr. Hyde, østkantens beste uteserveringsområde i sommerlig ettermiddagssol – og en steindød og folketom parkeringsplass i vinterlig yr. 

Vinterstille 

Og selvfølgelig har Willie rett. 
Gjennom vinduene ser vi et par lent over et bord med brettspill på naborestauranten Colonel Mustard, men inne på Tre Stuer & bar er det bare et par servitører som skaper liv i lokalet. 
Nedenfor, på baren Paul’s boutique er det også forsvinnende lite besøk. 
Det er nesten vanskelig å forestille seg hvordan det myldrer av folk og bikkjer på parktrekanten utenfor på en solfylt ettermiddag. 

Men om det er tomt for andre gjester, er det faktisk veldig hyggelig inne i de tre stuene. 
Interiøret er holdt i en dyp, midnattsblå tone, det er parkett på gulvene, mørke skinnmøbler, fine messinglamper i taket og flott utsikt til parken gjennom store, gardinløse vinduer. 

Vi setter oss ved et bord i den andre stuen, blidt ønsket velkommen av en hyggelig servitør. 
Meny får vi, et glass øl får vi, og så senker roen seg i det avslappende rommet. 

Gastropub med kafémeny 

Tre stuer & bar omtaler seg selv som en gastropub, et begrep som er blitt like utvannet som en drink på Danskebåten. 

Denne gastropuben har ikke tradisjonell pubmat på menyen. 
Pastaretter, salater, grillspyd og burgere erstatter fish’n chips og bangers and mash. 
Det er ingen forretter på menyen, så vi bestemmer oss for å dele kyllinggrillspydet først. 
Deretter vil jeg har pasta alla Carbonara, mens Willie studerer burgermenyen. 
Etter at servitøren har forsikret ham om «Gammel opland» ikke smaker akevitt, tar han sjansen på den. 

Kyllingen kommer delikat og moderne anrettet på et avlangt stentøyfat, dandert med en skål aioli, grissini og en skive bacon. 
Dette tilbehøret får alle. 
I tillegg kan man velge én av siderettene, og med tanke på kaloriene som snart skal fylle bordet, har vi bedt om en liten blandet salat. 
Den er nylaget og lekker. 
De to kyllingspydene har fine grillstriper, er mørt og saftig og smaker som lovet av lime og salvie. 

Lokker med DJ og studentrabatt 

Baren i Tre stuer & bar ligger i inngangspartiet, der det også henger reklameplakater for gastropubens musikkvelder og studentrabatt. 
Ingenting tyder på at de har overveldende stor effekt, i hvert fall ikke i dag. 

Men så blir det liv i leiren! 
Plutselig ramler en hel gjeng inn dørene og rett etter dem et par. 
Og sannelig kommer en storfamilie og benker seg på bordet bak oss. 
Servitøren, som ellers har hatt god tid til både en og to røyk på trappen, får fart på seg, og snart har alle drikke, og vi får hovedrettene våre. 

Willies hamburger er servert som et tårn, slik Bølgen og Moi gjorde på midten av 90-tallet. 
Den er stor og helt utmerket, en saftig og smakfull kjøttkake, servert med masse salat, bacon, ost, rødløk og nylaget, glovarm pommes frites. 

En cherrytomat lyser opp den bleke carbonaraen i sin hvite skål. 
Det er raust med pasta, mengder med fint stekt bacon og ferskrevet parmesan. 
Og det er masse fløtesaus. 
Feinschmeckere rynker på nesen av slikt, ekte carbonara lages med ost, egg og pastavann, ikke fløte, men hvorvidt det er etter boken eller ikke, plager ikke meg så veldig, så lenge det smaker hjemmelaget og godt. 
Og det gjør det. 

Jeg greier ikke å spise opp alt, men føler likevel for en liten dessert. 
Tre stuer byr på mangosorbet, også den i rause mål. 
Willies crème brûlée er også blant de største vi har sett. 
Og aldeles perfekt, med sprøtt og tynt knekklag på toppen av en deilig, kremet vaniljepudding. 

I sommerhalvåret er ettermiddagssolen på uteserveringene Alexander Kiellands plass’ største attraksjon. 
Men når solen ikke skinner, er de tre blå stuene i Darres gate et veldig hyggelig alternativ. 

Fin uteservering 

Way Down South på Grünerløkka, BBQ som gjør Amerika great again. 

Heim, hjemmekoselig på St. Hanshaugen. 

Dubliner i Kvadraturen. 
Skikkelig pubstemning og god mat. 
