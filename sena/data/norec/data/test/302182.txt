Drake lagde «intimkonsert» i Telenor Arena
Superstjernen fikk 18.000 publikummere til å føle seg som hans beste venn. 

Aubrey Grahams vei fra rullestolbundet TV-«stjerne» i Canada, til en av populærmusikkens absolutt største giganter, er utvilsomt en utrolig prestasjon i seg selv, men på langt nær hovedkomponentet i suksesshistorien Drake. 

Kommersiell stigeklatring kommer jo i alle mulige former og farger, men det er dimensjonene ved Drake som artist og entertainer som gjør ham til en såpass unik artist. 
Like naturlig i rollen som myk R&B-sanger;, hardtspyttende rapper, jovial popstjerne, cocky rasshøl og kjærlighetsfull ladies man. 

Det er noe der for alle, noe som når alt kommer til alt vel også er oppskriften som har fått ham hit han er i dag. 

Altså, ikke Telenor Arena på Fornebu, men på toppen av det internasjonale pop-hierarkiet. 

Plassen deler han med kolleger som Jay Z og Kanye West, men i motsetning til dem begge er det få sprekker å finne i fasaden. 
For mens Herr Carter åpenbart har sine beste, kreative år bak seg, og Yeezy ser ut til å slite i sitt eget sinn, kan det argumenteres for at Drake bare blir bedre og bedre. 

Noen nevneverdig nedgang i hverken kvalitet eller relevans er det i alle fall ikke snakk om. 

Det har gått tre år siden sist han besøkte Oslo, noe som betyr en katalog oppdatert med materiale fra både «Views», Future-samarbeidet «What a Time to Be Alive» og ikke minst «If You’re Reading This It’s Too Late». 

Foran de 18.000 frammøtte i Telenor Arena er dette – og diverse andre godbiter fra en av rappens viktigste karrierer – det eneste han trenger. 

I ensom majestet inntar Drake scenen, og holder på publikums oppmerksomhet til å han går av drøye 1,5 time senere. 

«Trophies» og et gigantisk smell blir startskuddet for en sulteforet crowd. 
Det er kaos fra første til øverste rad, og selv oppe på tribunen kjenner vi tyngden av publikum på betonggulvet. 

«Dere har betalt deres hardt opptjente penger for å være her. 
Det handler ikke om meg. 
Det handler om dere,» slår han insisterende fast. 
En fan-kjærlighet 
Drake vender tilbake til gjennom hele konserten - som han igjen og igjen påstår å være en av de beste opplevelsene i livet hans. 

Det er nesten så man mistenker ham for å være litt ekstra full og følsom denne iskalde marskvelden. 

Repertoaret inkluderer nærmere 30 spor fra hans nevnte hvelv av hits, men også uvanlig mye prating fra hovedpersonen selv. 
Det føles faktisk som om han virkelig, virkelig setter pris på å være der foran en Oslo-crowd som altså har vokst fra fire til atten tusen siden 2012. 

Gang på gang vender han tilbake til publikum for å fortelle både private og motiverende historier. 

Han peker på enkeltpersoner. 
Ønsker at folk skal føle seg inkludert. 

Scenen i seg selv er et visuelt mesterverk. 
788 lysende ballonger som heises opp og ned, mens de omdannes til forskjellige, bevegende formasjoner. 
Etterhvert dukker det også opp en hel planet. 
Helt ærlig noe av det mest fascinerende jeg har sett på en konsert noensinne. 
Det er omtrent som om vi befinner oss midt i en musikkvideo. 

Tempoet skrus opp og ned, det samme gjelder intensiteten. 
Fokuset på publikummet er derimot alltid like sterkt, og blir en vel så viktig del av kvelden som «Hotline Bling», «Work», «Jumpman», «Controlla», «One Dance» og resten av de mange favorittene som serveres på rekke og rad. 

Jeg skal ikke lyve, dette er på ingen måte det beste showet jeg har sett Drake gjøre, men likevel gir den konsekvente kommunikasjonen en ny dimensjon til det vi får servert fra scenen. 
Jeg vil påstå det nærmeste man kan komme en «intim» konsert i enorme Telenor Arena. 

Akkurat det sier alt om Drake sin styrke som entertainer. 
