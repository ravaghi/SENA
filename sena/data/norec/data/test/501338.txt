Herlig rock n’roll-blanding
Få fikk med seg det som var en av de beste konsertene til nå under årets Bergenfest. 

Det er et stykke fra den svenske popstjernen Tove Lo til den amerikanske singer-songwriteren Cass McCombs. 
De to har imidlertid det til felles at begge står på scenen fredagen under årets Bergenfest. 
Artistene gir et godt bilde på den spagaten Bergens store rockefestival står i. 

For der Max Martin-assosierte Tove 
Lo representerer den mer maskinelle delen av den internasjonale popbransjen – på godt og vondt – er McCombs en artist det er langt vanskeligere å plassere i noen som helst bås. 
Amerikaneren står for en blanding av alt fra spoken word og psykedelia til mer tradisjonell rock n’roll. 
En blanding som absolutt kommer til sin rett i Magic Mirrors-teltet fredag kveld. 

Her får vi alt fra eksperimentelle støypartier og improvisasjon, til velsmidde poplinjer, som på den nydelige «Bum Bum Bum». 
Cass McCombs og resten av bandet er kanskje litt vel laidback på scenen – de sier knapt et ord til publikum – men det gjør ikke noe så lenge fremføringen er av denne klassen. 
Bassisten har dessuten på seg en kul skjelett-skjorte, og da tenker jeg det meste er lov. 

Dessverre var det ganske glissent bakover i lokalet utover i Cass McCombs-konserten, men det hadde ikke noe med den musikalske kvaliteten å gjøre. 
For dette var en av de beste konsertene til nå under årets Bergenfest. 
