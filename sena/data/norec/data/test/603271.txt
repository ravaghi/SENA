Så mange farger har et orkester
Tre verk av Rimskij-Korsakov demonstrerte hvor mange klangnyanser som fins i et orkester, og at KSO absolutt er i stand til å fremkalle dem. 

Tre verk av en og samme komponist var hva KSO vartet opp med denne uken til stor glede og fryd for et publikum som egentlig burde vært større. 
For dette var jo så nær man kan komme en «populærkonsert» uten å legge opp til det i utgangspunktet. 

Det symfoniske verket Capriccio Espagnol fra 1887 og orkestersuiten Scheherazade fra 1888 er musikk som hyppig er presentert i NRK Klassisk og som klinger kjent i manges ører. 
Det tredje verket, Russisk påske, også fra 1887, er mindre kjent, men ikke mindre velklingende. 
En kan med god grunn kalle Rimskij-Korsakovs musikk folkloristisk inspirert, på samme vis som vi gjør i forhold til vår egen Edvard Grieg. 
De var født med ett års mellomrom, Grieg i 1843 og Rimskij-Korsakov i 1844 og så døde de like gamle i henholdsvis 1907 og 1908. 
Begge var opptatt av å skape et nasjonalt musikkuttrykk, med hell. 

Rimskij-Korsakov var i unge år i den russiske marinen. 
Her lærte han som musikkinspektør å spille alle orkesterets instrumenter noe som gjorde ham til en mester i å orkestrere. 
Og med marinen kom han til Kristiansand i 1865. 
Dette ble markert før konserten av tidligere orkesterdirektør Øystein Eidsaa, et artig lite preludium. 

Marc Soustrot var gjestedirigent denne uken, og han har vært her flere ganger tidligere. 
Han har både verdighet og pondus, men sannelig var han ikke i ferd med å lette fra podiet i de spanske rytmene som innledet konserten. 
Rimskij-Korsakov gir rikelig rom for solistiske innslag i de ulike instrumentgruppene i orkesteret, noe Soustrot åpenbart la stor vekt på. 

Mang en gang var det helt påfallende hvorledes han gav den enkelte solist ekstra oppmerksomhet enten vi nå snakker om fagott eller klarinett, cello eller fløyte, horn eller obo. 
Ikke bare ved å se på, peke på, henlede oppmerksomheten på, også ved å gi tid og rom, sette ned tempo ørlite, la det enkelte instrumentet få fylle rommet og rollen akkurat der vi var i musikken. 
Det er sagt noen ganger før: 
Orkesteret vårt har noen helt fremragende musikere på solistplassene, det ble ekstra tydelig i denne torsdagens konsert. 
Helt naturlig gav dirigenten honnør til konsertmester Elisabeth Dingstad for nydelig solospill. 
