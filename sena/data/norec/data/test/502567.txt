Føling mellom fjorder og fjell
Visene til Line Dybedal handler om meg og deg. 

Line Dybedal fra Selje får tiden til å stå stille på sitt nyeste album. 
«Tider» er en nydelig, tankevekkende og fengslende samling låter om det fineste og det vanskelige ved å være menneske. 
Men hun kunne gjerne tatt enda flere sjanser, slik hun gjorde på den fabelaktige debutplaten «Til kjærleiken» (2016). 

«Spring» er en jazzet, drømmende poplåt, mens «Sveve» er norsk kvalitetspop på sitt mest hjertelige. 
«Ikkje briste»s refreng får hjertet til å slå ekstra hardt, før Dybedal får selskap av Odd-Erik Lothe på den saktmodige «På ei øy». 

Selve tittelsporet er blant albumets svakere spor, men det er fort glemt når den umiddelbart følges opp av «Med deg», en låt full av kontraster, spennende teksturer og rike stemninger. 
«Bli med» har alt som skal til for å bli en radiofavoritt: smart vokalmelodi, malmfulle tangenter og berusende vendinger – denne vil du nok høre ofte fremover. 

Dybedal har alltid hatt en særegen stemme, men på «Tider» har hun bedre kontroll enn noensinne. 
Det hun mangler i kraft tar hun igjen i en unik klarhet: 
Tonene er som den reneste morgendugg, rene og skarpe. 
Fraseringen er elegant og måten hun får ordene til å sprette på er forbilledlig og gir låtene ekstra energi, noe som gjør at man fint kan se gjennom fingrene med tekster som på den anonyme, litt platte balladen «Mens dine tårer fell». 

Visesjangeren har fått et aldri så lite oppsving de siste årene, mye takket være en ny generasjon artister som klarer å sy sammen gamle sannheter med nye drømmer. 
Det handler ikke bare om at de låner elementer som refreng og elektroniske virkemidler fra popsjangeren. 
Metaforene, følelsene og symbolene er velkjente, men situasjonene og språket er nytt og friskt. 

Slik klarer de å koble nåtiden med mer evige problemstillinger, noe som gjør at lytteren får en opplevelse av tilhørighet. 
Det er oss de synger om; det er våre liv de rører ved. 
Og på sitt beste gjør Dybedal nettopp det: 
«Evig din» er så naken, direkte og ektefølt at den lever videre inni deg selv lenge etter at tonene har forstummet. 

Å gå bort fra det kalde, elektroniske lydbildet fra «Til kjærleiken» har kostet. 
«Tider» er mer en hyllest til visetradisjonen enn et ekte nybrottsarbeid, noe som understrekes av de hjemmekjære tekstene: 
Her er det mye fjell og fjord, hav og himmel, noe som gjør at savnet etter en slags motsats gjør seg gjeldende. 
Det kan imidlertid ikke rokke ved det faktum at «Tider» er et svært solid album med bred, folkelig appell. 

Litt for trygg – men trygghet er da heller ikke det verste som finnes. 
