Idet den kriminelt eplekjekke basslinjen raser gjennom taket, er det umulig å ikke se for seg dansegulvet gå av skaftet
«Remasters of the universe». 

SINGEL: 
Åhoi, en ny Todd Terje-plate er på vei! 

«Jungelknugen», som er første smakebit derfra, har så langt kun sett dagslys i form av eksklusive DJ-kopier. 
To av dem har havnet i hendene til Prins Thomas – en av kongerikets fremste platekusker – og Four Tet. 

Deres bunnsolide remikser er så fremoverlente at den snaut ti minutter lange spilletiden flyr forbi. 

Der Prins Thomas’ motoriske versjon bygger på et lekent trommedriv og umiskjennelig terjeske arpeggiosynther, låner engelskmannen Four Tet fra musikkarven i sitt hjemland. 

Idet en kriminelt eplekjekk basslinje raser gjennom taket ved tominuttersmerket, er det umulig å ikke se for seg dansegulvet gå av skaftet. 

Det tropiske tilsnittet som hviler i tittelen er imidlertid ikke å spore i disse tolkningene – her har nok Todd Terjes original noen egne knep på lur. 

Heldigvis – med litt hjelp fra hans venner – blir ventetiden kortere enn forventet. 
