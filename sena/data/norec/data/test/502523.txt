En helt annerledes oppskrift på lykke
Kan en 71 år gammel roman om konkurransesamfunnet være relevant i dag? 
Ja, mener BTs anmelder. 

Den amerikanske psykologen Burrhus Frederic Skinner, verdenskjent for å ha utviklet retningen radikal behaviorisme, er forfatteren av romanen «Walden To». 

Skinner er blant annet kjent for å gi faglig begrunnet kritikk av bruk av straff som oppdragelsesmetode, og mottok en rekke akademiske priser og æresbevisninger før han døde i 1990. 

Skinner var 44 år og ansatt som professor ved Harvard da han i 1948 skrev boken. 
Den handler om et fiktivt samfunn med navn Walden To. 

I likhet med boken «Walden» slik vi kjenner det fra Henry Thoreaus banebrytende verk om å leve det enkle liv alene i naturen, er også Skinners «Walden To» en sivilisasjonskritisk bok. 

Men løsningen er ikke å bo i skogen i ensom majestet som hos Thoreau. 
Skinner har heller skapt et alternativt samfunn. 

I boken er det den mystiske skikkelsen Frazier som har grunnlagt Walden To. 

Frazier studerte sammen med jeg-forteller og bokens hovedperson, professor Burris, og Frazier inviterer Burris, hans filosofikollega Castle, to studenter og deres kjærester på besøk til Walden To. 

Firkløveret tilbringer noen dager blant de tusen innbyggerne i Walden To, som i praksis realiserer drømmen om det perfekte samfunn hvor alle er lykkelige. 

Boken består for det meste av diskusjoner og dialoger, der leseren blir kjent med ideer og metoder som har formet samfunnet. 
Spesielt blir atferdsvitenskap brukt i oppgjøret mot konkurransesamfunnet. 

Veien til lykke i «Walden To» går blant annet gjennom å fjerne førmoderne følelser knyttet til evolusjon og «alles kamp mot alle». 

Innbyggerne føler ikke lenger sinne, hat, sjalusi og misunnelse, i stedet har de produktive følelser som kjærlighet og glede. 

I «Walden To» har sosial samvittighet og fellesskapstenkning erstattet konkurransesamfunnets egoisme og dyrking av individet. 

Gjennom hele boken stiller den skeptiske filosofiprofessoren Castle kritiske spørsmål til Fraziers utlegging av ideene bak Walden To. 
Det gjør boken til en intellektuell idéroman som drøfter hvilke problemer og muligheter alle utopiske samfunn støter på. 

Livet i «Walden To» har en rekke kvaliteter som gjør den aktuell i våre dager. 
For eksempel arbeider alle kun fire timer om dagen, resten er fritid. 

Det finnes ikke noe klassesamfunn, og penger eksisterer ikke. 
Ingen mulighet til å bli rikere enn andre. 

Innbyggerne i Walden 
To har en eksperimentell grunnholdning til alt de foretar seg. 

Målet er å effektivisere, forenkle og forbedre til fellesskapets beste. 
Fordi innbyggerne eksperimenterer med alt, og har en nærmest vitenskapelig holdning til tilværelsen, så unngår de å bli bakstreverske ideologer eller prinsippryttere. 

Lest med 2019-briller på, fremstår «Walden To» som et samfunn i permanent omstilling, noe som er med på å gjøre boken relevant. 

Det er lite konflikt og ytre handling i «Walden To». 
Dermed er det diskusjonene mellom Castle og Frazier som skaper dynamikk i en roman som ellers ville blitt nokså stillestående. 

De er blant annet uenige om bruk av atferdsvitenskap er en god metode for å påvirke innbyggerne i ønsket retning. 

«Walden To» byr på mange interessante diskusjoner, men fremfor alt stimulerer den sine lesere til å reflektere rundt hvilke muligheter som finnes for å oppnå lykke. 
