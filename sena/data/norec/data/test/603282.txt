Nordmann i svensk krisetilstand
«Festningsverket» har et rikt språk og imponerende setningsstrukturer, som dessverre går litt på bekostningen av selve historien. 

David Lies skrivestil er ikke for alle. 
Forfatteren har opptil et titall innskutte bisetninger mellom hvert punktum, fem-seks-sju digresjoner per resonnement, samt hyppige innslag av fremmedord som «antesipasjon»og «eklatant». 
Her er det bare å trekke pusten. 

«Festningsverket» handler om en navnløs, deprimert og arbeidsledig norsk familiefar som bor Gøteborg etter å ha flyttet dit med sin svenske samboer. 
Samboeren jobber hele dagen, og når hun er hjemme, ber hun hovedpersonen ta seg sammen, og være en bedre far for deres to små barn, for eksempel ved å ta dem med ut. 

Problemet er at området de bor i er et av Sveriges mest kriminelt belastede nabolag. 
Gjenger kriger mot hverandre, og det advares mot å gå ut etter mørkets frembrudd. 
For hovedpersonen blir innendørstilværelsen i en lytt og trekkfull leilighet stadig mer klaustrofobisk og angstfremkallende. 
Alt han hører, er enerverende anleggsstøy, som skyldes en omfattende oppgradering av de slitne leilighetene. 

Lie nærmer seg hovedpersonens stillestående univers med irriterende god tid. 
I perioder virker de allerede nevnte lange og kronglete setningene (som dessverre er for lange til å gjengis her) mer som en språklig «se hva jeg kan»-øvelse, heller enn som et forsøk på å skrive frem et indre og et ytre liv. 

Romanen er på sitt beste når Lie skrur opp energien, og blir mer umiddelbar og tankestrøm-aktig i stilen, som ved skildringen av hovedpersonens oppvekst med kristen-fanatiske foreldre, som flytter til Hawaii for å gå på disippelskole. 

Et annet høydepunkt er da hovedpersonen oppsøker psykologhjelp, og samtidsrealismen blir til surrealisme – gjennom en klappjakt denne anmelderen aldri har lest maken til. 
Det uventede og lekne burde ha vært med fra bokas begynnelse – i stedet blir det en forsinket belønning for den som klarer å komme seg gjennom romanens første del. 
