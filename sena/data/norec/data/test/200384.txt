Den nye kongen av støyreduksjon
Sony utfordrer Bose med sine nye hodetelefoner med aktiv støydemping. 
Og kommer seirende ut av det. 

Sier vi aktiv støydemping, tenker de fleste på Bose. 
Den amerikanske produsenten har i mange år vært den dominerende aktøren på den fronten, og tar du et fly i morgentimene en ukedag, finner du mange pent kledde menn og kvinner som har et par QuietComfort-klokker på ørene. 

Ikke at det er mangel på utfordrere. 
Mang en produsent har prøvd, men inntil nå har vi hele veien holdt en knapp på Bose-teknologien som den beste hva gjelder å filtrere ut støy. 
Senest i sommer gav vi gode skussmål til Bose' første modell med Bluetooth, QuietComfort 35. 

Hva er aktiv støydemping? 

Aktiv støydemping går ut på at små mikrofoner montert på utsiden av øreklokkene fanger opp lyden fra omgivelsene, for så å generere de «motsatte» lydbølgene, slik at støyen fra omgivelsene blir kansellert. 
Dette krever selvsagt strøm, og derfor har slike hodetelefoner et innebygd batteri som må lades i ny og ne. 

Sonys nye, trådløse hodetelefoner med aktiv støydemping, MDR-1000X, byr på den beste støyreduksjonen vi har hørt – ikke bare når det gjelder konstant susing fra en flymotor eller lignende, men også på mer tilfeldige lyder. 
Dessuten spiller de svært godt og har i tillegg et par finesser å by på som er ganske kjekke. 

Komfortable å ha på 

Konstruksjonsmessig består Sonys hodetelefoner både av plast, metall og imitert skinn. 

De polstrede øreputene er myke og begahagelige å ha på, selv om vi må holde en knapp på Bose QC35 når det gjelder komfort over lenger tid; også fordi Bose-modellen er noe lettere målt i antall gram (235 vs 275 gram). 

Har du ganske store ører, vil vi anbefale deg å prøve MDR-1000X i butikk først. 
Selve åpningen til øret er nemlig en noe smalere enn hva tilfellet er for QC35. 
For vår del har ikke hatt en utfordring med det, men vi innbiller oss at dette kan være noe som reduserer komforten for enkelte. 

MDR-1000X leveres i en hendig veske av imitert skinn. 
Du kan delvis brette dem sammen for å passe i vesken; da ved å vri klokkene 90 grader først. 
I esken følger det med en micro USB-kabel (til lading), en 3,5mm lydkabel (til kablet bruk), samt en adapter til bruk i fly, der det ofte er to utganger til underholdningen om bord. 

Flere smarte funksjoner 

En hake med Bose' variant er at du ikke kan høre på Bluetooth-lyd uten samtidig å ha støykanselleringen aktivert. 
Det kan være spesielt irriterende om du ferdes i vind, for vind på de utvendige mikrofonene lager en ulyd lik den du sikkert har hørt på videoopptak, og da er det bedre å slå av støydempingen. 

Vind hører du også på MDR-1000X, men her kan du i det minste velge bort støyreduksjon om den blir for plagsom, og fortsatt høre musikk (uten vindstøy) via Bluetooth. 

Men det er mer. 
Om du trykker på «Ambient sound»-knappen, kan du velge om du vil slippe inn omgivelseslydene, eller bare stemmer (altså lyder i dette frekvensspekteret). 
Sistnevnte kan for eksempel være kjekt om du sitter på toget, slik at du hører når neste stasjon annonseres, men da uten at du hører det vedvarende bråket fra hjul mot skinner. 
Eller om du vil høre kollegaene dine i et åpent kontorlandskap. 

Og legger du hånda inntil den høyre øreklokken, dempes musikken mens lyden rundt forsterkes. 
Da kan du fint ta del i en samtale eller få med deg viktige beskjeder. 

Super styring av musikken 

En ting vi liker veldig godt med Sony MDR-1000X, er at den høyre øreklokken også er berøringsfølsom. 
Du kan prikke to ganger på den for å pause/spille av musikk, sveipe til høyre (altså den veien du ser) for å hoppe til neste sang, til venstre for å hoppe til forrige og opp og ned for å regulere volumet. 
Holder du fingeren inne på den, starter du stemmeassistenten på enheten du bruker, altså Siri eller tilsvarende. 

Spør du oss, er det mye mer hensiktsmessig enn å bruke fysiske knapper du knapt kan se; enten de sitter på en øreklokke eller tidlig på ledningen. 

Mikrofonene i hodetelefonene gjør også at du kan bruke hodesettet som håndfriløsning. 
Batteritiden er for øvrig oppgitt til 20 timer med støykansellering aktivert og 22 timer dersom du kun bruker Bluetooth. 
Glemmer du å slå dem av, slår de seg av automatisk etter noen minutter om de ikke sitter på hodet. 

Imponerende støykansellering 

Det er mye lettere å teste et slikt produkt om man har noe å sammenligne med fremfor å ta det på husken, så vi ba om et nytt testeksemplar av Bose QC35, som vi til nå har ansett som de beste på støyreduksjon. 

Det er ikke noen dramatiske forskjeller mellom de to, men vi opplever faktisk at Sony-hodesettet jevnt over er bedre på å filtrere bort uønsket lyd. 

Jevn sus, som aircondition-anlegg, flymotorer og lignende er de begge nærmest like gode på, men Sony MDR-1000X imponerer stort når det gjelder å filtrere bort mer tilfeldig lyd; det være seg kolleger som snakker i et åpent kontorlandskap eller lyd fra trafikken når man spaserer bortover fortauet (ikke at det nødvendigvis er det smarteste å filtrere bort, men det kan du jo velge bort på Sonyen). 

I en av øvelsene vi prøvde, satt vi noen meter unna en tørketrommel, som innholdt enkelte plagg med knapper og den slags. 
Den jevne støyen fra trommelen ble borte på begge, men de små kneppene hver gang en knapp slo borti trommelen var langt mindre fremtredende på Sony-hodesettet. 

Dermed er vår konklusjon at disse Sony-hodetelefonene er den nye referansen hva angår å fjerne støy fra omgivelsene. 

Kjekk er også den innbakte kaliberingsfunksjonen, der du kan tilpasse støykanselleringen til ditt hode. 
Ved å holde NC-knappen inne, spilles en sekvens av testtoner, der hodetelefonene beregner ekko fra hodet ditt og den slags via mikrofoner på innsiden, slik at støyreduksjonen justeres deretter. 

De spiller bra også 

La det være sagt først som sist at lyd i stor grad er en subjektiv affære. 
Noen foretrekker godt med bass, mens andre kan sette pris på en varm mellomtone eller en fremstilling som er så nøytral som mulig. 

Med lydutstyr vil vi generelt anbefale deg å prøve i butikk først, eller passe på å prøve godt om du bestiller på nett, slik at du eventuelt kan benytte 14-dagers angrefrist. 

Når det er sagt, er det også enkelte egenskaper som er noe mer objektive. 
MDR-1000X har svært god dynamikk i lyden, som gjengis med god presisjon og imponerende detaljseparasjon, der man hører detaljer som mange rimeligere hodetelefoner ikke helt klarer å gjengi på samme måte. 
Adeles «Send my love» låter for eksempel svært sprettent, detaljert og kontrollert. 

Vi opplever også Sony-hodetelefonene som relativt nøytrale, med god balanse mellom bass, mellomtone og diskant, men evner allikevel å dra på med de deilige, dype basslinjene i Kanye West-remiksen av Lordes «Flicker» og samtidig gjengi den såre vokalen svært nær. 
I det hele tatt er vi svært fornøyde med disse hodetelefonene både hva gjelder lyd og støyreduksjon. 

For øvrig støttes også Sonys LDAC-teknologi i disse hodetelefonene, som overfører lyd med høyere bitrate enn Bluetooth, men det krever i så fall at du har en LDAC-kompatibel enhet i andre enden også, som en Xperia-telefon eller en Walkman av nyere årgang. 
Også Bluetooth AptX er støttet, samt oppskalering av komprimert lyd. 

Hva er vi ikke så fornøyde med? 

Paring med andre enheter kunne ha vært gjort litt mer elegant. 
Her er du nemlig først nødt til å skru av hodetelefonene for deretter å starte dem opp ved å holde på-knappen inne i rundt fem sekunder. 

Men de har riktignok NFC innebygd, som gjør denne paringen enklere ved å la enhetene berøre hverandre. 

Konklusjon 

Vi må bare applaudere Sony denne gangen. 
Japanerne har skrudd sammen et svært godt hodesett som byr på den beste støykanselleringen vi har opplevd, og som i tillegg spiller svært godt og detaljert. 

Takket være den berøringsfølsomme øreklokken på høyre side går det som en lek å justere volumet eller hoppe til neste sang, og du har gode muligheter for å slippe inn noe eller all lyd fra utsiden og fremdeles høre musikk når det er nødvendig. 

Billige er de riktignok ikke, med en prislapp på rundt 4.000 kroner; omtrent identisk med Bose QC35. 
Men er du på jakt etter de beste støykansellerende hodetelefonene akkurat nå, bør du sterkt vurdere Sonys siste nyvinning, for dette er rett og slett et par særdeles imponerende hodetelefoner. 

Sjelden har vi gruet oss mer til å sende tilbake et testprodukt. 

Sony MDR-1000X 
