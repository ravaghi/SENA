Gabrielle venter ikke
Hun styrer unna popbølgen og viser frem nye takter på låta "Venter". 

Etter et velfortjent inspirasjonsår i 2016 er Gabrielle ute med sin andre låt dette året, ”Venter”. 
Låten gir inntrykk av at hun har hatt fokus på å finne sitt særpreg. 

Bergensdama kommer sterkt tilbake med en ny, kledelig sound og istedet for å surfe videre på popbølgen, kjører hun sin egen stil. 
Jeg får inntrykk av at hun trives i låten. 

Hun henviser til dagsaktuelle problemer som mange kjenner seg igjen i; at man setter for store krav til seg selv – ”Kor lenge e for lenge, kor mye e nok. 
Når alt det som du savnar, e høyere opp”. 

Gabrielle overbeviser nok en gang som en artist med teft for de gode refrengene. 
Melodien er lett tilgjengelig, avslappet og har et større r&b-preg enn hennes tidligere låter. 

Den tidligere hiten til Gabrielle ”Fem Fine Frøkner” kan bli noe i overkant, og jeg liker godt at hun har roet ned intensiteten. 
Gabrielle har en sikker og uttrykksfull stemme, og briljerer igjen med sitt vokaltalent. 
Det veksles mellom utrolig behagelig og ekstremt tøft - grooven forplanter seg videre i kroppen. 

Jeg gleder meg til å se denne kule dama opptre med ”Venter” live, for dette er en låt som kommer til å slå an på scenen. 

Se Gabrielle gjøre 
"Fem fine frøkner" på P3 Gull 2014, låten som har eksplodert i Sverige den siste tiden 
