En av årets aller sterkeste albumdebuter
Usedvanlig vital indierock. 

ALBUM: 
Det er ikke bare rocken som sliter. 
Også dens selvbevisste søskenbarn – indierocken – har vært langt mer givende å lytte til. 

Det amerikanske enmanns-, kremt, enkvinnesbandet Jay Som får imidlertid skranglete gitarpop til å låte usedvanlig vitalt. 

Hennes debutalbum – oppfølgeren til den flotte, oversette samleren «Turn Into» – er musikk man tar seg selv i å mime med til på bussen, som om man plutselig var 16 år igjen. 

Hvordan hun får det til? 
Melina Duterte er et kolossalt låtskrivertalent, rett og slett. 

«Baybee» er en knallsterk kandidat til årets sommerlåt, mens den solblekede slowcore-hymnen (et paradoks, faktisk!) 
«For Light» er en knallsterk kandidat til årets låt. 

Ikke minst er de perfekte destillater av albumets såre, sympatiske hjerte: 
Livet er en prøvelse, men selv det å dele virkelig god musikk med noen er et hederlig forsøk på å jobbe seg ut av mørket. 

Våren kan ikke komme kjapt nok. 
