«Quicksand»:Skolemassakre i rikmannsland | 
Anmeldt av Asbjørn Slettemark 

En svensk overklassegutt skyter klassekameratene sine og ber kjæresten drepe ham. 
Hvorfor? 
«Quicksand» forklarer. 

En sint ung mann trer inn i et klasserom, åpner vesken og drar frem skarpladde våpen. 
Sebastian skyter for å drepe, før han ber kjæresten ta livet av ham. 
Maja gjør som hun blir fortalt, før hun synker sammen og er i sjokktilstand da politiet 15 minutter senere omsider stormer klasserommet. 

Scenarioet er dessverre ikke ukjent for hverken nyhetslesere eller filmtittere, men Quicksand er ikke bildene fra Columbine, Sandy Hook og de andre amerikanske skolemassakrene vi kjenner så altfor godt. 
De seks episodene er noe så spesielt som en fortelling om en skolemassakre i Sveriges mest snobbete overklassestrøk. 

Hva skjedde fra morgenmøtet til massedrap? 

Serien er basert på Malin Persson Giolitos glimrende roman Størst av alt (men har idiotisk nok fått den engelske tittelen i stedet for den originale, som den beholder i Sverige) og forteller historien om 17-åringene Sebastian og Maja. 

De er begge fra velholdne familier, men der hun er fra en vanlig overklassefamilie, er Sebastian sønn av en av Sveriges rikeste menn og en tidligere Miss Sverige-finalist. 
Når Sebastian og Maja tilfeldig treffes en lys sommermorgen før de skal begynne på gymnaset gjenoppstår barndomskjærligheten de begge husker fra tidlige år, men det intense forholdet utvikler seg raskt i destruktiv retning. 

Et år senere er Maja arrestert for drap, medvirkning til drap og forsøk på drap, mens Sebastian ligger på likhuset sammen med klassekameratene han skjøt. 
Eller var det Maja som skjøt? 
Hva skjedde med det vakre unge paret fra morgenmøtet til massemord? 

Viser ny vei for krim 

Malin Persson Giolitos bok viste en ny vei for skandinavisk krim, og serien fortsetter det arbeidet. 
I likhet med nye psykologiske thrillere, som første sesong av serien The Affair og romanen Til Jakobs forsvar (som også snart blir serie), tegner serien opp kartet fra traume til krim, uten å bygge det sedvanlige hvem-er-psykopaten-huset vi er blitt så vant til fra fiksjonen. 

Maja legger aldri skjul på at hun hjalp Sebastian å laste bilen med tunge bager den skjebnesvangre morgenen, og hun forsøker aldri å nekte for at hun elsket ham dypt tross hans stadig mer uforutsigbare oppførsel. 
Quicksand er på sitt beste når den lar Maja elske og hate Sebastian slik bare tenåringer kan. 
Jeg sitter hele tiden med et eneste spørsmål, det viktigste av dem alle: hvorfor? 

Kan analysere friere enn 22. juli-filmene 

Seriens portrett av den ødelagte Sebastian er hjerteskjærende. 
Forholdet til den styrtrike, distanserte faren fremstilles først like fraværende som faren selv, men etter hvert som konfrontasjonene tvinger seg frem tegnes også dette opp på tett, ubehagelig vis. 

Quicksand er skrevet av Camilla Ahlgren, som tidligere har laget filmgull av Stieg Larsson-trilogien og styrt Broen-skuten med stø hånd, og jobben med å gjøre romanfigurene til levende, tragiske svenske ungdomsskikkelser er forbilledlig gjennomført. 

Skolemassakrer og massemord på film er en vanskelig øvelse, noe som ble ekstra tydelig da 22. juli-terrorangrepene nylig ble dramatisert i tre forskjellige filmer. 
Men siden Quicksand er basert på en fiktiv hendelse, kan serien i større grad psykologisere og analysere fritt. 

Det gjør den da også, der den stabler opp Sebastians tragiske og heseblesende ungdomstid gjennom seks episoder, og spiller han og Maja mot og inntil hverandre. 
Ligger skylden hos fraværende, kalde foreldre, var det forutbestemt fra første ecstasypille, eller kunne Maja ha endret hendelsesforløpet? 

Quicksand spilles nydelig ut når den først gir oss skuddene i klasserommet og arrestasjonen av Maja, for så å lose oss gjennom forholdet hendelse for hendelse, fest for fest. 

Da blir den til en mørk skandinavisk drøfting om lyse sommerdager og enda hvitere ungdom, og bretter ut et overklasse-Sverige fylt til randen av stereotyper, fordommer, eldgamle tradisjoner og milliarder av kronor. 
At klassens narkoselger Dennis og den strebende innvandrersønnen Saimi er de eneste som ikke ser ut som arvinger av svenske adelstitler, forsterker miljøet rundt Sebastian og Maja som lukket, eksklusivt og snobbete. 

«Quicksand» er noe så utrolig som for kort 

Faktisk er de unge skjebnene og forknytte familieforholdene som tegnes opp så interessante at disse seks 45-minutters episodene blir i knappeste laget til å virkelig komme til dybden i konfliktene. 

Jeg hadde aldri trodd jeg skulle si det, men her kunne Netflix vunnet på å ha strukket materialet ut med en ekstra episode eller to. 
Sett bort fra det, er Quicksand forhåpentlig starten på en ny trend i skandinavisk krim: 
Serier som er mer opptatt av å forstå kriminalitet, skjebner og samfunnet vårt enn å skildre det. 
