Landets mest spennende artist
Amanda Delara imponerer med sin andre singel "Dirhamz" og viser seg som samtidens musikalske stjerneskudd. 

Amanda Delara ble raskt en nasjonal snakkis i høst med debutsingelen "Paper Paper". 
Den mørke poplåta ble umiddelbart B-listet på P3 og fikk etter kort tid oppmerksomhet internasjonalt da den iransk-norske artisten toppet Spotify Viral-lister i USA og globalt. 

19-åringen imponerte oss igjen med sin geniale tolkning av "Gunerius" hos P3Christine som mottok masse ros fra gutta i Karpe Diem. 
Nå er det norske stjerneskuddet ute med oppfølgeren "Dirhamz" og etter hele to opptredener på årets by:Larm, Ja Ja Ja Berlin og London, samt Slottsfjellfestivalen i sommer er det ingen tvil om at 2017 kan bli Delaras store år. 

Der "Paper Paper" befant seg i et seigt, mystisk og vakkert lydunivers som ga The Weeknd vibber, setter "Dirhamz" tempoet opp et par hakk, legger ytterligere tyngde på bassen og har et mer umiddelbart og fengende refreng. 
De elegante strykerelementene er byttet ut med gitarriff og Amandas dype stemme fremstår som hardere og mer bestemt denne gangen. 

"Dirhamz", som forøvrig er valutaen i flere arabiske stater, er en kul, urban poplåt, med snev av RnB og hip hop elementer. 
Bak det rå og hippe lydbildet, som man har lyst til å svinge hoftene til, gjemmer det seg likevel en dyster tekst med budskap: 
"Put on a flee, climbing the fence, start a new life in some distant land/back on the street where it began, pushing cocaine and chasing Dirhamz". 

Det er lett å trekke paralleller til M.I.A og Sia og deres kraftige stemmer og meningsladde tekster, men Delara klarer å skape noe helt eget. 
Som stjerneskuddet rapper sjæl i sin cover av "Gunerius"; «Hun kan bli stor, hun kan bli stor, sitte på tronen». 

Se Amanda Delara fremføre debutsingelen "Paper Paper" og covre "Gunerius" hos P3 Christine live: 
