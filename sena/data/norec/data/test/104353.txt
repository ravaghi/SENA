Yamaha YSP-5600
Atmos: 
5.1.2 

HDMI: 4 inn (HDMI 2.0, HDCP 2.2), 1 ut (ARC) 

Digital inn: 
2 xoptisk 

Trådløst: Wi-Fi, Multirom, Bluetooth 

Analog inn: 
RCA 

Subwoofer: 
Nei, subutgang 

B x H x D = 110 x 21,2 x 9,3 cm 

Pris: 14.400 kr 

Ingen har flere høyttalerelementer enn Yamaha. 
Målemikrofon skreddersyr lyden til rommet, og her er mer kraft enn de andre kan drømme om. 

Pluss: 
Dette er den klart kraftigste hjemmekinoplanken vi har testet, og den gir et godt inntrykk av ekte surroundlyd. 
Dynamikken er glimrende, og underholdningen et faktum. 

Minus: 
Subwoofer er nærmest en nødvendighet, da lyden fra planken alene blir i slankeste laget uten. 
Det finnes de med bedre oppløsning på musikk i stereo. 

Yamaha-planken gjengir et stort og flott lydbilde på film i surround. 
Lydlandskapet er mye mer nøyaktig enn med Philips, man får en større følelse av å ha ekte bakhøyttalere og takhøyttalere. 
Den hamler ikke opp med Samsungs ekte bakhøyttalere, men dette er det nest beste. 
Og når vi snakker dynamikk og lydtrykk er Yamaha i en egen liga. 

Men lydplanken trenger som nevnt en subwoofer. 
Den har knapt bass å snakke om, derfor testet vi den med subwooferen NS-SW300, som selges i pakke med YSP-5600 hos flere forhandlere. 

Sammen med subwooferen blir det noe ganske annet. 
Yamaha har den mest habile filmplanken av alle. 
Mye på grunn av den ekstreme dynamikken kombinert med stor romfølelse. 
Dialogene er også større og mektigere, og dette er det nærmeste vi har kommet ekte kinofølelse fra en lydplanke uten separate bakhøyttalere. 

Musikk i stereo trenger også subwoofer. 
Det blir slankt uten, men selv med den rimelige NS-SW300 blir det bra sving på sakene. 
Hør for eksempel på den kanontøffe «Hey Man, Nice Shot» av industrial metal-bandet Filter, hvor trommerytmene og bassgitaren sitter som skudd. 
Daft Punks «Lucky» har god oppløsning, og skinner ganske bra i overtoneområdet. 

Det er ikke en helt problemfri overgang mellom lydplanke og subwoofer, lydplanken har en liten pukkel i øvre bassområde som subwooferen ikke fjerner. 
