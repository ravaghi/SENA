«Asterix:Trylledrikkens hemmelighet»: 
Ablegøyer med Asterix 

Asterix, Obelix og resten av de gale gallerne er tilbake med nye sprell. 

Men trollmannen Miraculix har ikke like mye futt i føttene. 
Han faller faktisk ned fra et tre og brekker beinet, noe ikke spreke trollmenn gjør ifølge ham selv. 
Han bestemmer seg for å finne en ung trollmann verdig til å ta over. 
Det er imidlertid lettere sagt enn gjort, for det finnes ikke mange verdige og kompetente ungdommer i området som han tør å gi den superhemmelige oppskriften til. 

«Asterix» som også er navnet på hovedpersonen, er en fransk humoristisk tegneserie skapt i 1959 av manusforfatteren René Goscinny og tegneren Albert Uderzoden. 
Det har blitt laget en rekke filmer basert på tegneserien i løpet av årene, og de har alle holdt seg ganske tett opp til det originale materialet og karakteruniverset. 

Denne versjonen med originalmanus av Alexandre Astier leverer stort sett det en forventer. 
Mye humor, forslåtte romere og ikke minst villsvinjakter, men han introduserer også noen nye karakterer som den skumle trollmannen Sulfurix og den smarte og modige lille jenta Bonemine. 
Humoren har god timing og karakterene masse sjarm. 
Verken plott eller animasjon er veldig avansert, men det er 85 veldig fornøyelige og lystige minutter som vil underholde hele familien. 
