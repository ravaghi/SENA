Livssult og visshet om død
«Cabaret» er en sang på kanten av stupet. 

MUSIKAL: 
For Sally Bowles er livet en kabaret, oppstykket i episoder, nummer med stadig skiftende med- og motspillere. 
Hun er og trenger å være stjernen. 
For Cliff Bradshaw er livet et forfatterskap, inndelt i faser, med endringer og utvikling underveis, men med en grunnlinje å følge. 
Han kan trives i rollen som betrakter. 
En stakket stund møtes de to, og de elsker. 
Skal det være en kort affære eller et liv? 
Ekstraordinært er det uansett, for dem begge, og av dem begge. 

Mareike Wang og Gunnar Eiriksson gjør de to rollefigurene til mennesker, så sammensatte som mennesker og menneskers motiver er og kan være. 
De spiller komedie med sikker timing. 
De synger med følelse, og de vekker sørgmodig visshet om hva som, når «Cabaret» slutter, vil følge i fortsettelsen. 
For fortsettelse følger, det er tragedien, og det er komedien, og det er budskap og undertekst og uttalt i denne musikalen. 
På gjensyn. 
Auf Wiedersehen. 

Samtidig utspiller en kjærlighetshistorie mellom to andre mennesker seg, to langt eldre mennesker, to som har tatt langt flere av livets valg allerede, og som, det tror de i alle fall, har færre valg igjen å ta: 
Herr Schulz og Fräulein Schneider. 
Even Stormoen og Marianne Holter gjør dem til like nyanserte, presise skikkelser som hovedpersonene er. 
Også de, med stilsikker timing. 
Også de, i sang med følelse. 
Også de, sammensatt sørgmodige. 

Da og nå 

Temaene i «Cabaret» er varige: 
Livet, døden, kjærligheten. 
Politikken og pengene. 
Vilje til å velge. 
Trang til å fortrenge. 
«Cabaret» er også et portrett av ett bestemt øyeblikk i tiden, tiden kort før Hitler kommer til makten. 
I Berlin er dette en tid for fest og en tid for sult, en tid for ømhet og en tid for kynisme, en tid for schnapps og en tid for skremsler. 

Vi som er tilskuere har etterklokskapens kunnskap om hva som vil følge. 
Personene i rollegalleriet har ikke det, bare en av dem har det, og det er Cliff, for han er fortellerpersonen musikalen sees gjennom. 
«Cabaret» er hans erindring, og den fortelles med det slør av tvil som slike tilbakeblikk alltid inneholder. 
Hva, av det han husker, forsto han da, hva har han forstått etterpå? 

Denne bevisstheten ligger i hele oppsetningen. 
For Cliff, og for regissør Lyngbo, og følgelig også for den som sitter i salen, er «Cabaret» et nåtidsøyeblikk, men «Cabaret» er også en oppsummering fra ettertiden. 
Dette observatør-og-samtidig-deltaker-blikket Cliff har, har også oppsetningen som helhet, og Lyngbo og samarbeidspartnerne fører det videre til tilskuerne. 
Der trekkes linjer mellom forskjellige personer i samtidig utspilte scener. 
Kvikt og effektivt, og samtidig dypt. 
Se, dette valget ligner det valg disse andre står overfor. 
Se, dette velger de, og dette kunne de ha valgt. 

Slik oppfordres den som ser til selv å oversette det som skjer til enda flere sammenhenger. 
Flere ganger snus det også hva som er foran og hva som er bak scenen i Kit Kat Klub, noe som gjør teaterpublikum til klubbpublikum, og med det til berlinere under nazismens inntog. 

Kjemisk snop 

Slør og avsløring er stikkord også for scenografien, gjort av danske Rikke Juellund. 
Hennes arbeid går inn i en visuell signatur vi ofte har sett på teatret i nylig avtrådte Arne Nøsts sjefstid: 
Hovedelementene er få, stilrene og raskt utskiftbare, noe som tillater kjappe overganger mellom scener. 
De har snitt og skjæringer som både kan kalles tidløse og tidsmarkører: 
Utforminger som en gang var knyttet til en periode, men som, gjennom det at de er blitt klassiske, og stadig populære på ny, også beskriver tider etter. 
Detaljene i rekvisitter er mange, også de er utskiftbare, og de på en og samme tid ladet med symbolikk og lekent fleksible. 

I denne oppsetningen fortjener også Gøje Rostrups kostymer særlig omtale: 
De leder assosiasjoner til lettkledd sirkus, i farger som fra kjemisk snop. 
Ser en godt etter, kan en ane at sukkertøyfargene også kan knyttes til stemninger og egenskaper sukkertøysmakene til de samme fargene beskriver: Søtt, salt, syrlig, bittert, og blandet drops. 

I dette blir krigens og hverdagens grå-, blå- og bruntoner bruddet, når de, fra pause og utover, dukker opp med et stadig dypere alvor. 
Det som ellers kunne regnes som det «normalt hverdagslige», blir dermed urovekkende, forstyrrende og et varsel. 

Vi venner oss til det meste, bare det skjer gradvis, og vi kan fort miste oversikten over normalt og unormalt, forteller «Cabaret» oss. 
Også i dette er Rogaland Teaters forestilling særdeles smart lagd og særdeles virkningsfull. 
