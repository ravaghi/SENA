En renessanse for rocksteady
Stedet er New York i 2016 og ikke Kingston i 1966, men musikken er den samme. 

Plateselskapet 
Daptone i Brooklyn har gjort mye bra for soulmusikken siden de dro Sharon Jones fram i lyset på sin første utgivelse i 2002. 
Nylig etablerte de et underselskap for rock, og nå gyver de også løs på reggae.Eller rettere sagt forløperen rocksteady som strømmet ut fra Jamaica en kort periode på 1960-tallet. 
Debutalbumet til The Frightnrs høres ut som det stammer fra samme tid og sted, men er ferskvare fra New York. 
Tragisk nok døde vokalist og låtskriver Dan Klein av muskelsvinn i juni, da platen var klar. 
Det kan virke umulig å erstatte ham, men albumet blir uansett stående som et flott testament over The Frightnrs. 

Ikke minst gir musikken meg trang til å plukke de gamle platene med Heptones, Etiophians, Wailers, Techniques, Paragons, Ken Boothe og Alton Ellis igjen. 
Pluss alle de andre; selv om sommeren er over. 

Beste spor: 
"What have I done", "Till then", "Looking for my love", "Gonna make time". 
