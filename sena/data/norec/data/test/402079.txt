Restaurantanmeldelse:Ikke helt Dinnertier 

Maten er fortsatt bra på Dinner restaurant, men det er flere ting å pirke på. 

– Au! 

Spisefølget får en stor håndveske i hodet av noen gjester på vei ut. 
Det er ekstrem trangt hos restaurant Dinner og vanskelig å smyge seg forbi bord uten å velte glass eller komme borti folk. 
Det er fint å sitte litt intimt, men ved vinduene mot Nationaltheatret får man nesten nabobordet i fanget. 

Gratulerer med 30-årsdagen! 

Dinner restaurant har stort jubileum i år. 
Spisestedet åpnet dørene i 1989 og har siden den gang servert tusenvis av pekingender og mangopuddinger. 

Dinner er en av de mest effektive restaurantene i byen. 
Her har man flest bordsettinger, servitører får beskjed på øret når maten er klar, og bord blir ryddet mens folk går ut og nye gjester er på vei inn. 

Dessverre går ting så fort at restauranten glemmer å holde det skikkelig rent. 
På gulvet ved siden av oss ligger ris, noen grønnsaker, saus og en ubestemmelig kjøttbit. 
Det er skikkelig ekkelt! 

Lite nytt på menyen 

– 
Har de oppdatert menyen de siste 15 årene? undrer spisefølget. 
Dinner restaurant ble utvidet og pusset opp for en del år siden og fikk en cocktailmeny på plass, men ellers er mange av rettene de samme. 

De faste menyene byr på mye god mat for pengene. 
Både Jade-menyen til 419 kroner, Pekingand-menyen og Chef – menyen er knallbra kjøp. 
Ellers er det mange dim sum-varianter og retter fra robatagrillen. 

Sprøtt og glovarmt 

Vi starter med to forretter fra à la carte-menyen. 
De smaker skikkelig godt. 
Aller best er sprøstekte krabbeklør. 
Ut av de to frityrstekte bollene stikker en krabbeklo ut. 
Bitene er knasende sprø og glovarme, og innholdet laget på krabbekjøtt og scampi er utrolig saftig. 
Bitene blir dyppet i en nydelig og søtlig mangosaus. 

Fint skal det være 

Den andre forretten er en klassiker hos Dinner, hummersalat. 
Her er også en syrlig, søt og frisk mangodressing som er helt over de ulike salatbladene. 
Ved siden av er en annen salatvariant, med både tomat, gulrot, stangselleri og agurk i en rømmeaktig dressing. 
Den sødmefulle hummeren er spenstig og fin og er dekket av en smaksrik asiatisk pesto. 

Steinansikt 

– 
Det mest oppsiktsvekkende, bortsett fra mat på gulvet, er at det går litt tregt hos Dinner. 
Det har vi aldri opplevd før. 
Samlebåndsfølelsen er borte, og det tar faktisk noe tid før vi får bestilt vin til maten. 
Servitørene kan heller ikke svare på noen enkle spørsmål om maten underveis, og som vanlig er det lite smil og koseprat som kommer fra dem. 

Puh! 

Men det er lite å utsette på maten, også denne kvelden. 
Vi har dristet oss frempå med styrkegraden medium til den ene hovedretten, og nå kommer det røyk ut av ørene til spisefølget. 
Mildt hos 
Dinner er sterk norsk styrkegrad, og medium kjenner man lenge etterpå. 

Både tigerrekene og kamskjellet er fint varmebehandlet, og grønnsakene er sprø og gode. 
Det eneste som trekker ned, er at det er med altfor mye rødløk. 

Dvergappelsin 

Pannestekt piggvarfilet er en av de få rettene vi ikke har spist hos Dinner tidligere, men også denne retten innfrir. 
Flyndrefisken er meget saftig og fint krydret, og også her er det med deilige wokgrønnsaker som mais, mild og søtlig pac choy og grønne asparges. 

I en skål ved siden av har vi fått en blanding av soyasaus og sake som gjør retten mer smaksrik og spennende. 
Oppå fisken ligger det masse kumkvat – den oransje dvergappelsinen. 
Den byr på både sødme og vel mye bitterhet, som gjør at den blir litt for kraftig til resten av retten. 

Fløyelsmyk pudding 

La oss snakke om Faust venter oss på Nationaltheatret, men vi rekker en annen av Dinners klassikere før forestillingen: mangopudding. 
Den fløyelsmyke, friske puddingen smaker fortsatt himmelsk og har selskap av mangochutney og en kule kokosis med en vakker stemorsblomst på toppen. 
Det eneste vi savner, er et sprøtt innslag mot alt det myke. 

– Dinner har fortsatt kontroll på maten, men må passe seg for byens mange, gode nykommere. 
Der tar de godt vare på gjestene sine og har ryddet både på og under bordet! 
