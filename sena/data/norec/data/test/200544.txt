900 gram med utrolig mye PC
Tredje generasjon Zenbook er lettere og mindre enn noensinne. 
Det skulle man ikke tro når man ser på de tekniske egenskapene. 

Teståret 2017 er godt i gang, og vi har allerede testet to forrykende hybrider, HP Spectre X360 og Lenovo Yoga 910. 
Begge ble kronet med terningkast 5, og begge er premium-modeller i øvre pris- og kvalitetssjikt. 

Skjerm: 12,5-tommer, FHD IPS-skjerm, blank (1920 x 1080 piksler) OS: 
Windows 10 Home norsk Prosessor: 
Intel Core i7-7500u Grafikk: 
Intel HD 620 RAM: 
8 GB* SSD: 512 GB (M.2 PCI-e) Nett: 
802.11ac, Bluetooth 4.1 Tilkoblinger: 1 stk USB-C (3.1 gen2, minijack for lyd inn/ut, mini-dock med 1x USB 3.0, HDMI og USB-C. 
Størrelse: 29,6 cm x 19,1 cm x 1,2 cm 

Vekt: 0,91 kg 

* Vårt testeksemplar ble levert med 16 GB RAM, men det er ikke mulig å oppgradere fra 8 til 16. 

Nå er turen kommet til nok et premiumprodukt, Asus Zenbook 3. 
Den svært kompakte PC-en veier ikke mer enn 910 gram, til tross for at spesifikasjonene er helt på linje med dem vi fant i de modellene fra HP og Lenovo. 
Prisen er også i samme leie, i skrivende stund koster den fra 16.990 kroner, ifølge Prisjakt. 

Dette er imidlertid ikke noen hybrid, det er en fullblods, klassisk PC. 
Den har ikke en gang berøringsskjerm, men mer om det siden. 

Utrolig mye i liten innpakning 

Dette er en meget kompakt PC. 
Skjermen måler 12,5 tommer, og selv om rammen ikke er så tynn som på de to modellene vi har testet tidligere i år, er de ytre målene godt under vanlig for 13,3-tommere. 

Og så måler den bare 1,2 cm på det tykkeste - og vektnåla stopper altså på godt under kiloen. 
Dette er en PC om ber om å bli drasset med rundt overalt, noe den gode byggekvaliteten understreker. 
Her er det benyttet et lett metall rundt hele maskinen, fargen er mørk blå med detaljer i gull (du får den også i sølv og sort). 
Dette er uansett en maskin med høy smykkefaktor! 

Dokk følger med 

PC-en har kun to tilkoblingspunkter, en kombinert lyd inn/utgang på venstre side, og en USB-C-port til høyre. 
Denne brukes også som strøminntak. 
Heldigvis følger det med en minidokk til denne som gir deg en USB-C-port, en klassisk USB 3.0-port og HDMI-utgang. 
Det er et OK kompromiss, synes vi - selv om vi gjerne skulle sett et par USB-porter til. 

Dessverre har vi opplevd at utstyr har plutselig sluttet å virke når de har vært tilkoblet dokken, blant annet en Microsoft-mus. 
Da har vi måttet koble dokken fra og til igjen for at den skal fungere. 
Vi aner ikke hva som er årsaken til dette, men det er kjedelig når det er eneste tilkoblingsmulighet. 
Musen fungerer helt fint mot andre PC-er vi har prøvd den på. 

OPPDATERT: 
Vi fikk tilsendt en ny dokk fra Asus, og denne fungerte tilfredsstillende. 

God lyd! 

Til tross for sitt kompakte ytre, finner du hele fire høyttalere på denne PC-en, to under i fronten, og to rett under skjermen. 
Disse skal gi deg en følelse av surround under bruk, mener Asus. 

Vi er ikke helt sikre på om vi er imponert over effekten, men vi er i hvert fall ganske overrasket over at lyden har en vis fylde - der vi faktisk kan høre bassgitarer som ellers ofte blir borte på bærbare. 
Vi spiller mer enn gjerne litt lav bakgrunnsmusikk på denne PC-en. 

Blank men solid 

Skjermen har blank overflate, nærmere bestemt Gorilla Glass 3. 
Det betyr god beskyttelse mot skader, men betyr samtidig at den er meget utsatt for refleksjoner. 
Det har vært en trend den siste tiden at skjermer som ikke er berøringsfølsomme, har en mattere overlate enn berøringsskjermer - men da uten herdet glass som her. 

Personlig legger vi ikke skjul på at vi foretrekker en mer matt overflate. 
Skjermen er for øvrig lyssterk og fin, og IPS-panelet sørger for at farger og kontrast holder seg selv om du beskuer skjermbildet fra en av sidene. 

Oppløsning på 1920 x 1080 piksler sørger for fine raster og overganger, men de fleste vil nok måtte skalere opp tekst og grafikk i Windows en smule, for å sikre at ikke alt blir for smått. 

Ikke perfekt tastatur 

Under skjermen sitter et tastatur som går nesten helt ut til kantene. 
Det er akkurat nok til at det ikke er noe mindre enn på en vanlig 13,3-tommer. 
Hver tast er også ganske mye tynnere enn på forgjengeren. 
Tastaturet er baklyst, og du har fire forskjellige lysnivåer å velge mellom. 

Tastaturplaten er fast og fin, men dessverre er vi ikke 100 prosent fornøyde med responsen. 
Verst er det med mellomromstasten på vårt eksemplar, som ikke registrerer trykk dersom du trykker langt ut på sidene - noe vi til stadighet gjør når vi bruker touch-metoden. 
Det bør man kunne forvente ikke skal være noe problem i denne prisklassen. 

Pekeplaten er nærmest så stor som den kan være. 
Den støtter flerfingerbevegelser, og fungerer bra. 
De to integrerte knappene for venstre og høyreklikk avgir en lav lyd når de trykkes på, noe som er supert - men litt mer markert respons hadde ikke gjort noe. 

Oppe til høyre på pekeplaten finner du en fingeravtrykkleser, som du kan benytte for å logge deg raskt på PC-en (Windows Hello). 

Slik er ytelsen 

Til tross for den beskjedne størrelsen og lave vekten, er denne PC-en utstyrt med den raskeste ULV-prosessoren på markedet, Core i7-7500U. 
Modellen har ellers 8 GB RAM og 512 GB SSD. 
Den leveres også med 16 GB RAM og inntil 1 TB SSD, men merk at du ikke kan oppgradere fra 8 til 16 GB etter at du har kjøpt PC-en. 
Dette fordi minnet er fastloddet i hovedkortet. 

Passmark poeng: 3015 CPU: 
5366 GPU (3D): 
1082 SSD l/s 1,6 GB/1,5 GB pr sek Videostrøm batteri: 
475 min 

Ytelsestallene våre fra Passmark viser faktisk høyere totalscore (marginalt) enn på de to foregående maskinene, selv om de hadde samme prosessor og var langt større. 
Det er imponerende! 

SSD-en er også blant de raskeste vi har testet. 

Den integrerte Intel-grafikken holder greit til alt av 2D-opptegninger og video, også avspilling av 4K-materiale. 
Krevende spill med 3D-opptegninger er den ikke laget for, så er dette viktig for deg bør du velge helt andre maskiner - men du kan faktisk spille en del nyere titler om du tåler å gå ned på oppløsning og detaljrikdom. 

Maskinen er for det meste lydløs, men viftene kan gå på ganske høyt turtall under tyngre belastning. 
Det har også hendt ved et par anledninger at de har kjørt på full guffe litt uten at vi har funnet noen god grunn. 
Dette kan bero på drivere eller systeminnstillinger som fortsatt har forbedringspotensiale. 
Noe stort problem er det uansett ikke. 

Batteritesten vår baserer seg på strømming av video fra YouTube. 
På fulladet batteri kunne vi strømme video i 475 minutter før PC-en måtte i laderen igjen. 
Det er rett i underkant av 8 timer. 
Det er ikke usannsynlig at du kan bruke PC-en til varierte oppgaver i mellom 8 og 9 timer mellom hver lading, noe som også er imponerende - PC-ens størrelse, vekt og ytelse tatt i betraktning. 

Å lade batteriet går kjappere enn på de to andre PC-ene. 
Etter 30 minutter var det 25% ladet, etter én time hadde det nådd 57%. 
Litt dårligere batteritid har du riktig nok, men batteriet lades til gjengjeld litt raskere. 

Konklusjon 

Det er mye bra ved Asus Zenbook 3, ikke minst er det smått utrolig at produsenten har klart å stappe så mye teknologi og ytelse inn i den beskjedne boksen på 910 gram. 
Det må være ingeniørkunst av høy klasse. 

Maskinen ser bra ut, den yter meget bra, og byggekvaliteten er upåklagelig. 
Den er således super å dra med seg overalt, og får også plass i en liten veske (det følger en med). 

Vi må imidlertid trekke en del for at tastaturet har noen taster som kunne vært mer responsive, samt at dokken virker å være noe ustabil. 
Kanskje dette ikke gjelder alle eksemplarene, men når du legger 17.000 kroner på bordet, bør det være dønn pålitelig hver gang, mener vi. 

PC-en finnes også i både rimeligere og dyrere konfigurasjoner, fra rundt 12.000 til 20.000 kroner. 

Asus ZenBook 3 UX390UA-GS075T 
