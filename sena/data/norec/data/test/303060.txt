Herlig retromiks fra Lucky Lips
Malin Pettersen & Co. har funnet vinnerformelen. 

ALBUM: 
Det blomstrer i norsk country. 
Darling West leverte i forrige måned en søknad om «Årets album» med «Vinyl and a Heartache», Marit Larsens minialbum «Joni Was Right» ble fulgt opp med volum to forrige fredag og før sommeren fulgte bergensbandet Empty Bottles Broken Hearts opp debuten fra 2011 med flotte «Too Little Too Late» 

Malin Pettersen 

Og nå altså Lucky Lips, som debuterte i 2011 og fulgte opp med «Mountain Dust» i 2012 og ep-en «Bethea Ranch» - spilt inn i Austin, Texas - året etter . 

Og for en utvikling bandet og låtskriver og vokalist Malin Pettersen har gjennomgått fram til sitt tredje album! 

I starten holdt de seg stort sett til bluegrass, og i 2011 ble det kronet med tittelen «Europas beste bluegrassband» under en festival i Nederland . 

Retro-miks 

Det er ikke mye igjen av den stilen på «Coming Home». 
Det er fortsatt retro, men i stedet har de landet på en velfungerende miks av rockabilly, western swing, country og countryrock (sistesporet «Through Everything»). 

Malin Pettersen står bak ti av elleve låter, flere av dem med titler som kjæler med countryklisjeene (titler som «Wrong Side of a Lie» og «Quit Drinking»). 

Musikken omfavner vokalist Pettersens vokal. 
Hun synger som om hun hadde vokst opp i countrybeltet i USA. 
All ære til musikerne og medprodusent Marcus Forsgren, men Pettersen er med sin sang - og perfekte fraseringer - avgjørende for at dette blir så bra som det blir. 

Hør bare høydepunkter som «Getting Out» («sorry, but my heart is now unemployed») og «Zoe» («I'm not leaving you, I'm leaving me (...) 
I am like December / Zoe, you're like June»). 
Er du riktig satt sammen bør du allerede være hekta. 
