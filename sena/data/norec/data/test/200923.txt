God mellomklasse-modell fra Lenovo
Fin design, god skjerm og et meget godt tastatur. 
Det er mye å like ved den oppdaterte Ideapad 510S. 

Hvis du har fulgt med på Dinsides PC-tester dette året, har du sikkert lagt merke til at vi har testet en rekke modeller i ultrabook-klassen med skjermer på 14-tommer. 
Dette er en størrelse som igjen har blitt mer vanlig, etter at markedet i flere år har vært dominert av 13,3 og 15,6-tommere. 

Fin mellomklassemodell 

Du fikk kanskje samtidig med deg testen av Acer Swift 3, som ble kronet med terningkast 6? 
Nå har vi tatt en titt på modellen IdeaPad 510S fra Lenovo, en PC som ligner mye på den nevnte Acer-en, både hva angår utseende, størrelse, spesifikasjoner og pris. 
Kan den tukte vår soleklare favoritt i 7-8.000 kronersklassen? 

Skjerm: 
14 tommer, FHD IPS-skjerm, matt (1920 x 1080 piksler) OS: 
Windows 10 Home norsk - Signature Edition Prosessor: 
Intel Core i5-7200u Grafikk: 
Intel HD 620 RAM: 
8 GB SSD: 512 GB (M.2 SATA) 
Nett: 802.11ac, Bluetooth 4.0 Tilkoblinger: 2 stk USB 3.0, 1 stk USB 2.0, HDMI, minijack for lyd inn/ut Størrelse: 336 x 19 x 235 mm Vekt: 
1,5 kg 

Hva betyr spesifikasjonene? 

Først er det greit å gjøre oppmerksom på at 510S kommer i en rekke forskjellige konfigurasjoner, og i utgaver med både 13,3 og 14 tommer skjerm. 
Prisene starter på rundt 4.500 kroner for den enkleste 14-tommeren, som kommer med en Pentium-prosessor fra forrige Intel-generasjon, 4 GB RAM og 128 GB SSD. 

Leveres med «ren» Windows 10 

Vårt testeksemplar representerer derimot den dyreste konfigurasjonen her til lands, med siste generasjon Core i5-7200u-prosessor, 8 GB RAM og en romslig SSD på hele 512 GB. 
Prisen ligger på 7.990 kroner hos Elkjøp/Lefdal, da i såkalt Signature Edition. 
Det betyr at du får den helt uten demoprogrammer og annet rusk og rask fra tredjepart, noe som bidrar til at du får en best mulig opplevelse. 

Størrelse og vekt er nærmest identisk med Acer Swift 3, den veier nøyaktig 1563 gram, bare 16 gram mer enn Acer-en, viser våre egne målinger. 
Chassiset er laget av aluminium fra innerst til ytterst, og den matte overflaten er langt på vei immun mot skjemmende fingeravtrykk. 

På undersiden er det imidlertid en vesentlig forskjell. 
Her har Ideapad 510S innsug av luft, noe Swift 3 ikke har. 
Dermed anbefaler vi ikke å ha Ideapad 510S for lenge i fanget, da det kan føre til varmgang med tilhørende viftestøy. 

I fronten på undersiden sitter et par høyttalere merket Harman. 
Lyden er ikke mer enn OK. 
Den duger greit til lav bakgrunnsmusikk, radio og YouTube, men mangler bassen som trengs for å gi godfølelse. 
Det er imidlertid sjelden kost i denne klassen. 

Alle tilkoblingene sitter på sidene. 
Her finner du to USB 3.0-porter, en USB 2.0-port, HDMI-utgang, nettverksport (10/100/1000 Mbps) samt 3,5mm kontakt for lyd inn/ut. 
Vi savner definitivt en USB-C-port. 
At denne mangler, må skyldes at førsteutgaven av 510S ble lansert på et tidspunkt da USB-C ikke var veldig utbredt. 

Åpner vi lokket, blir vi møtt av et klassisk og rent Lenovo-miljø, med det karakteristiske tastaturet med avrundede taster i bunn. 
Det er et helt strålende godt tastatur, med minimal svikt, god respons og lite støy under tasting. 

Under tastaturet sitter en gjennomsnittlig stor pekeplate, med markert skille mellom venstre- og høyreklikking. 
Den støtter multiberøring, og fungerer for eksempel glimrende til skrolling i lange nettsider med to fingre. 

Imidlertid merker vi oss nok en mangel i forhold til Acer Swift 3, støtte for Windows Hello og pålogging/autentisering med fingertuppen. 
Dette er noe vi har begynt å forvente av PC-er i 2017. 

Skikkelig fin skjerm 

Skjermen måler 14 tommer og har full HD-oppløsning (1.920 x 1.080 piksler). 
Overflaten er matt, noe som betyr at den gir minimalt med reflekser fra omgivelsene. 
Panelet er av typen IPS, som sørger for god fargegjengivelse og innsyn fra sidene. 
Lysstyrken er gjennomsnittlig god, og totalt sett er opplevelsen av skjermen helt på høyden av hva du bør forvente når du legger 8.000 kroner på bordet for en ny PC. 

Faktisk kan du legge skjermen nesten helt flatt! 
Det er sjelden kost, uansett klasse - med unntak av hybridene mellom PC og nettbrett. 
Vi har selv hatt glede av det mange ganger, for eksempel når vi vil se film på flyet - og det er ekstremt trangt mellom setene. 

Slik er ytelsen 

PC-en byr på en ytelse som er helt på linje med de andre modellene vi har testet med tilsvarende prosessor. 
Core i5-7200U er prosessoren som er ment å dekke behovene for 80 prosent av oss, og sørger for god generell ytelse i kontorprogrammer og alt av nettaktiviteter, inkludert strømming av høyoppløst video og musikk. 
Dette er en maskin du kan jobbe på uten at du hele tiden blir heftet av forsinkelser og timeglass - selv når du kjører flere programmer samtidig. 

Passmark poeng: 
2589 CPU: 
4786 GPU (3D): 
882 SSD l/s: 563 MB/532 MB pr sek Batteri video: 358 min 

Lenovo har utstyrt maskinen med en godt hørbar vifte - men den er stille i lange perioder med liten og lett aktivitet. 
Under tung belastning vil du oppleve at den spinner opp og lager noe støy - spesielt om du faller for fristelsen å legge PC-en i fanget eller på en pute. 

Er du opptatt av spilling, finnes det langt hvassere PC-løsninger du heller bør kikke nærmere på, men til eldre og litt enklere spill enn dem du finner på topp 10-lista, kan du ofte spille med grei flyt. 
Simms, Football Manager, Minecraft og andre, mindre grafikkintensive spill bør være null problem. 

Godt med lagringsplass 

SSD-en kommuniserer via SATA-grensesnittet, noe som begrenser hastigheten litt i forhold til PCIe-løsninger, som for eksempel i den nevnte Acer Swift 3 og «råtassen» Microsoft Surface Book. 
Vi målte lese/skrive-ytelsen til 563/532 MB i sekundet på det meste, noe som absolutt er akseptabelt - og garantert ikke noe som vil oppleves som en flaskehals under normal bruk. 
Og så har den svært god kapasitet, da! 
Normalt leveres PC-ene i denne klassen med 256 GB SSD - her får du det dobbelte. 

Hva så med batteritiden? 
Vi strømmet video fra YouTube i 358 minutter før maskinen slo seg av, noe som tilsvarer like under 6 timer. 
Det skulle tilsi rundt 6-7 timer med lett, variert bruk, noe du minst bør kunne forvente i denne klassen nå. 

Vi må samtidig legge til at batteriet lades kjapt, etter en time i stikkontakten hadde kapasiteten gått fra 0 til 60 prosent. 
Det tilsvarer ladetiden på Swift 3, tangering av årsbeste, med andre ord. 

Konklusjon 

Lenovo Ideapad 510S ligger langt nede på salgslistene, men etter å ha testet den, mener vi mange flere bør vurdere denne maskinen. 
Det er en fin maskin med gode ytelser, og hadde den hatt fingeravtrykkleser og USB-C-port hadde vi landet på en femmer på terningen. 
Nå ble det til slutt en sterk firer, men klarer du deg uten de to egenskapene, er dette en maskin som gir deg det du betaler for og litt til - ikke minst meget god lagringsplass. 

Se oppsummeringsboksen under for våre plusser og minuser, og sjekk også ut testene av Acer Swift 3 før du bestemmer deg. 

Lenovo IdeaPad 510S-14 80UV006RMX 
