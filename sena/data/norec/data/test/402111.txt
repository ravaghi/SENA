The Act:En historie så absurd at det er vanskelig å tro at den er sann. 

Unge Gypsy har så mange sykdommer at hun knapt kan holde tellingen. 
Den virkelig skrekkhistorien er at hun egentlig er frisk. 

The Act er fortellingen om dødssyke Gypsy Rose (Joey King) og hennes mor Dee Dee (Patricia Arquette). 
De to lever et beskyttet liv i New Orleans, hvor datterens unike sykdomshistorie og morens uendelige stå-på-vilje skaper stort innsatsvilje og sympati. 

Etter orkanen Katrina finansierer en veldedig organisasjon et spesialdesignet dukkehusaktig hjem til dem i Springfield Missouri, der alt er lagt til rette for at Gypsy kan leve et så godt liv som mulig. 

Behandles for et utall av sykdommer 

Åtte år gammel plasseres Gypsy i rullestol, på grunn av det moren hevder er en muskulær lidelse. 
I tillegg har hun allergier og problemer med fordøyelsen, som ender med at Gypsy blir sondeernært gjennom et hull i magen. 

Dette er bare en håndfull av de påståtte sykdommene Gypsy behandles for, og som gjør at moren ser seg nødt til å holde henne hjemme store deler av tiden. 
Beskyttet fra omverdenen, aldri ute av syne. 

Får egne barn operert på falsk grunnlag 

I virkeligheten er Gypsy mer eller mindre frisk. 
Dee Dee lider av den relativt ukjente diagnosen Münchausen by proxy, hvor omsorgspersonen fabrikkerer eller fremkaller sykdommer hos barnet. 

Fra utsiden fremstår den lille familien i det rosa huset som en nydelig og uadskillelig duo, hvor moren har ofret livet for å ta vare på sin syke datter. 
De inviteres på ulike TV-opptredener og til Disneyland, og får stadig oppmerksomhet for sitt sterke bånd og historie. 

På innsiden teller moren penger sendt fra veldedige organisasjoner og privatpersoner, som alle vil hjelpe den stakkars moren og behandlingen av hennes syke datter. 

Sniker seg ut av sengen for å drikke Cola 

Etter hvert som Gypsy vokser til, begynner hun å forstå at noe er galt. 
Ved en tilfeldighet oppdager hun at hun er eldre enn moren forteller henne. 
En natt hun sniker seg ut av sengen for å drikke Cola, får hun en gang for alle bekreftet at hun slett ikke er allergisk mot sukker. 

Bak morens rygg skaffer hun seg etter hvert hjelpemidler til å kommunisere med omverdenen. 
Bak hemmelige konti og mystiske parykker, oppstår drømmen om å flykte fra morens fangenskap og skape sin egen fremtid. 

Er basert på virkeligheten 

Kjenner man ikke til historien eller personene serien handler fra før, virker det nesten for absurd. 
Gypsys klær og naivitet, og morens overdrevne omsorg. 

Hvordan hun bærer sin funksjonsfriske datter over i vasken for å barbere av henne håret, til hvordan de hundrevis av ulike pilleeskene formelig velter ut av medisinskapet. 
Men måler man det opp mot dokumentaren Mommy Dead and Dearest om samme historie, er det skremmende likt. 

Serien sies å kun være løst basert på virkeligheten, men enkelte scener er nærmest identiske. 
Skuespillerne har lagt sin flid i å rekonstruere mer enn bare enkelthendelser. 
Detaljnivået på alt fra Gypsys kroppsspråk til hennes gyselige briller er imponerende. 

En sykdom vi bør vite mer om. 

De sterke fargene symboliserer fortellingen om en mor og datter fanget i en fantasiverden. 
Gypsys fargesprakende kostymer og parykker, og det knallrosa huset opprettholder fasaden. 
Det er først i mørket og bak lukkede dører at den dystre sannheten kommer til syne og vi ser hvilket fengsel det rosa huset egentlig er. 

Den 19 år gamle Joey King gjør en fabelaktig rolle, og har ofret håret for å gå inn i rollen som liksom-dødssyke Gypsy. 
Historien er så god at den trengs ikke skrus til, og skuespillernes overbevisende prestasjoner styrker fortellingen ytterligere. 

Noen huller er det likevel, og et par scener og dialoger fremstår til tider som overdrevne eller fortellende. 
Som når Dee Dees egen mor omsider blandes inn i fortellingen, går det plutselig skrekkelig fort. 
Heldigvis oppstår disse tilfellene så sjeldent at det lett å tilgi. 

Kjenner man ikke til historien fra før, er det ved første øyekast kanskje lett å dømme serien for å fortelle og overspille usannsynlige relasjoner. 
Men åpner man døren til denne underverdenen, er det både en historie og sykdom vi vil, og ikke minst bør, vite mer om. 
Den er nok mer utbredt enn vi tror. 
