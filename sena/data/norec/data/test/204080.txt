Apple/Beats Powerbeats 3 Wireless
Apples Powerbeats 3 skiller seg fra de øvrige øreproppene i testen ved at de er av typen som festes på øret med en bøyle. 
Ikke så dumt som det ser ut; til trening kan det være kjekt å ha litt ekstra feste når man hopper og spretter som verst. 

Selve proppene er av «in-ear»-typen som sitter ytterst i øregangen. 

Vi syns imidlertid ørepluggene kan være litt knotete å feste på øret. 
Det ble mye fikling for oss med langt hår i hestehale. 
Når vi først har fått de i øret, sitter de dog godt, og de er også relativt behagelige. 

Det følger med tre ekstra par propper om de medfølgende ikke passer. 
Ørebøylen kommer bare i én størrelse. 

Akkurat som AirPods er Powerbeats 3 utstyrt med en trådløsbrikke fra Apple som byr på usedvanlig enkel tilkobling til iPhone (W1). 

Det er i grunn bare å skru de på, og så vil du få en forespørsel på mobilen om du vil koble de til. 
Trykk på ja, og så er det bare å begynne å ta de i bruk. 
Neste gang du skrur proppene på, vil de umiddelbart være koblet til igjen. 

En annen annerledes detalj med Powerbeats 3 er at øreproppene er festet sammen med en kabel. 
Så helt trådløse er de altså ikke, men det er faktisk ganske kjekt, da de gjør at man ha dem hengende rundt halsen når man tar pluggene ut av øret for å snakke med noen på treningssenteret eller lignende. 
Vi opplever ikke noe skraping eller støy fra denne når vi løper, slik man ofte gjør med kablede øreplugger. 

På kabelen er det en fjernkontroll for å styre musikk eller svare på anrop. 
Den sitter en anelse høyere opp enn vi foretrekker, men de er enkle å bruke. 
Det er et konsept man er vant med fra for eksempel Apples EarPods, så det er ingen bratt læringskurve, noe som ofte er tilfellet med styringsfunksjoner på trådløse ørepropper. 

Til tross for et litt traust (sporty) utseende, låter det bra fra Powerbeats 3. 
De er en anelse mer bass-tunge enn for eksempel Bose-ørepluggene, men lyden er vel så god og fyldig. 
Vi syns dessuten mye bass er midt i blinken når vi trener. 

Her stenges også lyden fra omgivelsene godt ute, noe som kan være bra eller dårlig alt ettersom. 
På høyt volum er det dog en del lydlekkasje. 

I handsfree-sammenheng er lyden klokkeklar i begge ender. 

Om det skulle være noe å trekke for, er det at musikken ikke automatisk settes på pause når vi tar øreproppene ut av øret. 
Ikke en livsviktig funksjon, men vi setter pris på den hos både Jabra og Samsung. 

Her får du heller ingen app med flere innstillingsmuligheter, uten at det trenger å være noe negativt. 

Når det gjelder batteritiden, er den like god som lovet, altså rundt 12 timer. 
Disse kan vi bruke i dagesvis uten å måtte lade. 

Det er i det hele tatt mye å like med Beats Powerbeats 3. 
Lyden er god, batteritiden svært bra, og tilkoblingen opp mot iPhone er utrolig smidig. 
De mangler kanskje litt ekstra finesser, og helt trådløse er de jo ikke. 
