John Scofield i god form, men ikke i storform
Nok en fin kveld med en gammel gitarhelt, men uten at det tok helt av med John Scofield. 

Maijazz, John Scofield, Stavangeren, tirsdag kveld. 
Publikum: 
Cirka 300. 

En tidligere kollega tippet alltid «John Scofield» da Maijazz skulle presentere programmet sitt. 
I og for seg et ok tips, for han har vært i byen flere ganger tidligere, i ulike konstellasjoner. 
Denne kvelden hadde han med seg kvartetten bak albumet «Combo 66»: 
Gerald Clayton (piano/orgel), Vicente Archer (bass), Bill Stewart (trommer) og altså Far Sjøl. 
Han har rukket å bli 67 år (Combo, men lite tyder på at han har tatt AFP eller inntatt liggestolen. 

Det snakkes mye om «sounden» og «stilen» når gitarveteran Scofield omtales, og den er absolutt på plass. 
Lyden og tonen i gitaren er gjenkjennbar. 
Han åpner konserten som han åpner albumet, men «Can’t Dance», en trivelig og velspilt sak med litt 60-tall-vibber, en melodisk tema og runder med soloer fra bandet. 
Jo da, det låter flott, men de bruker litt tid på å bli varme i trøya. 

F U Donald! 

I likhet med Al Di Meola, som åpnet Maijazz mandag kveld, er det solide sake vi får høre, både fra Scofield og bandet hans. 
De tillater seg noen småfrenetiske partier, og de kommer bluesen og funken litt i møte på «Southern Pacific», en litt mer kantete sak som bryter fint med resten. 

En annen likhet med Al 
Di Meola var at også her ble det servert en liten hilsen til den amerikanske presidenten. 
«You’ll like this», sa Scofield, før han introduserte trommis Bill Stewarts «F U Donald». 
Som nevnt i Meola-anmeldelsen, dette er det nye «Heia Viking». 
Låten er som en klagesang der man kan høre Scofields gitar hakke på Trump og småhissig servere The Donald noen gloser. 
Fin låt. 
Heia Viking! 

Godt arbeid 

Scofield og hans band skrur opp intensiteten når de skrur ned volumet. 
To roligere låter får fram en nerve og en tilstedeværelse som manglet litt på andre låter. 
Han lukker øynene, biter tennene sammen og seiler ut på rolig hav. 
Men det er ingen tvil om at publikum var enda mer begeistret når Scofield dro til og fant sin indre rocker. 

Scofield og nas Combo 66 har absolutt sine flotte øyeblikk. 
Etter hvert smeller 67-åringen til med både lekre, luftige saker og de mer dieseldrevne bluesrock-partiene. 
Bandet får vist at de kan holde følge, noe ingen var i tvil om. 
Det tok litt tid før de kom skikkelig i gang, og deler av denne konserten føltes som godt arbeid, men heller ikke så veldig mye mer. 
Vi noterer nok en gitarhelt som leverte en fin kveld, så venter vi på de virkelig store Maijazz-øyeblikkene en dag eller to til. 
