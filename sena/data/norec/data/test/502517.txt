Maktdemonstrasjon fra Karpe
Karpe viste Bergen hvorfor de er blant Norges aller beste liveartister. 

Det er noe eget med å være på en konsert der publikum synger med på hvert eneste ord som kommer fra scenen. 
Og slik er det definitivt når Karpe inntar scenen i Røkeriet på USF 
Verftet torsdag kveld. 

For Magdi og Chirag i Karpe har stålkontroll fra første til siste sekund. 
Fra de starter med «Zilal», som er et at stykkene på deres siste utgivelse, «SAS PLUS/SAS PUSSY». 
Til de avslutter med «Blod Homie». 
Og imellom de to låtene, får vi høre noen av de største og viktigste bidragene til norskspråklig musikk de siste 15 årene, fremført med en friskhet og en intensitet som kunne få en til å tro at alle låtene var helt nye. 

Skrikene til Chirag mot slutten av «Lett å være rebell i kjellerleiligheten din», får jeg gåsehud bare av å tenke på. 

I boken «Nye hiphop-hoder» fra 2018, beskriver Øyvind Holen hvordan den norske platebransjen var i ferd med å gi opp norskspråklig rap på midten av 2000-tallet. 
Man kunne fortsatt få tusenvis av voksne folk til å betale 179 kroner for plater med artister som DumDum Boys og Anne Grete Preus. 
Men å få masse ungdommer til å betale for rap-cd-er? 
Glemmesak. 
Det var ingen penger å tjene der. 

Tolv år seinere, nærmere bestemt i april 2017, spilte duoen som da het Karpe Diem tre utsolgte konserter i Oslo Spektrum, for til sammen 27.000 mennesker. 
Karpe ble kronet som Norges største kanskje største liveband. 
At ungdommer ikke gadd å betale 179 kroner for en cd-plate, hadde ikke lenger noe å si. 

Karpe har ikke valgt den enkle veien mot toppen. 
Men de har bare vokst og vokst, samtidig som deres musikk er blitt stadig mer kunstnerisk og politisk. 
De er også blitt kjent for sine ambisiøse liveshow, og det mangler heller ikke på ambisjonene på Verftet torsdag. 

Istedenfor å bruke den vanlige scenen på USF Verftet, har de bygget om lokalet og fått satt opp en firkantet scene midt på gulvet. 
Musikerne de har med seg står på ulike mindre scener rundt om i lokalet, og på veggene henger det skjermer som viser ulike videoklipp. 

Den firkantede scenen midt på gulvet minner litt om en boksering, bortsett fra at Chirag og Magdi absolutt ikke har noen planer om å slåss. 

De løper frem og tilbake, og sceneplasseringen gjør at de får en unik kontakt med publikum. 
Det hele blir både storslått og intimt på én gang, og musikerne Karpe har med seg gjør akkurat passe mye ut av seg. 

Rap er egentlig ganske enkelt, man trenger ikke komplisere det. 

«Jeg får lyst på MDMA, og å gå på bordell. 
Hver gang de kaller meg for rollemodell», rapper Chirag på låten «Hus/hotell/slott brenner». 
Spennet mellom det å være stolt av hva man har fått til, og en ambivalens knyttet til det å være «et forbilde», går igjen i tekstene til Karpe. 

Publikum på USF 
Verftet vil nok uansett tilgi Chirag og Magdi det aller meste. 
For de synger med på hver stavelse på USF 
Verftet på torsdag – uansett hvor vi måtte befinne oss i Karpes tekstunivers. 
Enten det er i Toyotaen til Magdi, ved kjøpesenteret Gunerius eller i Montebello på Oslo Vest. 

Når publikums kjærlighet for artisten på scenen er så stor, er det ekstra fint å være på konsert. 
Selv for hvite menn som pusher 40. 
