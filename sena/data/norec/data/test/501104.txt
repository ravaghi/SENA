Raskt i glemmeboken
Man må lete lenge etter gullkorn på Ida Marias siste album. 

For folk flest er nok artisten Ida Maria mest kjent for sin «I Like You So Much Better When You're Naked» fra 2008. 
At artisten fra Nesna i Nordland nå gir ut et album fullt av gamle amerikanske spirituals, i regi av Kristelig Kulturverksted — dedikert til flyktninger, bør derimot ikke komme som en overraskelse. 
Musikalsk sett er det som om Ida Maria blar seg bakover i Tom Waits' albumkatalog. 

Og artisten har alltid gitt inntrykk av at hun engasjerer seg i det som skjer rundt henne, også politisk. 
Man kan knapt tenke seg et stiligere norsk alternativ enn Ida Maria til å spille inn denne musikken, men uttrykket kler henne bare tidvis. 

For selv om det lover godt under den mektige og forstyrrende åpningslåten «I'm Gonna Tell God All Of My Troubles», så er det mye på «Scandalize My Name» som raskt går i glemmeboken, blant annet tittellåten. 
Hun er vokalmessig sterk i avslutningspartiene i «Down to the River», og om målet med denne platen er å påvirke oss til å resonnere rundt dagens flyktningkrise, er «There's A Man Going Round Takin' Names» platens sterkeste bidrag. 

«Scandalize My Name« er godt produsert, og lydbildet er rikt, til tross for at spirituals som oftest er musikalsk enkle. 
Artisten selv gjør heller aldri en dårlig jobb. 
Men å måtte lete særlig hardt for å finne gullkornene i Ida Marias album, har aldri vært tilfellet før. 
Jeg savner også hennes egen låtskriving, som alltid har vært en av hennes største styrker. 
Hun er sterkere på den rene rocken og bluesinspirerte raljeringen hun har gjort tidligere. 
Det er synd, siden «Scandalize My Name» nok har som utgangspunkt å påvirke lytteren i større grad enn hva et tradisjonelt rockealbum gjør. 
