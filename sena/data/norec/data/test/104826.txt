Låtanmeldelse:Astrid Smeplass – «Hurts So Good» 

Nordisk smerte. 
Internasjonal klasse. 

«Hurts So Good» 

Nei, det er ikke lange tiden siden forrige låtslipp fra Rennebu-jenta. 
Når man teller ned til en EP, må det være såpass. 

«Hurts So Good» har i likhet med forgjengeren «Paper Thin» en hang til underlig myke, hva skal man kalle det, kattelyder i det utvidete rytmeseksjonsbegrepet. 

Og en slags dyster, nattlig bunn – dog ikke like mørk som «Hyde» fra i fjor høst. 

Den danske produsenten Andreas Sommer tok mye plass og gjorde nylig studio-«Paper Thin» betraktelig veikere enn den akustiske demoversjonen. 

MAG (svenske Johan Carlsson) gir endelig Smeplass den internasjonale popklangen hun tidligere kun har vært i nærheten av som Matoma-medspiller. 

Intervju med Astrid S: – Skummelt å være sårbar 

Om finpussen høres dyr ut, kan det ha sammenheng med at låten er mikset av Tony Maserati. 
Hvem? 
Å, bare han som mikset det første Beyoncé-albumet, blant mye annet. 

I starten: 
Milde rytmer og mjauende synth møter den bredeste bassen siden Rihannas «Kiss It Better». 

«You fight me off like a firefighter, so tell me why you still get burnt», synger Astrid. 

Ja, det er selvsagt den type smertelig glede. 

Refrenget åpner foruroligende trygt, før det formelig eksploderer i et voldsomt, utagerende klanglig og urmessende motgående kor. 

Derfra og ut er dette en R&B-popballade med ambisjoner som mer enn innfris. 

Smeplass' stemme høres endelig helt naturlig ut i dette klaustrofobiske lydlandskapet. 

Mellomspillet som kommer litt over to minutter uti er nærmest en låt i seg selv, hvor det mer enn skinner gjennom at produsenten er en del av produsentteamet som tilhører den svenske hitmogulen Max Martins selskap. 

Astrid Smeplass' musikalske fokus har så langt virket litt søkende. 

Nå virker derimot ting å falle smertelig godt på plass. 

Fikk du med deg de andre Astrid S-låtene? 
«Paper Thin» fikk terningkast fire, «Hyde» terningkast fem og Matoma-samarbeidet «Running Out» fikk merkelappen «tom for inspirasjon». 
