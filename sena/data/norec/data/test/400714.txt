Energiske Julie Bergan
Harde trommeslag ljomer gjennom Rockefeller idet lyskasterne kommer på. 
Julie Bergan har mye personlighet, både i musikken og på scenen, og later til å være i sitt rette element. 

Hun serverer en energirik konsert, som åpnes med fengende «After hours» og den ferske hiten «Blackout». 
Igjen er det trommer og synth som danner resten av lydbildet, samt lekker gitargarnityr. 

Bergan later til å ha funnet en sound som bygger på trender fra den moderne popverden, samtidig som den stikker seg nok ut til å være interessant. 

Vi blir servert en ny låt, «Karate», som bygger på mange av de samme ideene som tidligere materiale, men skiller seg nok ut til å holde på spenningen. 

Dette er ikke favorittsjangeren min, men Bergan behersker den godt nok til å overbevise. 
Hun blåser liv i et småslitent publikum, før hun naturlig nok avslutter med flotte «Arigato». 
Kult. 
