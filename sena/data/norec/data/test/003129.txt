Gror uten skam
Rapper og Skam-skuespiller Ezzari fortsetter å vise muskler med singelen “Null”. 

Det tilhører sjeldenhetene at låtene som leveres fra kjellerstudioet til produsent Axxe på Oslos vestkant ikke er injisert med en “spretten” kvalitet. 
Lekne melodier godt inspirert av nittitallets r&b-estetikk er et landskap låtene til Axxe ofte befinner seg i. 
Det er et spesifikt groove som gjenkjennes hos flere artister han har jobbet med, muligens best eksemplifisert på High End/Asfalt, Arifs moderne rapklassiker. 

Nå har nykomlingen benyttet seg av produsentens tjenester på “Null” og det høres fresht ut med Axxes signatursound. 
Og med dette har Ezzari lansert oppfølgeren til “Ikke noe press”, den selvbiografiske debutsingelen fra forrige måned. 
På “Null” funderer den unge rapperen over sin sti inn i artist-tilværelsen - “det var ikke dette jeg planla, men ting har skjedd siden sist vi har prata” sier han i låten - og det er jo sant. 

Fra å bemerke seg med noen spor på slutten av fjoråret til debut på et stort label, rolle i en viss serie som heter Skam og nå lansering av singel nummer to i rekken. 
Det har utvilsomt vært et fett halvår for den unge artisten som på sin korte fartstid viser en personlig og nær måte å skrive på. 

Ezzari gjør en god figur på “Null” - over fjærende synthdriv og smidig basslinje er Ezzari på sin ekte realness-ting, men uten å være prekete. 
“Jeg rapper min story, mens du var opptatt å putte kæber på story”, er en linje som forteller om fokuset til rapperen som også med hell leker seg med sangrap på refrenget. 

“Null” er stødige saker, og føles fortsatt som en introduksjon av et ungt talent med et potensial. 
Nå gjelder det å gå hele veien for Ezzari. 
