Super Mario Run
Super Mario er sjarmerende, også på mobil. 

Nintendo vet å verne om sine favoritter, i årevis har derfor den lille rødkledde rørleggeren deres med få unntak kun opptrådt på Nintendos egne spillplattformer. 
Nå i desember har imidlertid Super Mario for første gang beveget seg over til smarttelefonen. 

Super Mario Run er en svært forenklet utgave av de klassiske plattformspillene. 
Litt av sjarmen har forsvunnet underveis, men dette er likevel en morsom, og passe avhengighetsskapende spillopplevelse. 

Kreativt og utfordrende 

Nintendo holder det enkelt i Super Mario Run. 
De har tatt det klassiske siderullende plattformspillet, fått Super Mario til å løpe automatisk, og redusert kontrollsystemet ned til ett eneste trykk. 

Du trenger kun én finger på skjermen for å få Mario til å hoppe. 
Han bykser automatisk over fiender, og det er veldig lett å komme seg fra start til mål. 

Utfordringen ligger i å samle myntene som er strødd rundt i spillverdenen. 
Dette har alltid vært et element i Super Mario-spillene, men nå er myntsamling selve hovedpoenget. 
Det er ikke lett å få tak i dem alle, og du har også fem spesialmynter som er ekstra utfordrende å få taket på. 

Når du har samlet inn alle fem på et brett dukker fem nye i en annen farge opp. 
Til sammen har hvert brett 15 spesialmynter du må finne før brettet er ordentlig rundet. 

Du må være kreativ for å klare å finne alt gullet, og Nintendo har vært flinke til å finne ulike måter det enkle kontrollsystemet kan utnyttes på. 

Mario holder seg i lufta lenger hvis du holder fingeren nede, istedenfor å bare trykke raskt. 
Du kan hoppe fra vegg til vegg for å komme deg inn hemmelige ganger, og du kan ta en liten saltomortale når du hopper på fiender, for å få flere mynter og komme deg høyere opp. 

Litt stiv pris 

Det er tre forskjellige moduser i spillet. 
World Tour, Toad Rally og Kingdom Builder. 
Førstnevnte er spillets hoveddel, med seks verdener med fire brett hver, som du må runde tre ganger for å få full pott. 

I Toad Rally skal du fullføre et brett på en mest mulig imponerende måte, ved å få Mario til å gjøre forskjellige triks, mens Kingdom Builder er en fancy oververden du kan legge ditt personlige preg på ved å kjøpe sopphus, blomster og pynt. 

Du bruker gullmynter du vinner gjennom Toad Rally for å gå amok i spillbutikken. 
Det er nemlig ingen mikrotransaksjoner i Super Mario Run. 
Istedenfor å tjene penger i spillet har Nintendo valgt å ta betalt for selve appen. 
Spillet er gratis å laste ned, men etter et par prøvebrett må du ut med den nette sum av 109 kroner for å åpne resten. 

Jeg synes prisen er litt stiv for det du får. 
Selv om allerede er lastet ned over 10 millioner ganger, er jeg derfor usikker på hvor mange som faktisk kommer til å betale for spillet. 

Har Super Mario-magien 

Men er det morsomt, da? 
Svaret på det er ja. 
Musikken, de velkjente omgivelsene, de klassiske fiendene – alt er på plass, og spillet klarer til en viss grad å fortrylle meg med Mario-universets magi. 

Spillet har det som trengs for at du blir hekta, men dessverre er brettene altfor korte, og graden av gjenspilling fører til at spillopplevelsen blir noe repetitiv for min del. 
Det er også en ulempe at du må være koblet til Internett for å spille. 

Med den nye konsollen Nintendo Switch på trappene, er Nintendos mål selvfølgelig å introdusere en bredere målgruppe for deres ikoniske merkevare. 
Og med antall nedlastinger i tankene kan vi trygt si at det har de nok allerede klart. 

Om Super Mario Run vil føre til økt salg av Nintendo Switch gjenstår imidlertid å se, men det er ingen tvil om at flere vil oppdage hvor sjarmerende Super Mario kan være. 
