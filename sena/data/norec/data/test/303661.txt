Anmeldelse:Silvana Imam på Slottsfjell 

Skinner sterkest i samarbeid med andre. 

KONSERT: 
En av de flottere konsertopplevelsene jeg har hatt så langt i år, var da svenske Silvana Imam opptrådte på Rockefeller i Oslo i vinter. 

Fjernt fra ditt typiske klientell på rapkonserter, var ikke den overveldende brorparten menn. 
Tvert imot. 

Det hele føltes som en etterlengtet erobring av sjangeren, gjort av dem som den har en vond vane med å pisse på: kvinner og skeive. 

Noe lignende gjentar seg mot slutten av hennes konsert på Slottsfjell – på tross av at publikummet i kveld er langt mer sammensatt – da hun ber «minst tio» mennesker stige opp på scenen. 

I kraft av Silvanas ypperlige tekst, snur de omtrent femten jentene (pluss et par gutter) som spytter sammen med henne under «Svär på min mamma», dette konsertritualet på hodet. 
I strak motsetning til A$AP 
Fergs fryktelige konsert på samme festival for to år siden, er ikke de unge pikenes funksjon å være rene nytelsesobjekter. 
Her deltar de aktivt i skapelsen av musikken. 

De virkelig gode øyeblikkene under svenskens sett finner nemlig sted når hun lar andre få spille biroller i showet hennes. 

Etter en solid, men heller uengasjerende første halvdel – hun er fortsatt en bedre rapper enn låtskriver – bryter Philip Emilio og festivalens ukronede husrapper Arif inn under «Höru Mej Bae (Remix)», hvorpå energinivået heves fra lunkent til putrende; deres makker Unge Ferrari dukker også opp, under «Väck Mig När Ni Vacknat». 

De tre vender tilbake fra kulissene helt avslutningsvis for å dusje ned Silvanas ivrigste tilhengere med Imsdal (noen må ha glemt å føre sjampis opp på rideren). 

Da kjennes det som festen for alvor er i ferd med å nå kokepunktet. 
