Denne Volvo-nyheten kan bli en storselger
Volvo V60s T6-utgave er modellen vi har størst tro på. 

Det står fire mil elektrisk rekkevidde i displayet når vi vrir om startknappen ... 

Volvo har kommet med ikke mindre enn to ladbare versjoner av stasjonsvogna V60. 
Vi kjører den svakeste, og tipper 340 hestekrefter holder for Ola Nordmann. 
Blir det for lite, kan du gå opp til T8 Twin Engine. 
Da får du 397 hester. 

Det er imidlertid sistnevnte Volvo har mest tro på, for det er kun den som er priset i Norge ennå. 
Begge toppmodellene Inscription og R-Line koster 658.900 kroner. 

Elektrisk start 

Den starter lydløst. 
Den starter alltid i hybridmodus og det betyr i korte trekk at elektrisk kjøring blir prioritert så lenge det er nok strøm på batteriet. 
Det vil i praksis si at du har en 87 hesters bakhjulstrekker, så lenge bilen er stille. 

Du har altså ingen firehjulstrekker - det vil du merke smertelig fort, dersom det er glatt der du starter ferden. 
Da får du et spinn, så en ventepause til bensinmotoren starter, så kan ferden fortsette. 

Det får smilet til å tørke en smule med tanke på at startprisen er rimelig premium. 
Startprisen er ikke verifisert ennå, men havner trolig rundt 600.000 kroner. 

Stor motor 

Egentlig er vi overrasket over å finne en firesylindret bensinmotor når Volvo først velger å tilby to versjoner i en og samme bil. 
Som kjent kommer XC40 med tresylindret ladbar hybrid, noe som ville vært en naturlig innstegs-variant også i V60. 
V60 er bare 160 kilo tyngre enn XC40 og har til gjengjeld lavere luftmotstand og energiforbruk, så kombinasjonen ville funket bra. 

Isteden finner vi en toliters motor på 253 hester og 350 Nm, med en åtte-trinns automatgir-kasse som driver forhjulene og en elmotor bak på 87 hester og 250 
Nm fra et lithium ion-batteri på 10,4 kWt. 
Systemeffekten oppgis til 340 hester. 

Luksus 

Vi kjører bilen på sommerføre, i forbindelse med Europa-kåringen av Årets bil (COTY). 
Den er som en hvilken som helst annen Volvo, med de fordeler og ulemper det innebærer. 

Interiøret er som snytt ut av øvrige modeller. 
Det vil si fullstendig luksusfølelse, et fåtall knapper å forholde seg til. 
Her er også infotainment-systemet Sensus som er enkelt i bruk når man først har gravd seg litt ned i det. 

Man finner det daglige i hovedskjermmenyen, og sveiper til høyre eller venstre for å stille inn bilens oppsett. 
Som med andre skjermsystemer synes vi man bruker unødvendig mye fokus på å stille temperatur og å gjøre kanalbytter på skjerm, men man kan i det minste betjene radioen ganske enkelt på rattet. 

Derimot er kjørecomputeren, som også betjenes fra rattet, blant det minst forståelige i markedet. 

Fartsholderen er derimot blant de enkleste å betjene, og man kobler enkelt inn og ut den autonome kjørefunksjonen fra rattet. 
Dessuten funker fratsholderen svært bra. 
Sammen med et av markedets beste adaptive kjørelys, gjør det kjøring på norske vinterveier til en behagelig opplevelse. 
Ikke minst på grunn av gode seter og lavt støynivå i kupeen. 

Lite å legge fra seg ting i 

Det er få endringer innvendig, på grunn av hybridløsningen, bortsett fra noen flere målere i det digitale instrumentpanelet og valgene i rulleknappen for kjøremodus. 

Den eneste forskjellen er at rommet under armlenet så å si er borte og at mellomaksel-tunellen er større, for å romme batteriene. 
Det er ikke all verdens med rom til å legge fra seg ting i her. 

Vi registrerer at det bitte lille rommet foran glass-girstanga fra Orrefors er fjernet her, uten at noen antagelig vil savne akkurat det. 

Nye V60 er lengre og har strukket akselavstand, i forhold til forgjengeren som var veldig trang i baksetet. 
Det betyr at bakseteplassen er helt akseptabel for familien. 
Riktignok sliter fire stykker på 190 med benplassen, men hodet har nok plass opp til taket. 

Bagasjerommet på 529 liter er et godt stykke bak de beste i størrelses-klassen, men er stort nok for de fleste. 
Man mister imidlertid 47 liter under gulvet. 

Bakseteryggen er delt i 40/60 og har en forholdsvis dårlig løsning på skiluke, med den lille luka. 
En 40/20/40-deling, som de andre premium-produsentene bruker, hadde vært å foretrekke. 

Sprek og komfortabel 

Vi mener V60 er den mest velkjørende Volvo i dag, foran XC60. 
Den ruller fint på veien og føles en anelse stram på rette fine veier. 
Det gjelder hybridversjonen også, selv om den er 250 kilo tyngre, krever stivere fjæring og ruller på 19-tommers hjul. 
Den er utpreget komfortabel, og dupper litt i fronten under oppbremsing og krenger litt i rask svingkjøring. 

Selv om du har mye krefter å rutte med er ikke dette en sportsbil. 
Det er lite som inviterer til råkjøring. 
Det tidligere nevnte understellet får nemlig følge av en silkemyk åtte-trinns girkasse, som riktignok hisser opp toliteren noe voldsomt dersom du blir hissig på grøten. 

Opplevelsen i kupeen blir ikke spesielt hyggelig. 
Hissig gassbruk sender nåla rett opp til 4000, før den begynner å jobbe. 
Med kickdown begynner moroa på 5000 og fortsetter til rødt. 
Og det er tydelig at Volvo ikke har brukt et minutt på lydtuning, for følelsen av en hardt presset firesylindret motor er fremtredende. 

Da er det bedre å roe seg litt og heller samarbeide litt med gassfoten. 
Er du litt snill, og følger med gassen oppover i registeret, får du en mer harmonisk kjøretur der den tar godt i allerede fra 3000. 

Du kan selvfølgelig også aktivt gå inn og velge mellom kjøremodusene AWD, som gir deg konstant firehjulsdrift, Pure, som frakter deg elektrisk, Power, og Individual, som lar deg selv bestemme parameterne. 
Bilen starter alltid i hybrid og det er nok få som vil flytte. 

Så langt går den på strøm 

Vi har ikke hatt bilen lenge nok til å være bastante på bensinforbruk. 
Men vi klarte faktisk 42,5 kilometer på ren strøm, før den gikk over på bensinmotoren. 
Da var det 11 varmegrader og paddeflatt, samtidig som vi kjørte økonomisk. 

Det bør holde for svært mange til elektrisk jobbkjøring, dersom du nøyer deg med moderate akselerasjoner. 
V60 går ikke over på elmotor før du når 130 km/t, dersom du kjører den på i Pure-mode. 

Om vinteren kan du ikke regne med fossilfri frakt, for da er det varme fra bensinmotoren som sørger for varme i kupeen. 
Da må du regne med at den går en fem-minutters tid, for å oppnå driftsvarme, før du kan kjøre elektrisk igjen. 

Dyr bil 

Salget går så det suser for Volvo om dagen. 
I 2018 hadde de all time high for femte år på rad, med hele 642.253 biler på verdensbasis. 
Det skyldes selvfølgelig en stadig voksende modellrekkefølge og at de har et image som gjør at den er akseptert i de aller fleste miljøer. 

I Norge hjelper det selvsagt at de fleste modeller er tilgjengelig med kraftige og velutstyrte hybrid-modeller. 
Med utstyret man vil ha, som 19-tommers hjul, R-design-stylingen, teknikkpakka som inneholder navigasjon Pro, LED-lys som masker ut trafikken, ryggekamera (ønsker du kamera med fugleperspektiv og headup-display må du opp på Teknikkpakke Pro), parkeringsassisten og hengerfeste, koster T8-versjonen med 397 hester 760.000 kroner. 

Den blir tilgjengelig i februar, mens T6 Twin Engine kommer til sommeren. 
Men i motsetning til de større modellene, der hybridene nesten har kostet like lite som de billigste innstegsmodellene, er ikke dette tilfelle hos V60. 
Her kan du få en D3 diesel på 150 hester med manuell 6-trinns kasse for 459 000 kroner ... 
