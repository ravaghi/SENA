Test:Mitsubishi Outlander PHEV 

Aldri har staten gitt deg billigere bilhold. 
Ladbare hybrider får store avgiftsletter og samtidig slipper du å besøke bensinstasjonen så ofte. 
Vi har testet salgsvinneren. 

At nordmenn elsker hybridbiler, er det ingen tvil om. 
Toyota har støvsuget dette markedet alene i flere år. 
Nå stiller saken seg annerledes. 
For nå er det bilene med stikkontakt som får de største avgiftsfordelene. 

Kundenes respons har derfor ikke latt vente på seg. 
Den tøffe VW Golf GTE har skyhøye salgstall og alle de store SUV-ene som Volvo XC90 T8, BMW X5 40e og Mercedes-Benz GLE 500e har lang leveringstid. 

Men på toppen er det Mitsubishi Outlander PHEV som troner suverent, med 639 solgte eksemplarer etter årets to første måneder. 
Til sammenligning ligger VW Golf GTE på andreplass med 424 biler. 

Det beste fra el og bensin 

I motsetning til en vanlig hybridbil, kan de såkalte plugin-hybridene lades på samme måte som en elbil. 

Gevinsten er noen få mils rekkevidde på ren strøm før motoren trår inn og hjelper deg videre. 
Har du kort vei til jobb, kan du spare tusener av kroner med denne løsningen. 
Hvor nyttig systemet er, avhenger av rekkevidden på ren strøm. 

Men - det finnes ulemper: 

Med hybridløsningene får du en ryggsekk med batteripakke, motorer og ledninger som til sammen veier bortimot 300 kilo ekstra. 
Det gir automatisk dårligere kjøreegenskaper. 
Hvor kiloene plasseres, er også svært avgjørende. 

Mitsubishi har heldigvis løst dette bra med både bensintank og batteri i gulvet midt mellom akslene. 

Kjøreegenskaper 

Mitsubishi Outlander PHEV gir en tung og sedat kjøreopplevelse og ruller lyd- og trinnløst av sted. 
Hele pakka innbyr til økonomisk og myk kjøring. 
Dersom du går for denne kjørestilen, er bilen midt i blinken. 
Motoren hører du ikke. 

Men prøver du deg på aktiv kjøring, blir det annerledes. 
Da er det svært lite autofile takter over det hele. 
Turtallet sendes rett til værs. 
Lengre fullgass-akselerasjoner høres ikke bra ut. 
I teorien har den 202 hester, men i forhold til for eksempel VW Passat GTE, som har marginalt flere hester, føles den som sirup. 

SUV-en er passe kvikk i korte akselerasjoner. 
Men skal du opp i fart, går den rett og slett litt tregt og med høy lyd. 
0-100 km/t målte vi til 12,2 sek. 
(Oppgitt: 
11 sek.) 

Kjørefølelsen sammen med piggfrie Nokian Hakkapelitta R2 kan karakteriseres som å sitte på en barkrakk og styre en våt svamp. 
Den har en lett styring uten formidlingsevne og den henger seg over forhjulene ved svingkombinasjoner. 
Vanlige filskifter kvitteres med en litt uggen vektforskyvning som nesten krever kontrastyring. 
Her må den økte vekten på grunn av batteriene ta mye av skylda. 

Denne bilen må med andre ord brukes pent og pyntelig. 
Der er den i sitt ess. 
Samtidig er det litt synd at den ellers så stille bilen plages også noe av støy fra hjuloppheng over forholdsvis små dumper. 

Litt for ivrig 

Bilens adaptive cruisecontrol er behagelig i den lydløse og trinnløse skyssen, men er så ivrig etter å holde riktig avstand at økonomimåleren går opp og ned som en jojo. 
Den pumper nærmest bilen tom for både strøm og bensin. 

Litt rart i en miljøfokusert bil, og den endrer ikke oppsett om økoknappen er trykket inn. 
Det betyr at denne bilen kjøres mye billigere med høyrefoten. 

Hybridsystemet 

Du har en 2-liter på 121 hester og 190 
Nm i front sammen med en trinnløs girkasse. 
Den får hjelp av to el-motorer. 
En på 82 hester og 137 
Nm og en på 82 hk og 195 Nm. 

Instrumentpanelet skiller seg ut med to tankmålere. 
En for batteriet og en for tanken. 
Turtelleren er byttet ut med en oppdragende nål som viser Charge, Eco og Power. 
Du vil gjerne holde deg innenfor grønt. 
Da kan du se energistrømmen på multimediaskjermen, også. 
Enkelt og lettfattelig. 

Padlene bak rattet funker ikke som girspak, men som bremsespaker. 
Og det gjør de veldig bra! 
B-symbolet (Brems) i instrumentpanelet ved siden av dashbordet graderes fra 1 til 5. 
Dersom den ikke er aktivert, triller bilen, men da lader den heller ikke. 
Trekk i spaken, så får du mer og mer motorbrems for hvert klikk. 

Girspaken gir samme mulighet, men der hadde det vært mer naturlig med en fjærbelastet løsning som bare bremset når du trekker i den. 
Her låser den seg i bremsemodus og du må opp på rattet for å deaktivere den igjen. 
Det er litt klønete. 

Du kan velge fire kjøremodus: 
Eco betyr elektrisk, Normal som er vanlig hybrid, Save som gjør at den ikke henter strøm fra batteriet og Charge som lader det. 
Da bruker den tre liter på en time. 
Det er ikke spesielt økonomisk. 

I Normal-modus vil den prioritere elektrisk kjøring. 
Det vil gi lavt forbruk dersom du bruker bilen mye. 
Den vil aldri prøve å lade batteriet mye. 

Halogen i fjernlysene føles også gammeldags i en tid de aller fleste kommer med bixenonlys som standard. 

Dette liker vi 

Man sitter veldig godt i bilen. 
Tilt i forkant av setet og god bra lårstøtte er sjelden kost i biler fra østen. 

Vi stusser litt over over måten info på infotainmentsystemet og størrelsen på knapper er prioritert. 
For mye og for smått er stikkord. 
Knappen for kjørecomputeren er også merkelig plassert slik at den både er umulig å se og vanskelig å føle seg fram til. 

Bak er gulvet vel høyt for langbente, men alt i alt fungerer den som en veldig fin langtursbil for en familie. 
Den har lyd fra Rockford Fosgate med en subwoofer bak som gir et ungdommelig lydbilde. 

Dette liker vi ikke 

Bilen er litt som et fuglereir med sulten småfugl: 
Lane assist jamrer, fartsholderen piper hver gang den får og mister kontakt med bilen foran - og noen ganger når noen kommer i møte og når du endrer fart. 

Den elektriske bakluka varsler infernalsk hver gang den brukes. 
Det samme med lys, feil gir, håndbrekk, sikkerhetsbelter. 
ALT piper i denne bilen. 

Slik endte forbruket 

Ren strøm: 
Vi målte 32,5 km. (Fabrikken oppgir 50 km.) 
Forbruk: 
Vi målte 0,48 l/mil. 
(Fabrikken oppgir 0,18 l/mil) 

Dommen 

Vi skjønner godt at kundene ønsker Outlander PHEV. 
Den er først og fremst en SUV med firehjulsdrift og høy bakkeklaring, som passer perfekt for norske forhold. 

Ladbar hybrid med en motor som ikke rammes av dieselforbudet, er også et grønt pluss. 

Samtidig er batteriene plassert lavt, slik at den har god plass innvendig. 
Og den går 32,5 km på ren batteridrift ved lufttemperaturer rundt 0. 
Det er bra! 

Men du må like irriterende lyd: 
Høylydt turtall under akselerasjon og varselsystemer som plinger og piper i tide og utide, er noe du får med på kjøpet. 
