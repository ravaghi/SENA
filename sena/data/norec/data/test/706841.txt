Disig melankoli og vakre sanger
Myke låter fra en egendefinert hverdag. 

Hand Habits: 
«Placeholder» (Saddle Creek/Border) 

Kjønnsidentitet kan være vanskelig, og Meg Duffy fra staten New York er en transperson som bruker de og dem om seg selv. 

Etter en serie hjemme-demoer og en gitaristjobb i bandet til Kevin Morby, kom solodebuten «Wildly idle (Humble before the void)» for to år siden. 
Musikalsk er oppfølgeren et langt steg fram, fra det selvgjorte til det langt mer proffe i studioet til Justin Vernon. 

Vokalen er sterkere nå, og americanaen heller tidvis mot pop, tidvis mot folk. 
Det hviler en myk, melankolsk dis over sangene, mens spredte solsstråler bryter gjennom på sanger som «Jessica». 

Historiene er visstnok selvopplevde. 
Noe ender bra, det meste ikke. 
Skogbrannene i California ga inspirasjon til lavmælte «Wildfire». 
Tittelkuttet «Placeholder» er en oppbruddslåt av det såre slaget: 

Oh but 
I was just a placeholder 

Exchange for what you had 

Duffy avslutter albumet med flotte «The book on how to change part II», en referanse til morens død og sang som kan måle seg med det Vernon gjør. 
Det er ikke alltid visdom hjelper: 
The book on how to change never taught me anything. 

Beste spor: 
«Can’t calm down», «Jessica», «Are you serious?», «The book on how to change part II». 
