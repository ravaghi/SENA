Pregløs Rihanna-karaoke
Det nye albumet til Zara Larsson er dessverre ikke «so good». 

Som en hitliste-appellerende dobbel trussel av troverdig R&B-vokal; og fagert, skandinavisk tenåringsutseende, framstår svenske Zara Larsson som alle bransjepampers våte drøm. 

Ferdigpreppet for flere sider av pop-spekteret, og med et stort potensiale til å raskt vokse utover de uskyldige ungpike-rammene hun opererte i på debutalbumet «1» (2014). 

Akkurat det har hun da også jobbet hardt med de siste par årene, hvor en noe prematur form for kjendisfeminisme har gjort henne til respektiv heltinne og/eller omstridt «mannehater» i det offentlige rom. 

Med uttalelser som «Om det ikke er sex på første date, så går jeg ikke på noen jævla date», er det dessuten liten tvil om at Larsson ønsker seg langt bort fra enhver puritansk artistbås. 

Dessverre blir den litt for ivrige bad girl-masingen slitsom i lengden. 
Spesielt med tanke på elefanten som tross alt dominerer rommet. 

Vi har jo allerede en «bad gal». 

Rihanna-sammenligningene har hun fått helt siden det internasjonale gjennombruddet «Uncover», men på «So Good» når den regelrette karaoken nye høyder. 
Ikke at jeg tror hun gjør det med overlegg, men en viss type egenart må man nesten kunne forvente – selv fra en ung artist som Larsson. 

Med dette overhengende elementet satt til side, er også låtutvalget i stor grad umotiverende, til tross for flere gode singler. 

Spesielt det Ty Dolla $ign-gjestede tittelsporet fikk opp undertegnedes forventninger, men som helhet er albumet en skuffende repetisjon av velkjente hit-formler – skodd over den samme lesten du hører på radioen hver eneste dag. 

Og akkurat det er synd, for Zara Larsson er definitivt et av Skandinavias store talenter, med en lovende karriere foran seg. 
I skrivende stund har hun enn så lenge ikke klart å ta steget fra dyktig popstjerne-klone til en selvstendig og interessant artist. 
