Helstøpt country/blues-miks
Amund Maarud går nye veier med countrybandet Lucky Lips. 

ALBUM: 
Amund Maarud er aktuell med to album, det ene noe bredere enn det andre. 
Det er symptomatisk for denne allestedsnærværende mannen fra Skogbygda i Nes. 

Ingen ting skal være uprøvd, og denne gang dreier deg seg om teatermusikk («Fruen fra havet») og country- og bluesprosjektet Amund Maarud & Lucky Lips. 

Snaxville 

Lucky Lips er ett av Norges beste country/americana-band, kåret til Europas beste bluegrassband i 2011 og tidligere denne måneden på scenen under gedigne Americanafest i Nashville. 

Bandets to første plater ble gitt ut på Maarud-brødrenes Snaxville Recordings, så det er gamle kjenninger som endelig har bestemt seg for å samarbeide. 
Les anmeldelsen av «Mountain Dust» (2012) og «Coming Home» (2016) her. 

Beholder signaturen 

Amund har skrevet låtene på «Perfect Stranger» med Lucky Lips i tankene, og henvender seg dermed for første gang til et countrypublikum. 
Men tro ikke et øyeblikk at hans signatur er visket bort. 
Tvert imot har de sammen funnet et uttrykk som forener country og blues på en fortreffelig måte, et uttrykk som mikser Amunds låtskriving og hans bluesgitar, de to stemmene til Amund Maarud og Malin Pettersen, Stian Jørgen Sveens steelgitar og Even Reinsfelt Kroghs banjo. 
Med mere. 

Duetter 

Er du bare litt nysgjerrig kan du starte med albumhøydepunktet «Don’t Tell Me How To Spend My Time» og tittellåten «Perfect Stranger», begge skrevet av Amund i samarbeid med Kim E. Bergseth og begge gode eksempler på hva som kan skje når disse kreftene forenes. 
Sistnevnte er, i likhet med «Going Home», en duett med Lucky Lips-vokalist Malin Pettersen, som også har gjort seg bemerket som soloartist. 

Jace Everett 

En annen artist som har funnet tonen med Amund er Jace Everett. 
Amerikaneren bak hiten «Bad Things» fra tv-serien «True Blood» har turnert med Amund i Norge, og da får man gjerne tid til å skrive låter også. 
Tre av dem er med her. 

Ry Cooder 

Sammen med Ry Cooder var denne gjengen et høydepunkt under Notodden Blues Festival. 
Foruten et par singler var dette første gang publikum fikk høre låtene på debutalbumet. 

Og – nettopp 
Cooder er en av inspirasjonskildene bak lydbildet på dette albumet, sammen med blant andre Robert Plant, Buddy Miller og Little Feat - blant annet på grunn av måten de blander det akustiske og elektriske. 

Det er ganske jevnt fordelt her, mens «My Guitar» og «Translate My Instructions» er nærmest det velkjente bluesuttrykket til Maarud. 
Avslutningen «Carry Me» åpner gospelaktig før den glir over i rockabilly, med en filmmusikk-aktig slutt a la Cooder. 

Teatermusikk 

Amund Maarud startet som bluesartist i ung alder, med eget band og flere konstellasjoner sammen med broren Henrik, The Grand og The Morudes. 
Han har tolket Alf Prøysen og Rolf Jacobsen, han er aktuell i improbandet Amgala Temple og dikt- og musikkprosjektet Buicken og som gitarist for Stein Torleif Bjella m.fl. 

Et album med musikk inspirert av «Den fremmede» i Ibsen-stykket «Fruen fra havet», eller «Lady of the Sea, skrevet av Maarud og Kim E. Bergseth og framført under Ibsenfestivalen på Nationaltheatret i forrige uke, ble lansert forrige fredag. 
Musikalsk er det gjenkjennelig, inspirert av Daniel Lanois og Blake Mills, med sang av Amund (på engelsk) og to monologer på tampen av albumet. 

Hva blir det neste? 

Amund Maarud og Lucky Lips starter releaseturneen på Parkteatret i Oslo 6. oktober. 
