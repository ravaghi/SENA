Hvorfor er et 44 år gammelt opptak med Ole Paus interessant?
Anmeldelse: 
Ketil Bjørnstad spilte inn «Sanger fra gutterommet» med kameraten. 

ALBUM: 
«En skål i heimbrent» åpner «Sanger fra gutterommet», og «heimbrent» er også disse opptakene fra Ketil Bjørnstads gutterom i Frognerveien i Oslo i 1972. 

Avskjed 

Da Ole Paus (69) ga ut trippelalbumet «Avslutningen» i 2013, var det hans avskjed som plateartist. 
Men han sa ingen ting om gamle opptak eller andre prosjekter. 
I fjor ga han ut bestillingsverket «Frolandia» sammen med Ketil Bjørnstad, og nå foreligger altså en offisiell «bootleg» fra 1972, med 16 uutgitte låter pluss en deklamasjon og litt uformell (men samtidig veldig formell) småprat - spilt inn av «inspillingsleder» Bjørnstad. 

Ti av låtene havnet på albumene «Garman» (1972) og «Blues for Pyttsan Jespersens pårørende» (1973), to høydepunkter i vår moderne musikkhistorie - og blant Paus' aller beste. 
Blant disse er tidløse låter som «Leieboer», «Idioten», «Harde tider» og «Nå kommer jeg og tar deg». 

Tandberg-opptaker 

En 23 år gammel Paus begynte to år tidligere å henge med Bjørnstad. 
Sjøl bodde han på en hybel i Eckersbergs gate, drøyt hundre meter unna. 

De så hverandre nesten daglig. 
Paus likte å ha noen å spille sangene sine for, og en dag satte Bjørnstad opp to AKG-mikrofoner og trykket record på Tandberg 6000x-spilleren - og lot den surre og gå. 

Det ble et langt opptak som ble liggende urørt på loftet. 

Bokprosjekter 

Opptakene ble hentet fram igjen i forbindelse med Bjørnstads bokprosjekter, nå sist «Verden som var min - Syttitallet». 

Andre bind i Bjørnstads bokserie omhandler blant annet vennskapet med Paus, og dette albumet kan godt høres som et lydspor til boka. 

44 år 

Men hvor interessant kan det være å høre et 44 gammelt opptak med en sanger og låtskriver som forlengst har etablert seg som en av landets største og mest respekterte? 

Folket fant trøst i hans sang «Mitt lille land» etter 22. juli-terroren, og med sin opptreden i TV 2s «Hver gang vi møtes» ble han til og med folkekjær. 
Hvem skulle tro det om anarkisten og bohemen som elsket å provosere, som serverte saftig sarkasme og slang med leppa mot øvrigheta i flere utgaver av den musikalske «avisa» «Paus-posten». 

Børli og Sverdrup 

Paus er kjent som en produktiv tekstforfatter, for seg sjøl, for Jonas Fjeld og til og med Wenche Myhre («Når jeg blir 66»)! 

Men i starten gikk han ikke av veien for å tolke samtidige lyrikere, som Hans Børli, Harald Sverdrup og Gunnar Bull Gundersen (som han også ga ut plate med i 1973). 
De er alle representert her. 

Albumet åpner med Børlis «En skål i heimbrent»: 
«Vi har ikke vin og krystall på vårt bord / nei, råsprit i sprukne krus / men sorgene drukner vel også i den». 

«Broen» 

Når vi nå hører på «Garman», er det til å forstå at mange av de ukjente låtene ikke nådde opp. 
Unntaket er «Broen», som dessuten dukket opp som bonusspor på «Avslutningen». 

«Men du va'kke der» er morsom, først og fremst fordi det er som å høre Øystein Sundes «Jaktprat», som kom i 1970. 

I «Småprat på gutterommet» får vi et eksempel på den eleverte tonen på Bjørnstads gutterom. 

Historisk 

«Sanger fra gutterommet» er først og fremst av historisk verdi, fordi det belyser et uvanlig talent som rett etterpå slår ut i full blomst. 
Han retter på seg sjøl underveis, og opptaket er ikke perfekt. 
Det er bare sjarmerende, samtidig som det viser styrken i det enkle uttrykket: 
Sang og akustisk gitar. 

Det er vanskelig å slå - om låtene er gode nok. 

1. september møter Ketil Bjørnstad «bademester» Anne Grosvold på Rockefeller under vignetten «Syttitallet i ord og musikk». 
Ole Paus synger. 
