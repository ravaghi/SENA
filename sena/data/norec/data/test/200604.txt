Aldri har så mye fått plass i så lite
13,3 tommer skjerm i et kabinett som normalt huser en 11-tommer? 
Joda, Dell har klart det - og vi liker det meste av det vi ser. 

Å kjøpe ny bærbar PC betyr som regel alltid en god del kompromisser. 
Har du for eksempel lyst på en liten PC, har det tradisjonelt betydd liten skjerm, lav ytelse og et tastatur som gjerne er krympet for å få plass. 

Nå er det kabinettene som krymper 

Den siste tiden har det imidlertid skjedd mye på den fronten, og vi ser stadig eksempler på at store skjermer får plass i små kabinetter, takket være at kanten rundt skjermen har krympet, se for eksempel på Asus Zenbook UX530UX og Microsoft Surface Laptop. 

De to PC-ene er imidlertid giganter i forhold til Dell XPS 13 Infinity, som ifølge produsenten er verdens minste PC med 13,3 tommer skjerm, med sine beskjedne mål på 30,4 x 19,9 x 1,37 cm og vekt på 1,24 kg. 

Til tross for de beskjedne målene, har Dell fått plass til maskinvare og batteri som på mer normale 13,3-tommere. 
Dermed skal du slippe noen av de typiske kompromissene som vi nevnte innledningsvis. 

2-i-1 

XPS 13 Infinity er en såkalt 2-i-1 PC. 
Det betyr at den har berøringsfølsom skjerm og kan med enkle grep gjøres om til nettbrett. 
Her dytter du ganske enkelt skjermen rundt 360 grader, slik at den dekker baksiden av PC-en. 

I tillegg kan den brukes på flere andre måter, for eksempel stilt opp som et telt - ypperlig til visning av video, presentasjonsvisninger i møterommet, eller hvis du av ulike grunner ønsker at minst mulig av kabinettet skal berøre underlaget. 

Dette er en premium-PC. 
Det betyr at materialvalg - så vel som pris, ligger i øvre sjikt. 
Ifølge Prisjakt selges den i norske butikker fra 16.995 kroner inkludert moms. 

Det er fullt mulig å få billigere PC-er med de samme ytelsene, men her har Dell bevegd seg helt på grensen av hva som er mulig å få til av kompromissløs miniatyrisering. 

Solid og miljøvennlig 

Kabinettet er av metall, og de øvrige materialene skal i stor grad kunne gjenvinnes, lover Dell. 
Miljøhensyn har blitt et aspekt ved produktutvikling som denne produsenten har tatt på alvor. 

På sidene finner du to USB-C-porter, hvorav den ene har støtte for Thunderbolt 3 og Displayport (for tilkobling til ekstern skjerm, blant annet). 
Her kunne vi også ønsket oss en klassisk USB-A-port, men forstår at Dell har måttet ta noen vanskelig valg for å holde størrelsen på maskinen på et minimum. 

Et par høyttalere har Dell imidlertid klart å få plass til. 
Disse har åpning på sidene, på høyde med pekeplaten. 
Lyden er helt Ok, men mindre fyldig enn på den nevnte Surface Laptop. 

Tynn ramme er nøkkelen 

Åpner du lokket, blir du møtt av en blank, berøringsfølsom full HD-skjerm (1920 x 1080 piksler) med ramme på 0,5 cm på tre av sidene. 
Skjermen har et panel av typen IPS, som sørger for godt innsyn fra sidene uten at farger og kontrast blir skadelidende. 

Den opplevde kvaliteten på skjermen er meget høy, med god lysstyrke og kontrast. 
Overflaten er dekket av Corning Gorilla Glass 3, noe som gir god beskyttelse mot kakk og riper. 

Skjermleddene er altså veldig fleksible, men merk at skjermen blir litt for tung til at tastaturdelen klarer å holde den når vinkelen blir for stor. 
Dermed vipper tastaturplaten opp. 
Ikke noe stort ankepunkt, men verdt å merke seg. 

Fleksibel pålogging 

I bunnen av skjermen er rammen bredere og like under den sitter det to kameraer. 
Plasseringen er ikke optimal i vanlig PC-modus, og må ses på som et kompromiss for å kunne ha så tynn ramme i toppen som mulig. 
Bruker du maskinen i nettbrett- eller teltmodus, er plasseringen mye bedre, men dette er modi de færreste kommer til å bruke i stor grad, tror vi. 

Det som virkelig er bra med kameraløsningen, er at den er Windows Hello-kompatibel. 
Det betyr at du kan logge på Windows ved hjelp av ansiktet ditt. 
På sikt er det ventet at løsningen også kan brukes til bank- og betalingsløsninger på nett. 

I tillegg er maskinen utstyrt med fingeravtrykkleser, også denne er Windows Hello-kompatibel, så her har du flere muligheter hvis du synes passord er noe herk. 

Fullgodt tastatur 

Hva så med tastaturet? 
Det er i hovedsak i fullstørrelse for 13,3-tommere, med unntak av enkelte av spesialtastene - som Enter, Backspace og Delete, som ofte er en del større. 
Det betyr at vanlig skrivecomfort er godt ivaretatt. 
Tasting bråker lite og responsen er god over det hele. 
Det er bittelitt svikt mot midten av tastaturplaten, men ikke merkbart med mindre du trykker meget hardt. 

Tastene er også baklyst, og takket være svarte taster er det ikke noe problem med kontrasten, som for eksempel på de grå tastene på denne maskinen fra Porsche Design. 

Pekeplaten er passe stor, med integrerte felter for venstre og høyreklikking. 
Trykk gir en tydelig, men ikke sjenerende klikkelyd. 
Platen støtter flerberøring, til glede for deg som ikke ønsker å bruke skjermen når du skal navigere rundt i Windows-programmene dine. 

Metallet rundt tastaturplaten og pekeplaten er plastbelagt. 
Det gir en litt mindre glatt overflate som er behagelig å lene håndbakene mot, som samtidig er lett å rengjøre. 

Helt grei ytelse - helt uten vifter! 

XPS 13 Infinity kommer i flere forskjellige konfigurasjoner, deriblant enkelte som er vifteløse. 
Vår test-PC er blant dem, takket være at den er utstyrt med en svært strømgjerrig prosessor 
- Intel Core i7- 7Y75 med integrert Intel HD 615-grafikk. 

Ytelsesmessig er dette den svakeste av siste generasjon i7-prosessorer, men det behøver ikke være noen dealbreaker. 
Ytelsen er nemlig grei nok til alt av vanlige PC-oppgaver, lett multitasking, bilderedigering i Photoshop Elements og lett videoredigering. 
Ytelsen er omtrent på nivå med Intel Core i7-4510U, som så dagens lys i 2014, krevde vifte og brukte tre ganger så mye strøm ... 

SSD-en er PCIe-basert. 
Det betyr at den er potensielt en god del raskere enn SSD-er som er SATA-basert. 
Her er det først og fremst lesehastigheten som har fått en boost, vi målte den til rundt 1,6 GB i sekundet på det raskeste, mens skrivehastigheten stoppet på 739 MB i sekundet. 
Vi har målt noen til å være raskere, men dette er gode tall. 

Og det er jammen deilig å bruke en lett, kjapp nok og fin PC, vel vitende at uansett hvor hardt du belaster den, er den knyst som graven. 
Det er ikke alltid tilfelle hos mange av konkurrentene, som ikke nødvendigvis er mye kjappere. 

Kommer med McAfee innabords 

PC-en leveres med Windows 10 Pro. 
Det betyr at du kan boltre deg med alt av funksjonalitet, inkludert kryptering med Bitlocker og domenepålogging. 
Dell er imidlertid ikke med i Microsofts Signature-satsing. 
Det betyr at PC-er fra produsenten kommer med en del tilleggsprogrammer installert, men ikke mange som ikke kommer fra Dell selv. 

Den mest plagsomme er en prøveversjon av en sikkerhetspakke fra McAfee, men produsenten har nå bedyret overfor Dinside at alle varslene og unødvendig beslag av systemressurser skal være kraftig redusert. 

Vi opplevde imidlertid ikke sider ved konfigurasjonen som bidro til noe dårlig brukeropplevelse. 
Maskinen virker kjapp og fin til det aller meste, og du får som regel jobbe uforstyrret fra uønskede varsler fra tredjepartsprogrammer. 

Litt vel optimistisk batteritid 

Når det gjelder batteritid, hevder Dell at du skal kunne bruke maskinen i inntil 15 timer med lett bruk. 
Vår strømmetest av video tyder på at det er et litt vel optimistisk anslag. 

Vi strømmet video fra YouTube i 440 minutter før batteriet var tomt, med lysstyrken satt til 50 prosent. 
Det tilsvarer 7 timer og 20 minutter. 

Merk imidlertid at denne strømsvake prosessoren bruker mye mindre strøm når den ikke gjør noe spesielt eller gjør enklere ting enn å spille video, så en brukstid på rundt 10-11 timer med lett, variert bruk bør i hvert fall være overkommelig. 
Og det er absolutt godkjent for en maskin i denne størrelses- og vektklassen. 

Opplading går gjennomsnittlig raskt, den var på 52 prosent etter én time - mens PC-en var påskrudd. 
De beste vi har målt ligger på rundt 60 prosent. 

Konklusjon 

Dell XPS 13 Infinity er en meget god 2-i-1-maskin som vil bli husket for sin minimalistiske og solide innpakning, gode skjerm og lydløse framtoning. 
Den er kostbar, men det er lite å sammenligne mot som er like kompakt. 

Ytelsesmessig er den OK, men krever du mer fart bør du vurdere en konfigurasjon med vanlig U-prosessor, den trenger ikke å være noe mer kostbar enn den vi har testet - men da slipper du ikke unna viftekjøling. 

Eneste ankepunkter av betydning er mangel på vanlig USB-port, plasseringen av kameraene og litt dårlig vektbalanse når du bøyer skjermen langt bak. 

Synes du 16.995 kroner er mye, bør du også få med deg testen av Acer Spin 7, som har tilsvarende spesifikasjoner men som koster en god del mindre. 

Dell XPS 13 9365 (15211248) 
