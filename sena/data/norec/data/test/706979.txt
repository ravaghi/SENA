Smådjevelsk bra
Diablito fører til flamencotilstander på gamle Tango. 

Diablito har flyttet inn i de gamle lokalene til Tango på Strandkaien. 
Etter en kraftig oppussing byr endelig restauranten på knakende gode tapas og andre spanske småretter. 
Maten tilberedes i åpent kjøkken av spanske kokker som vet hva de holder på med. 

Det er bare å si muchas gracias. 

Smådjevelens spanske kjøkkensjef byr på utmerket mat, tydelig preget av hjemlandet. 
Når han kommer under huden på lokale råvarer fra fjord, fjell og flatland kan dette bli veldig spennende. 
Enn så lenge tryller kokkelaget fram lekkerbiskener det lukter trekull og varme, mørke kvelder av. 

Vinlisten er ikke egnet til å imponere, men Diablito skal ifølge vår svenske servitør importere sine egne viner fra Mallorca. 
Det blir også spennende. 
I dag står franske og italienske standardviner på repertoaret, sympatisk priset til like under tregangen i forhold til polpris. 

Tapas 

Kjøkkenet bød på en frisk og velkrydret blekksprutaperitiff i det vi benket oss. 
Deretter innledet vi taffelet med et utvalg tapas: 
Padron peppers, patatas bravas, tostas de mozzarella, setas y Jamon og en skål deilige olivener. 
Oversatt til norsk har vi med henholdsvis grillede chilier, krydrete og stekte poteter og ristet loff med mozzarella og spekeskinke å gjøre. 

Ser vi bort fra skinkesmørbrødet, har vi med genuine tapasretter å gjøre. 
Det er ikke egentlig retter, mer et lite tiltygg til et glass, opprinnelig små skåler eller tallerkener servert på toppen av sherryglasset i spanske barer. 
Selv om tørr sherry skal være korrekt drikke til tapas, har jeg knapt skimtet en spanier med denslags drikke på tapasbar. 
Det går i øl, cava og hvitvin for det meste. 

Vi valgte en chablis fra Domaine du Chardonnay til å akkompagnere tapasen. 
En god, syrefrisk vin med gul steinfrukt på tungen, nøttesmør i ganen som skaper kremet munnfylde før den går langt og tørt ut med kilovis av grønne epler. 
En vin som er perfekt til småspising og smådrikking hele kvelden - om så skal være - men som er voksen nok til ikke å få juling av maten. 
En frisk cava eller en god eplesaft ville helt klart vært et godt alternativ og Diablito byr på gode, alkoholfrie alternativer fra Safteriet. 

Carnes 

Etter en liten pause der vi beundret utsikten til Strandkaien og Vågen, for ikke å glemme stedets sumpvakre skog- og våtmarkstapet, kvesset vi bestikket og gikk i gang med kveldens hovedretter: 
Pollo con salsa romesco og carrilleras de cerdo al vino tinto, eller kylling i romanescosaus og konfiterte svinekjaker med rødvinssjy. 

Her løftet kjøkkensjefen og hans menn kvelden betraktelig. 
Svinekjakene var så møre at de falt fra hverandre i det vi hevet gaflene fra bordet, de badet i en frisk reduksjon og var toppet med spiselige blomster og bringebær som sammen med sjyen og vinen skar gjennom de feite kjakene. 
En luftig potetstappe spilte fint mot kjøttet. 
For en rett. 
For en presentasjon. 
Her stemmer alt. 
Bravo! 

Kyllingen vek ikke tilbake. 
Romanescosaus er tomat- og brødbasert med mandler, her servert med stekte potetbåter som var helsprø utenpå, men myke som spanske sommernetter inni. 
En iberisk rett med arabiske aner. 
Svært kompetent utført av kjøkkentrioen. 

På ny ble det nødvendig med en pause, en øvelse Diablito inviterer til. 
De gamle Tango-lokalene er blitt lunere og mørkere. 
Innbydende og med gode stoler. 
Her kan hele kvelden gå med samtaler over bordene og litt mat nå og litt mat da. 
Det er et god konsept som sammen med oppmerksomme, men ikke på noen måte påtrengende servitører, skaper en god, uformell restaurantopplevelse. 

Postres 

Våre søte punktum ble peras al vino tinto - rødvinspærer - og tarta de manzana con helado - varm epleterte med is. 
Pærene var perfekte, men isen til epleterten kunne nok hatt litt mer sting. 
Var det kjøpeis de serverte? 
Hvis ikke Diablito har en iskremmaskin i kjøkkenet, bør de skaffe en litt smådjevelsk raskt. 
Her er det en liten detalj som kan løftes høyere. 

Diablito er en kjede restauranter som for farende ferierende folk er mest kjent for sitt turistifiserte pizza- og pastakjøkken i Palma de Mallorca. 
Stavangerutgaven er helt annerledes og tilfører byens restaurantscene et spansk kjøkken på godt nivå, og en etterlengtet spise- og drikkeplass som inviterer til å sitte lenge i stolen. 

Vi ble noen timer og fikk en regning på 1750 kroner for mat og vin. 
Det er en god pris. 
