Captain Toad:Treasure Tracker 

Søte, enkle og geniale puslespill. 

I flere tiår har Captain Toad stått i skyggen av Mario. 
Med Captain Toad: 
Treasure 
Tracker får den lille spillhelten og hans venninne Toadette endelig innta hovedrollen et eget spill. 
Med en trygg forankring i den fargerike verdenen til Nintendos mest kjente figur kombineres kløktige puslespill og GamePad-kontrolleren på eksemplarisk vis. 

Historien som sparker det hele i gang er velkjent; en av hovedpersonene blir kidnappet av en ærgjerrig kråke, mens den andre må løse puslespillene for å redde motparten. 
Gjennom det første kapittelet er det Toad som må redde Toadette, mens det i andre del av spillet er omvendt. 

Et nytt perspektiv 

Puslespillbrettene presenteres som et diorama som kan snues rundt ved hjelp av styrespakene på GamePad-kontrolleren eller med den innebygd bevegelsessensorer. 
Først når du snur rundt på brettet åpenbarer det seg nye veier til mål, og til de mange skjulte skattene som er gjemt omkring. 

Å se hvert enkelt brett fra et nytt perspektiv er med andre ord nøkkelen i Captain Toad: 
Treasure Tracker. 
Når først den som spiller forstår dette er det ikke vanskelig å komme i mål, selv om noen brett krever et par forsøk. 
Vanskelighetsgraden er ikke høy, noe som gjør spillet enkelt for de minste og for enkelt for de voksne. 

De små kubiske brettene henter inspirasjon fra hele biblioteket til Nintendos Mario-spill; spøkelseshus, bonussopper, myntinnsamling og andre kjente elementer er på plass. 
Det samme er Goomba-fiender og andre skapninger som forsøker å stoppe Toad(etter) fra å nå målet. 

Spillfigurene kan ikke hoppe, noe som gjør at stiger og andre hjelpemidler blir essensielle for å komme i mål. 
Fraværet av muligheten til å hoppe gjør at spillet skiller seg ut fra Super Mario 3D World i tilstrekkelig grad og legger grunnlaget for en hel serie med spill hvor de små soppfolkene Toad og Toadette har hovedrollen. 

Nok et teknisk blankpolert spill fra Nintendo 

Sony og Microsoft ligger i en kontinuerlig ordkrig om hvem som kan levere den beste grafikken, hvilken konsoll som yter høyest oppløsning og flest bilder-per-sekund. 
Likevel er det Nintendo som gang på gang, dog med et lavere nivå av virkelighetsnær realisme, innfrir på disse punktene. 

Captain Toad: 
Treasure 
Tracker bærer ikke bare Nintendos kjennetegn for godt design, men leverer også en skjermoppdateringsfrekvens på 60 bilder i sekunder og full HD-oppløsning. 
Det er kanskje ikke andre enn de tekniske entusiastene som merker den store forskjellen, samtidig er opplevelsen av en teknisk plettfri spillopplevelse sterkt til stede. 

Men, oppgavene er ikke av det vanskeligste slaget. 
Captain Toad: 
Treasure 
Tracker forsøker å være et tilgjengelig spill for også de aller minste, men mister også noe av evnen til å utfordre mer erfarne spillere. 

En konsekvens av dette er at antall liv du har er helt irrelevant. 
Går du tom for liv får du umiddelbart tilgang til et minispill hvor nye 1UP-sopper ramler inn i høyt tempo. 

I møte med Nintendos evne til å designe spill av den ypperste kvalitet er dette likevel et mindre problem. 
Captain Toad: 
Treasure 
Tracker er et herlig puslespill og den beste avleggeren til Super Mario-spillene hittil. 
