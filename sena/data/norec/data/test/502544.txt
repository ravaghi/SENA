Siri Hustvedt med ny og elegant New York-roman
Omfattende og velkomponert kunstnerroman fra drømmenes by. 

For konspiratorisk anlagte lesere som leter etter «virkelighet» i litteraturen, vil muligens Siri Hustvedts nye roman «Minner om fremtiden» være en mistenkelig blanding av virkelighet og fiksjon. 

Boken handler i utgangspunktet om en ung kvinnelig jeg-forteller som har mange likheter med forfatteren Siri Hustvedt. 

Begge er født i 1955, de kommer fra Minnesota og har norske aner. 
Høsten 1978 flytter bokens unge hovedperson til New York for å realisere seg selv som romanforfatter. 

«Minner fra fremtiden» består blant annet av dagboksnotater underskrevet med initialene S.H. 
Men her er også tegn som tyder på at vi har med fiksjon å gjøre. 

Romanens S.H. gifter seg med fysikeren Walter, og er fortsatt gift med ham i romanens nåtid, som er 2017. 
Den virkelige Siri Hustvedt er fortsatt gift med forfatteren Paul Auster. 

Romanen tematiserer fenomener som tid, minner og hukommelse, og det faktum at enkelte minner fester seg, mens andre blir glemt. 

Den handler om å være usynlig i historier, og om gjenferd som lever videre i menneskers sinn. 
I romanen blir en skjellsettende erfaring et symbol på hvordan oppdragelse og konvensjoner skader kvinner i avgjørende øyeblikk. 

I bokens nåtid har jeg-fortellerens mor blitt glemsk og er flyttet på pleiehjem. 

Under opprydningen av morens leilighet finner jeg-fortelleren dagboken sin fra det begivenhetsrike skriveåret, og dagboksnotatene utgjør en stor del av boken. 

Her møter vi en ung og ambisiøs forfatter in spe på eventyr i New York. 
Den unge S.H. skriver intenst, pulserende og inderlig om livet som håpefull og vakker 24-åring i drømmenes by på slutten av 1970-tallet. 

Romanen byr også på essayistiske partier, hvor den eldre jeg-fortelleren reflekterer og kommenterer sitt yngre jeg, ofte i en lettere sarkastisk tone som vitner om distanse til seg selv som ung og intellektuell. 

Boken byr også på utdrag fra den unge S.H. sitt romanprosjekt. 
Det er en forunderlig detektivfortelling om to unge i grenseland mellom barn- og voksenverden. 

Dagboksnotatene handler etter hvert om grensen mellom galskap og normalitet, manifestert gjennom hennes nabo Lucy. 

Lucy har det med å snakke høyt med seg selv, og hennes fragmenterte enetaler lyder gjennom veggen til S.H, som noterer dem i dagboken. 

De lett surrealistiske referatene av Lucys enetaler skaper fin mystikk og gir boken god fremdrift. 
Men i motsetning til klassiske detektivromaner åpner svarene for nye spørsmål om hvor grensen mellom galskap og normalitet egentlig går. 

Siri Hustvedt er også kjent som sakprosaforfatter. 
Hun har skrevet en del om nyere hjerneforskning og tatt til orde for en mer tverrfaglig tilnærming. 

Denne boken kan også leses som en estetisk utforskning av hvordan minner, hukommelse og følelser henger sammen, og hvordan kunst og forestillingsevne skaper liknende følelser hos leseren. 

Romanen handler også om historisk glemsel, der reelle spøkelser fra fortiden dukker opp. 

Hustvedt referer til kilder som sier at baronesse Elsa von Freytag-Loringhoven er kunstneren bak pissoaret som gjorde Marcel Duchamp så berømt. 

«Minner om fremtiden» får dermed frem at det å konstruere historier, handler om noe annet enn å gjenspeile virkeligheten. 
