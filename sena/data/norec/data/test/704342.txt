Dialoger over århundrene
Machaut–Transkriptionen. 
Heinz Holliger, Guillaume de Machaut. 
Geneviève Strosser, Jürg Dähler og Muriel Cantoreggi bratsj; The Hilliard Ensemble. 
ECM. 

Machaut–Transkriptionen. 
Heinz Holliger, Guillaume de Machaut. 
Geneviève Strosser, Jürg Dähler og Muriel Cantoreggi bratsj; The Hilliard Ensemble. 
ECM. 

Heinz Holliger viser hvordan en komponist rundt 1300 eksperimenterte. 

Sveitsiske Heinz Holliger utmerket seg tidlig som en oboist i verdensklasse, og er det for så vidt fremdeles. 
Men mer og mer har han gjort seg gjeldende som komponist, og er i dag en av de ledende i Europa. 
Operaen Snehvit vakte internasjonal oppsikt, det samme gjorde Scardanelli-syklusen etter dikt av Hölderlin, fiolinkonserten og hans Romancendres som rekonstruerer Schumanns tapte romanser for cello. 
Siden 2001 har han arbeidet med det vi kunne kalle Machaut-dialoger. 
Machaut var 1300-tallets fremste komponist, født ca. år 1300 i Reims og døde samme sted 13.4 1377. 
Denne dialogen er satt sammen slik at vi hører tre vokalverk av Machaut, hver etterfulgt av Holligers varianter for tre bratsjer, så fire verk som er komponert av Holliger etter Machaut. 

Det ekstraordinære med disse ni verkene er at de klinger like eksperimentelt i original som i Holligers versjoner. 
The Hilliard Ensemble sang inn vokalverkene i desember 2014, før de ble oppløst og etter å ha vært en av de ledende vokalgrupper i over 40 år. 
Machaut var den som for alvor innførte flerstemmigheten i musikken, både i kirkemusikken og i den verdslige. 
For Machauts samtidige var hans musikk ny og uhørt. 
Det merkelige er at for våre ører lyder det like arkaisk som moderne. 
Og det er her Holliger følger opp. 
Det klinger like rått hos ham som hos Machaut. 
Et kjennetegn er de mange dissonanser som ikke oppløses i en konsonans. 
Machaut utforsket den klanglige spenningen i dissonansene og benyttet den i sin satsteknikk. 
Hør f.eks. på det siste sporet på cd-en: 
Complainte (fra Remede de Fortune) og Epilog for fire sangstemmer og tre bratsjer (skrevet i 2009). 
Her opprettes det en korrespondanse gjennom vel 660 år. 
