Et «nødvendig» selvmord
«Nattskift i Nekropolis» er et oppgjør med alle pappaer som burde strukket seg lenger. 

Jeg klarer ikke å anmelde «Nattskift i Nekropolis» uten å røpe slutten. 
Hadde det vært en voksenroman, ville jeg latt det være. 

Men Bjørn Ingvaldsens nye bok markedsføres for ungdom med et sugende omslagsbilde av en ung gutt på dypt vann. 

På siste side forlater vi hovedpersonen i ferd med å ta sitt eget liv. 
Det krever en temmelig fanatisk optimisme å tro at han ikke vil lykkes. 

Jeg anser derfor niendeklassingen Max som representant for den voksende gruppen av mindreårige som hvert år velger å avslutte livet. 

Den nyeste statistikken fra Folkehelseinstituttet forteller at det i 2017 var 37 selvmord blant personer under 20 år. 
Max velger en metode som ingen av dem oppgis å ha brukt. 

Det er neppe tilfeldig. 
Han er definitivt ikke ment som noe eksempel til etterfølgelse. 

Jeg tror det er meningen leserne skal spørre seg om de ville ha klart å leve under vilkårene Max lever under. 

Det går an å svare nei. 
I så fall ligger håpet i om det ville vært mulig å endre noen av livsvilkårene hans. 
Hvis ikke, har Ingvaldsen gitt leserne en undergangsroman så mørk at den overgår alt han tidligere har skrevet for unge. 

Dette inkluderer barneboken «Lydighetsprøven» der hovedpersonen til slutt blir sparket i hjel av stefaren sin. 

Forskjellen er at det i «Lydighetsprøven» er lettere å irritere seg over noen av dem som kunne gjort noe for å hjelpe. 

Leserne kan forestille seg at de ville valgt annerledes dersom de hadde vært en klassekamerat, moren eller læreren. 
Slike valg kan inspirere avgjørelser i det virkelige liv. 

I «Nattskift i Nekropolis» blir vi best kjent med dem som ikke har så mye valg. 
Gradvis avdekkes hvor psykisk syk og alkoholisert denne trygdede moren er, der hun tilbringer livet i kjelleren med bøker om gamle gravsteder som Nekropolis. 

Faktisk kan det innvendes at vi blir bedre kjent med moren enn med Max selv – han som forteller. 
Det sier mye om hvordan hun dominerer livet hans og hvor prisgitt han er henne. 
Samtidig gjør det trolig boken mer interessant for voksne enn for ungdom. 

Nok en gang gir Ingvaldsen oss en hovedperson som insisterer på at han har det bra – uansett omstendigheter. 
Og ikke minst voksne som nøyer seg med det svaret. 

Dominobrikkene plasseres nokså presist. 
Som i tilbakeblikket på besøkene hos pappa da Max var liten: 

«Jeg kunne bare være der når den gamle mannen ikke var hjemme, han tillot ikke barn eller dyr.» 

Til slutt er faren den eneste som kan gjøre en vesentlig forskjell. 
Men Ingvaldsen gjør det ikke lett for ham. 

Faren har ikke råd til en bolig der Max kan føle seg hjemme, og han klarer ikke å stille helhjertet opp for sønnen uten å svikte sin nye familie. 

Hvis slutten hadde gitt Max en annen utvei, ville det fristet å unnskylde denne faren. 
Men nettopp fordi det går så galt, blir det umulig. 

Selvmordet er nødvendig fordi jeg dermed leser «Nattskift i Nekropolis» som et oppgjør med alle pappaer som burde strukket seg lenger – uavhengig av hva de kan og vil – fordi de har ansvar og fordi situasjonen krever det. 

Men er ungdom den rette adressen for det oppgjøret? 
Kanskje mest hvis disse leserne oppfatter det som en anklage på sine vegne. 

Max er ikke helt lett å engasjere seg i. 
Ensomheten kommer til uttrykk i et flatt språk og i mangel på meningsfulle interesser. 
Tomheten gir lite å leve seg inn i. 
Dessverre gjør det Max litt for lett å miste. 

Her er et par andre nye ungdomsromaner som berører selvmord: 

«Rør ikke de som sover» av N.K. Lillebo 

«Nedtelling» av Anders Totland 
