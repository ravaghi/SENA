Anmeldelse:Makeløst og avhengighetsskapende fra Solange 

Et album som gjør det ubehagelig å ta av seg hodetelefonene. 

Solange Piaget Knowles (32) er en alternativ R & 
B- og soulsanger med røtter i Motown, jazz og sørstatshiphop. 

Solange, som i sin ungdom var involvert i storesøsterens gruppe Destiny’s Child, har siden den gang etablert seg som den mer alternative, kulere og hippere lillesøsteren til Beyoncé. 
Musikken er mer sublim, kanskje krever den også mer av lytteren. 

Tidlig gikk hun bort fra den mer poppete innfallsvinkelen og så heller mot fortiden. 
The Supremes og Erykah Badu er navn som faller raskt inn. 

Blir kjent med Solange 

Det tok en stund før hun virkelig fant sitt eget uttrykk, men med 2016’ A Seat At The Table havnet hun øverst på hitlister i USA med låter som «Don’t Touch My Hair» og «Cranes In The Sky». 
Albumet var en fusjon av soul, R & B og hiphop som ga Solange en egen identitet og et lydbilde som var distinkt hennes. 

Ut av det blå har hun nå sluppet en slags åndelig oppfølger, et album som utvider universet og utbroderer dette lydbildet. 
When I Get Home er et album proppet fullt av inspirasjoner, lyder og stemninger som gjør at du føler du blir kjent med Solange. 

Sømløse overganger 

Låtene på albumet fungerer aller best i relasjon til hverandre. 
Det er et helhetlig verk som er stykket opp, et verk fylt til randen av små gjesteopptredener fra artister Solange liker. 

Blandingen av soul og jazzete R&B er mye mer diskret enn på forgjengeren. 
Dette er både albumets svakhet og styrke. 
Det er ingen like sterke enkeltlåter denne gangen. 
Ingen soleklare hits. 
Forrige album hadde sterkere singler, men en svakere helhet. 
Denne gangen fungerer låtene dårligere i et vakuum utenfor resten av albumet, mens albumet som helhet er et makeløst håndverk. 

Låter som «Stay Flo» og «Almeda» må likevel trekkes frem som de to med sterkest singelpotensial. 

Hvert eneste mellomspill, pause, overgang og enkeltlåt er sydd sammen av sløye trommer og drømmende koring. 
Solange har som nevnt med seg en rekke artister og produsenter. 

Hun hyller sørstatsrøttene sine med Atlanta-produsent Metro Boomin og rapmogul Gucci Mane. 
Med er også Tyler, The Creator, Sampha, Dev Hynes fra Blood Orange, Earl Sweatshirt og Pharrell. 
Og her nevnes bare noen. 
Alle bidrar med små koringer, backup-vokal eller egne produksjoner. 

Det er som om vi får oppleve Solanges musikksmak gjennom hennes samarbeidspartnere. 
Det er nesten mer intimt enn det personlige tekster kan være. 

Solange for viderekomne 

For mange er kanskje ikke When 
I Get Home det letteste albumet å komme inn i. 
Mainstream-appellen er ikke like stor som sist. 
Det er få refrenger og få hooks som kan slukes. 
Men belønningen er høyere ved flere gjennomlyttinger. 

Solange leverer sterke vokalprestasjoner. 
Spesielt på introsporet «Things I Imagined» og låten «Dreams». 
Gjennomgående er hun også listet som produsent på hele albumet, og det høres at hun har hatt solid overoppsyn. 

Så mange artister gir ut albumer uten en rød tråd. 
Produksjoner kan være helt vilkårlige, og tekstuniverset kan være overalt. 
Her har Solange et album som sedimenterer lydbildet hun skapte i 2016 og bygger videre på det. 

La albumet spille, og plutselig har du hørt det repeat tre ganger. 
