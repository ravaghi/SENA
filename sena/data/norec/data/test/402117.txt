Anmeldelse:Bigbang er tilbake med nytt pågangsmot 

Trekløveret er her med et stilrent album som viser deres beste kvaliteter. 

Det er gått hele seks år siden vi sist fikk nytt materiale fra de norske rockeheltene i Bigbang. 
Trioen har hatt en lengre pause og jobbet med andre prosjekter. 
Frontfigur Øystein Greni lanserte blant annet en solokarriere med et fint albumslipp for to år siden som ga et nytt perspektiv til låtskriverevnene hans. 

Nå er altså hovedprosjektet tilbake på banen med sitt tiende album. 
Dette er lyden av et band som er trygge på seg selv. 

Sømløs spilleglede 

Fra første sekund er det klart at Bigbang fremdeles lyder slik vi husker dem. 
Her gjør bandet det de kan best, med innlevelse. 
Man kan nærmest høre at de tre musikerne koser seg med sin tradisjonsbundne rock. 
Ego og perfeksjonisme er lagt på hyllen til fordel for smittende spilleglede. 

De har funnet tilbake til sin særegne energi samtidig som hvert medlem later til å ha nye erfaringer med inn i miksen. 
Dette er ikke en ren reprise av tidligere bragder. 

Gode hooks og fengende melodier flettes inn i den nedstrippede sounden bandet behersker så godt. 
Rytmeseksjonen, som består av Olaf Olsen på trommer og Nikolai Hængsle på bass, danner et særdeles sterkt fundament. 
Røttene i klassisk bluesrock er tydelige, men utforskes dynamisk gjennom de ti sporene. 
Albumet flyter godt. 
Låtene avløser hverandre sømløst og skaper en sammenhengende reise gjennom forskjellige stemninger. 

En komplimenterende konsertfilm 

Bigbang kan for tiden også ses på nrk.no i konsertfilmen Play Louder. 
Ti år gamle opptak fra Slottsfjell og Norwegian Wood er endelig ferdigstilt, og vi får virkelig ta inn over oss energien trioen har foran ekstatiske publikummere som er med på hver note. 
Regissør Lasse Gretland har sammen med flere gode hjelpere lagt ned imponerende arbeid i filmen. 

Konsertopptakene får frem den svette røffheten som ligger til grunn for suksessen. 
Man skjønner at Greni tenker på Bigbang først og fremst som et liveband. 
«Vi gjør masse feil», sier han, men det er uviktig så lenge publikum og lytterne har det fett. 
Fra røff riffing som trio til gjesteopptredener med artister som Thomas Dybdahl og Anne Lise Frøkedal viser filmen bandet fra deres beste side. 
Den komplimenterer studioarbeidet på Glory Chord godt. 

Nærhet som styrke 

Det nye låtmaterialet har noe av dette levende i seg. 
Herlig døsige «Mañana» er en solfylt låt med et messende refreng som raskt låser seg fast i hjernen. 

Neddempede «Butterfly» roer ned med deilig klimpring på nylonstrenger. 
«Kazoo You» er et minutt med entusiastiske linjer spilt på nettopp kazoo, satt opp mot drivende rytmer. 
Gøy. 

Tuva Syversen leverer et tøft vokalbidrag på avsluttende «Good Night for Bad Decisions». 
For øvrig en artig rockelåt av det streitere slaget, en slags siste utblåsning som setter et sterkt punktum for denne gang. 

Alle sporene er spilt inn med en nærhet som gir følelsen av at bandet sitter i stuen din. 
Dette reflekteres også i tekstene. 
Det høres ut som Greni har lagt mye av seg selv i dem. 
Oppvekst, kjærlighetsproblemer og bandet selv omtales i lyrikken. 
Tittelkuttet omhandler eksempelvis hans karriere som proff skater, som endte tidlig på grunn av en kneskade. 

Det er denne usminkede nærheten som gjør dette til en vellykket tilbakekomst for Bigbang. 
De går tilbake til sitt velprøvde uttrykk med nytt pågangsmot. 
