Knallbra på Klepp
Jøers’ 
Kjøkken er en perle av et spisested. 
Her stemmer det aller meste for dem som vil ha en hyggestund med mat og vin. 

Etter åpningen i fjor må ryktet ha spredt seg ved hjelp av den såkalte jungeltelegrafen. 
For denne lørdagskvelden i mai var det bare flaks, altså en avbestilling, som skaffet oss et bord for to hos Jøers’ Kjøkken. 
Som altså ligger et steinkast fra jernbanestasjonen på Klepp, med utsikt over Frøylandsvatnet mot Kvernaland og Orstad. 

At ikke flere har kommet på denne ideen: 
Legg restauranten din nær Jærbanen. 
Da finnes det ingen unnskyldning for å ikke ta turen, selv om du bor på Våland eller i Egersund. 
Det går jo tog. 
Hører dere, Nærbø? 
Eller Vigrestad? 

Kompetent meny 

Jøers’ 
Kjøkken har en liten à la carte meny, med valg mellom fire forretter, fire hovedretter og tre desserter. 
Menyen vil skifte med sesongene. 
Drikkekartet er mer omfattende, faktisk er vinlisten både kreativ og kompetent, med akseptable påslag på prisene. 
Her er det rett og slett mulig å gjøre gode kjøp, og det finnes flere alternativer på glass. 

Til tross for at restauranten var stappende full denne kvelden, med flere store selskaper, hadde vi to på tomannsbordet en riktig intim og hyggelig aften, ved hjelp av et lite ekstrabord og en fin liten anretning med rabarbrablader som skjerm. 
Hensynsfullt og koselig. 

Servicen var gjennomgående av høy klasse, imøtekommende og kompetent og med utmerkede anbefalinger. 

Herlig krabbe 

Aperitiffen ble et glass musserende riesling fra Rheinhessen i Tyskland. 
En eple- og blomsterpreget vin med god lengde. 
Godt brød og smør til. 

Til forrett valgte vi en krabbesalat og en vårkylling. 
Salaten, med hvitt klokjøtt fra Sirevåg-krabbe, var krisp og velsmakende, med syrlige agurker, mye dill og godt, sprøtt rugbrød som garnityr. 

Ledsagersken gikk for fransk vårkylling, som ble servert i en sjy med estragon, friske sukkererter og risoni, denne pastaen som likner store riskorn. 
En fyldig, varmende rett som passet godt denne vårkvelden med en bitende nordavind på Jæren. 

Til dette en litt utradisjonell vin, en spontanfermentert naturvin fra Østerrike, perlende og med et visst sider-preg. 
Kalkspitz fra Christoph Hoch er en deilig vin for dem som liker det naturlig. 
75 prosent er Østerrikes paradedrue Grüner Veltliner. 

Utmerket uer 

Hovedrettene: 
Ledsagersken ville ha fisk, og valgte ueren. 
Jeg var litt kjøttlei denne kvelden, og gikk rett og slett for det vegetariske alternativet; en terte med piccolotomater og parmesan. 

Den bakte ueren, med både hvit og grønn asparges til, var perfekt tilberedt. 
Saftig og spenstig og med uerens karakteristiske skalldyrpreg. 
Den kom med pepperrot, stekt blomkål og et herlig, aromatisk nøttesmør. 
Og små, smørstekte poteter. 
En skikkelig innertier av en rett, med fin balanse og kontraster. 
Den kunne muligens hatt noen korn ekstra med salt, men det er pirk. 

Frekk «pizza» 

Tertebunnen var dekket med dampet spinat, bitte små tomater og flak av fersk parmesan. 
Rett og slett en raffinert variant på pizza, og særdeles velsmakende. 
Syren i tomatene sto rett og slett meget godt til den fete smaken av terte og ost. 

Til dette ble vi anbefalt å prøve en rødvin, rett og slett. 
En sørafrikansk Pinot Noir fra produsenten Meyer. 
Også dette en naturvin, som altså verken er filtrert eller raffinert i etterkant, og som er produsert i et begrenset opplag. 
Vi drakk faktisk den siste flasken. 

Vinen var lett, men markant, med en flott lengde og avslepne garvestoffer. 
Asparges er kjent som en fiende av de fleste røde viner, men her gikk det faktisk forbausende bra. 

Topp sorbet 

Dessert: 
Jeg hadde på forhånd hørt noen rykter om Jøers sitronkake. 
Ledsagersken ville ha vaniljeis, hjemmelaget, med bringebærsorbet. 
Til dette en søt, men syrefrisk Beerenauslese, igjen fra Østerrike. 
Zantho, som også finnes i Polets bestillingsutvalg, var igjen en meget god match. 

Bringebærsorbeten var himmelsk, ren og fyldig og ikke for søt. 
Sitronkaken, med italiensk marengs og syltet sitronskall, var intenst og konsentrert søt, med ren og fin sitronsmak. 

Etterpå var det kaffe, og et ekstra glass av den rødvinen som det nå ikke er noe igjen av på Jæren. 

Regningen for to kom på 3000 med alt, men kunne lett ha vært gjort rimeligere. 
Det var verdt hver krone. 
Et utmerket, koselig og kompetent spisested. 
