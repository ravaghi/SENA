Lun revy til å humre av
Bandet alene gjør det verdt å se årets revy på Bergen Katedralskole. 

Dette er en gjeng som definitivt kan samspill. 
Ikke nok med det, de ulike medlemmene veksler på å spille ulike instrumenter også. 

Det gjør at jeg plutselig oppdager at nå er det jammen meg gitarist Jonas Duus som spiller trommer. 
En annen gang må jeg strekke halsen for å oppdage at helt bakerst er det trommeslager August Berntsen Søreide med rød caps som har så god sangstemme. 

I tillegg leverer de tre vokalistene Lotte Karoliussen, Kaisa Byrknes og Andrea Mae Constantino varene. 

Særlig Kaisa Byrknes trollbinder salen gjennom flere låter. 
Svært god er også Andrea Mae Constantino, og hun er definitivt den beste entertaineren av de tre. 
Hele to saksofonister får vi også, nemlig Torje Løland og Oskar Madslien Steinhaug. 

Og denne Torje Løland, altså. 
Spiller han ikke saksofon, så synger han. 
Og gjør han ikke det, spiller han en av mange karakterer gjennom forestillingen. 
Han er en fest å se på uansett hva han driver på med. 

Revyen har fått navnet «Revy og chill». 
Det er en henvisning til en helt vanlig aktivitet blant ungdom, nemlig «Netflix og chill». 
Revyen åpner med at et kjærestepar sitter i en sofa og lurer på hva de skal se. 
Først vurderer de to jentene om de skal se de andre skolerevyene. 

Dette er en snedig måte å kommentere både årets og tidligere års revyer på, før rammefortellingen tar oss med inn i årets revy på Katten. 

Dermed er vi innom flere kjente mediehendelser. 
Vi får gjentatte innslag om det rasfarlige fjellet Mannen, der en av de tre revysjefene, Sofia Snilsberg Hanssen, er ubetalelig som geologen Stein Berg. 
Selvfølgelig lever og ånder geolog Stein Berg for fjell. 

På fjernsynskjøkkenet lærer vi å lage crystal meth, slik at referanser til kokkeprogram og TV-serien Breaking Bad kokes sammen. 

I et fortreffelig tablå fortelles nordisk historie. 
Danmark og Sverige har dragkamp om Norge. 
Men Nordens urfolk, samene, blir sparket ned av alle tre. 

Den glade nordmannen forsøpler naturen. 
Og så har vi ungdommens russekultur, da. 
Alt dette formidles uten at et eneste ord ytres. 

Scenen der elever fra ulike skoler i Bergen går i samtaleterapi, spiller på stereotype oppfatninger. 
det er vittig, men aldri direkte ondsinnet. 

I løpet av forestillingen er vi innom mange gode scener. 
Det som kjennetegner humoren er at den er lun, den inviterer oss mer til humring enn gapskratt. 

Elevene oppviser ikke så rent lite selvironi, med parodier på møter i Natur og Ungdom der det serveres hjemmelagede sjøgresscookies, som selvsagt er helt veganske. 

De evner også å kommentere på en god måte at skolen ikke kun befolkes av den typiske Katten-elev, særlig gjennom scenene der Romeo – eller Robert – møter Julie. 
Han bruker den tykke boken som skjulested for snusboksen, hun er i overkant opptatt av Harry Potter-bøkenes univers. 

Til og med skolens rektor behandles på en lun måte. 
Det er sjenerøst gjort av elevene. 

Denne revyen er blitt stablet på bena på tross av skolens ledelse. 
I utgangspunktet var det bestemt at det ikke skulle bli noen revy på Katten i år. 

Da er det godt skolen har elever som vet å ta saken i egne hender. 
Med sparsommelige midler og jakt på øvingsrom rundt om i byen har disse ungdommene virkelig fått til en god produksjon. 

Her virker alle sketsjene godt gjennomtenkt, selv om noen kanskje mangler et siste stikk. 

Det kan også sies at med et så godt band og så gode vokalister, så kan disse godt få bevege seg litt mer ut på scenegulvet når de først har oppmerksomheten. 

I tillegg kan alle aktører på scenen jobbe mer med å henvende seg ut mot publikum, og gjerne være mindre behersket i kroppsbevegelsene. 
For med så god kontroll er det absolutt rom for å slå seg litt mer løs. 

Til slutt må det sies at den absolutt aller beste sketsjen handler om «Helge Ingstad». 

Den tar oss rett inn i dialogen vi alle garantert har hørt om og om igjen, samtalen som går når krigsskipet kjørte rett inn i tankskipet «Sola TS». 

Effekten av at vi alle vet hva som skjer, fordi vi alle kjenner dialogen så inderlig godt, gjør at vi virkelig kan le med. 
For den vitsen har vi hørt før, og den er like tragikomisk hver gang. 

BT retter: 
I en tidligere versjon av denne artikkelen oppga vi feil navn på trommeslageren med den røde capsen og den gode sangstemmen. 
Rett navn er altså August Berntsen Søreide. 
