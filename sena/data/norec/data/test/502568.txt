Høyt humør og store fortellinger
Flott bursdagsfeiring av en sprek komponist. 

Ketil Hvoslef er en enormt produktiv komponist. 
Han har skrevet musikk i et halvt århundre nå, verk i stort sett alle musikalske sjangere og for alle tenkelige og utenkelige instrumentkombinasjoner. 
Om et par måneder fyller han 80 år. 

Lørdag ble den kommende bursdagen feiret med et brak av en konsert der musikere fra Griegakademiet satte den kammermusikalske delen av hans produksjon i sentrum. 
Bursdagsbarnet var selv konferansier og ga korte, humoristiske introduksjoner til de fem verkene på programmet. 

Det startet med Strykekvartett nr. 1 (1969), spilt av Ricardo Odriozola og Mara Haugen på fioliner, Ilze Klava på bratsj og Ragnhild Sannes på cello. 

Ifølge Hvoslef var det dette verket som hans lærer i London kommenterte med ordene: 
«Lov meg at du aldri igjen skriver sånn musikk». 

Det er nok mulig at Hvoslefs forrevne kvartettsats i sin tid kunne virke fremmedartet i sarte engelske ører, men hørt i dag fremstår den som et flott stykke musikalsk modernisme, et intenst, dramatisk forløp bygget opp av skarpe dissonanser og store, dynamiske kontraster som til sist ebber ut i en nesten uhørlig hvisken. 

Strykekvartett nr. 4, som musikerne spilte seinere på konserten, er skrevet nesten førti år seinere. 
Tonespråket er nå fritonalt, men den grunnleggende holdningen er den samme: 
Dette er dramatisk, rytmisk musikk som spilles ut i klart avgrensede sekvenser. 

Det som er slående, både i de to strykekvartettene og de tre andre verkene på konserten, er Hvoslefs eminente formsans: 
Han forteller historier med musikken sin, han spenner verkene opp i klare, leddete forløp. 
Som tilhører er du aldri i tvil om den musikalske retningen, om hvor vi er og hvor vi er på vei. 

Og det er mye humor i denne musikken, ta for eksempel Hvoslefs «Octopus Rex» (2010) som ble spilt av åtte cellister under ledelse av John Ehde. 
Ordspillet i tittelen er selvsagt en spøk, men selve den lodne, rumlende musikken spøker også, de åtte musikerne leker hele tiden med lytteren og byr på stadig nye overraskelser. 

Hvoslefs tidlige interesse for jazz og populærmusikk er trolig noe av bakgrunnen for det rytmiske, skarpe drivet i mye av musikken hans, men den trer også mer direkte frem i noen av verkene, for eksempel i «Trio for sopran, alt og piano» (1974), som tydeligvis er inspirert av sanggrupper som «Swingle Singers» og «Manhattan Transfer». 

På konserten i aulaen fikk de ordløse vokalduettene en flott fremføring av sopranen Mari Galambos Grue og alten Anne Daugstad Wik med Einar Røttingen som rytmisk innpisker på klaver. 

Feiringen sluttet med «Konsert for fiolin og poporkester», opprinnelig skrevet til en rockefestival i 1979 med Hvoslefs sønn, fiolinisten Trond Sæverud, som solist. 

I aulaen ble solostemmen spilt av en velopplagt Ricardo Odriozola, stampende og dansende foran en gruppe elektrifiserte studenter fra Griegakademiet. 
En sprek avslutning på en flott bursdagsfeiring. 
