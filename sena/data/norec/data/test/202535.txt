Asus Chromebit- ChromeOS på en pinne 

Plugg den i skjermen, og vips - så er du på nett. 
Vi har testet. 

Det finnes i hovedsak tre typer personlige datamaskiner på markedet i dag: 
De som kjører Windows (som utgjør brorparten), de som kjører OS X 
(Apple-maskiner) og de som kjører ChromeOS fra Google (i hovedsak Chromebooks). 

Dette må du vite om ChromeOS 

ChromeOS skiller seg vesentlig ut fra de to første, ved at du ikke kan installere programmer og apper lokalt. 

Alt foregår i skyen gjennom nettleseren Google Chrome, via vanlige nettsider og web-apper (Du kan riktignok «bufre» data du jobber med lokalt, for eksempel når du jobber med dokumenter i Google Docs). 

Det er ellers snart ingen grenser for hva du kan få gjort gjennom nettleseren, så for mange vil det ikke være noe stort ankepunkt at ting skjer i skyen og ikke lokalt. 

Faktisk kan det være mange fordeler også knyttet til dette. 
Når ting ligger lagret i skyen, behøver du for eksempel ikke å bekymre deg for at viktige filer skal gå tapt hvis datamaskinen tar kvelden eller havner på avveie. 

En maskin med ChromeOS vil samtidig være helt verdiløs for alle som ikke kjenner brukernavnet og passordet ditt i Google-skyen. 

En annen fordel med ChromeOS er at du kan klare deg med svært enkel maskinvare. 
Ikke trenger du stor lagringsplass, og selv med 2 GB minne og en enkel Celeron-prosessor, reagerer maskinene lynraskt på alle kommandoer. 
Det kan ikke alltid Windows-maskiner skryte av! 

Små og lydløse PC-pinner 

ChromeOS kan derfor fint kjøre på datamaskiner på størrelse med en lighter, helt uten viftekjøling. 
Et godt eksempel er dagens testmaskin, Asus Chromebit, som måler 31 × 123 × 17 millimeter og veier 75 gram. 

Maskinen er utstyrt med en enkel ARM-basert prosessor (Rockchip 3288), 2GB RAM og 16GB flashminne til lagring. 
Av tilkoblinger finner du kun HDMI-pluggen og en USB 2.0-port, i tillegg til strøminntaket. 

I tillegg har Chromebit støtte for trådløst nett (802.11abgn og ac) og Bluetooth 4.0. 

Du kan koble til et vanlig trådløst tastatur og mus hvis du plugger mottakeren i USB-porten, men det fratar deg samtidig muligheten til å sette inn en minnepinne eller annet USB-utstyr. 

Bluetooth kan derfor være en smart løsning, men merk at dette er utstyr du må besørge selv. 
Verken mus eller tastatur følger med i pakka. 

Klar på 1-2-3 

Merk at du kan få problemer med å plugge Chromebit rett i TV-en, avhengig av hvor trangt det er mellom HDMI-inngangene. 

I tillegg stikker den 12 centimeter rett ut i bakkant, noe som også kan skape problemer. 
Derfor har Asus lagt ved en liten kabelstump som du kan benytte mellom. 

Så snart du har plugget Chromebit i TV-en eller monitoren, starter den opp av seg selv. 
Den har ingen av/på knapp. 
Her er heller ingen vifter, så maskinen er helt lydløs. 

Etter noen sekunder vil du se oppstartsbildet på skjermen, og kan starte prosessen med å sette opp maskinen. 
Det innebærer å koble deg til et trådløst nett og logge deg inn med Google-kontoen din. 

Raskt og for det meste problemfritt 

Når du er innlogget, vil du få tilgang til nøyaktig de samme bokmerkene og web-applikasjonene som du får i Google Chrome på en vanlig PC. 

Deretter er det bare å besøke de tjenestene du vanligvis bruker, det aller meste (med unntak av JAVA-baserte apper) vil fungere fint. 
Også Adobe Flash har den støtte for. 

Det trådløse nettverkskortet støtter AC-standarden, og byr på bra ytelse og rekkevidde. 

Vi målte for eksempel over 120 Mbps mot Speedtest.net, noe som var helt på høyde med både iPhone og en bærbar PC vi hadde på samme sted. 
Det er uansett mer enn nok til å strømme video i alle aktuelle oppløsninger fra aktuelle strømmetjenester. 

Begrensningen ligger i prosessoren, og Rockchip 3288 er ikke kraftig nok til å håndtere 4K-materiale fra for eksempel YouTube og Netflix. 

Vi testet en rekke strømmetjenester, og i tabellen under ser du hvordan det gikk: 

Som du ser kan ting fungere greit, men når det gjelder videostrømming (spesielt de norske) må du tåle litt bugs og hakking innimellom. 
Litt kraftigere prosessor hadde muligens løst problemene, som vi mistenker er begrenset til nettsteder som bruker Flash. 

Vi legger til at HTML5-løsningen til NRK feiler i ChromeOS. 

I tillegg prøvde vi en rekke web-apper, de aller fleste fungerte helt fint, deriblant Google Docs og Microsoft Office for web, Skandiabanken nettbank med mer. 

I praksis er sjansen stor for at de meste vil fungere like bra som på en Windows- eller OS X-basert maskin, så lenge du slipper å benytte tjenester basert på JAVA, men disse begynner å bli temmelig eksotiske nå. 

Konklusjon 

Asus Chromebit er en grei (og rimelig) løsning for deg som får gjort alt du behøver via nettleseren. 

Det er ingen god løsning for deg som ønsker å bruke Photoshop og andre avanserte programmer, ei heller for deg som er avhengig av å ha mye brukerdata lagret lokalt. 

Det er heller ingen optimal løsning for deg som ønsker deg en lydløs dings til å strømme video fra NRK, TV2 og Dplay (TVNorge- og Discovery-kanalene), faren for at du vil oppleve irriterende hakking er rett og slett litt for stor. 

Utover dette: 
Litt mer plass til filer du ikke vil ha i skyen, hadde vært velkomment, og at Chromebit kun har en USB-port og mangler plass til minnekort, er også ankepunkter. 
Derfor havner vi til slutt på en sterk treer på terningen. 

Merk også at det finnes Windows-baserte plugger av samme type, flere av dem koster omtrent det samme - for eksempel Intel Compute Stick. 
Den er imidlertid ikke støyfri som denne. 

Les plussene og minusene i boksen under før du bestemmer deg. 

Asus Chromebit CS10 B010C 
