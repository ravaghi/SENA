Koselig, men rotete papirfjas
"Tearaway Unfolded" byr på mange stilige effekter, men som plattformspill er det heller middels. 

Hvis du som meg ble i overkant utålmodig i møte med den koselige fortellerstemmen i "Little Big Planet", er det bare å styre unna dette jo før jo heller. 
Den grundige introduksjonen og alle forklaringene underveis gjør nok spillet godt egnet for de minste, men for oss gamlinger blir det veldig langdrygt og masete, dessuten rotete og uoversiktlig designet. 

Når det er sagt, er denne nye versjonen av det som opprinnelig var et PS Vita-spill til tider en fryd for øyet. 
Først og fremst er det en oppvisning i hva håndkontrolleren til Sonys siste konsoll duger til. 
Du bruker blant annet lyset som en slags lommelykt rett på skjermen, og styreplaten i midten blir brukt til mye forskjellig etter hvert som vår papirvenn beveger seg igjennom spillet, blant annet hopping. 

Rent gimmick-messig gir spillet assosiasjoner til Nintendos siste eventyr om Yoshi, hvor hele verdenen er strikket og heklet i ulike garnkvaliteter og teknikker. 
Vrien her er at alt er laget av papir. 
Motstanderne har imidlertid erstattet mange av de fargerike papirremsene med fargeløst avispapir, og det blir din oppgave å lyse på dem for å gjøre dem om til mer dekorative varianter, noe som også driver handlingen videre enkelte steder. 

Men der konkurrenten Nintendo pakket inn et oppfinnsomt, allsidig, men like fullt gjenkjennelig spillkonsept i fargerike tekstiler, er essensen i Sonys spill mye mer flyktig. 
Oppgavene er til dels banale, kameraføringen er ofte direkte frustrerende, og oversikten er ustrukturert og forvirrende. 
Mulighetene til å dekorere og designe figuren sin og en del bifigurer er kanskje en festlig mulighet for barna, men det tilfører ikke spillet så mye fra eller til. 
