Anmeldelse av «Helt privat»:Kjærlighet og ensomhet i internett-alderen 

Stor dramatikk kan leve i tusen år. 
Dette fem år gamle stykket oppleves allerede som litt gammeldags. 

Ragnhild Tysse fra Stavanger bærer hovedrollen i «Helt privat» som nå spilles i den store teatersalen i Kilden. 
Den unge stavanger-skuespilleren bærer rollen godt. 

Hun er forfatter og har nylig opplevd et samlivsbrudd. 
Følgelig er hun ensom og har skrivesperre. 
Hun prøver å google seg til løsninger på problemene, men ender med å oppsøke en psykoterapeut. 

Jan Erik Madsen er stødig som psykiater, en rolle han fyller med all den stillferdige og lyttende autoritet en slik skal ha. 
Han er viktig i første halvdel av stykket, men forsvinner litt etter hvert. 

Klient-terapeut-relasjonen blir som et springbrett for å illustrere hva internett og vår bruk av dette gjør med oss mennesker. 
Edward Snowdons lekkasjer om amerikansk etterretning i 2013 er bakteppet for James Graham som skrev stykket. 
Det hadde urpremiere i London for nøyaktig fem år siden. 

Litt komedie om å finne seg selv, litt advarende pekefinger mot å utlevere seg på sosiale medier, litt love-story og litt selvhjelpsbok i teaterform, kort sagt – dette teaterstykket fremstår som litt av hvert. 

Stykket prøver å si noe vesentlig om hva internett gjør med oss mennesker i dag. 
Men det fem år gamle stykket oppleves allerede som litt gammeldags. 

Vi vet at våre liv blir kartlagt i detalj, at noen kan finne ut hva vi hadde til middag i går og når vi sist hadde sex. 
Alle disse skremmende «avsløringene» har vi jo lest om og hørt om uendelig mange ganger i løpet av de siste årene. 
Like ufortrødent fortsetter vi å bruke nettet, mens det samme nettet altså antakelig snører seg tettere og tettere omkring oss. 

Ensemblet på åtte gjør mye fint der de går ut og inn av en rekke mer eller mindre karikerte figurer. 
Slik presenteres James Grahams research omkring emnet. 
Alle professorene og journalistene går ut og inn i livet til den ensomme forfatteren, og til slutt står hun ganske rådvill tilbake i sin søken etter fellesskap og kjærlighet. 

Det ender søtt i det to søkende mennesker som begge er introverte finner ut at de kan være introverte sammen. 

Scenebildet er både lekkert og spennende, og det serveres noen overraskende regigrep underveis. 
Det forhindrer ikke at jeg opplevde stykket som litt kjedelig. 
Det blir som en lang omvei for å få sagt noe vesentlig om ensomhet og kjærlighet, noe andre har formulert presist og elegant i små vers, som Halldis Moren Vesaas i «Ord over grind» eller Aslaug Vaa i «Å eiga». 
