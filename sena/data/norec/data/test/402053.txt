Karpe i Oslo:En parade av fete låter 

Viser ny storhet i nedstrippet og intim setting. 

Karpe gjør tingene på Karpe-vis – nok en gang. 
Bygger like godt om og bruker et helt konsertrom, mikser nytt og gammelt materiale uten noen ekstra effekter, og rapper folket rett inn i øynene. 
Om det fungerer? 

90 intime minutter med pur fest og blodig alvor om hverandre. 

Vil alltid gjøre noe nytt 

Med årets nye album – eller «rap-hørespill», som de selv kaller ypperlige SAS Plus / SAS Pussy – har Karpes Chirag Rashmikant Patel og Magdi Omar Ytreeide Adbelmaguid tatt en kommersiell helomvending fra mildt sagt ambisiøse og grandiose Heisann Montebello for et par-tre år siden. 

Artistnavnet er kortet ned, musikken sluppet som 29.47 sammenhengende minutter uten én eneste video eller påkostet fiksjonsfilm. 
Og etter blant annet tre utsolgte Oslo Spektrum sist gang, turnerer de nå spillesteder så små at frustrerte fans som ikke får sett dem live er i fortvilet harnisk. 

Samtidig er jo dette erketypisk Karpe. 
Det å alltid gjøre det neste fremstøtet helt nytt og annerledes enn det forrige, er trikset som holder både dem selv og oss som lytter koblet på. 
– Jeg har drømt om å rappe mens jeg ser dere i øynene igjen, som Magdi treffende sier det. 

Trives innpå sine fans 

På Rockefeller i Oslo, slik det også har vært gjort andre steder på turneen, er en scene plassert midt i den trange salen. 
DJ-en står helt bak, gitaristen og trommeslageren under tak på den ene siden, bassisten og keyboardisten oppe på galleriet, all lyden kommer fra taket, der er folk overalt. 

Det kunne fort blitt uoversiktlig og kaotisk, men fungerer slik at alle kommer tett på noe. 
Ikke minst tett på de to alt handler om og sentreres rundt, og det tar ikke mange minuttene av åpningen med nye «Zalil» og «§ 393» før man ser og skjønner at Magdi og Chriag trives nært innpå sine fans. 
Fans som til gjengjeld synger og roper med på absolutt alt, så klart. 

Musikalsk kommer også Magdi og Chirag tydeligere frem og mer til sin rett som rappere når rommet som skal fylles ikke er så stort og bandet tar en mindre bombastisk plass i lydbildet. 
Materialet på SAS Plus / SAS Pussy byr på mer produsert hiphop enn på lenge fra denne gjengen, og det påvirker også livelyden positivt. 

En ren låtparade 

I et intervju med Aftenposten da den nye musikken ble sluppet i februar, sa Chirag og Magdi at SAS Plus / SAS Pussy handler om «klassereisens medgift». 
Altså kontrasten mellom egen bakgrunn og dagens posisjon som landets kanskje største og viktigste artister, og hvordan det har og fortsatt påvirker dem. 

Alvoret i disse tekstene blir tydelig i Karpes intime setting, det vises for eksempel at det er følelser i sving i Magdis ærlige åpningsdel av «Moscot & Dior» og i «SAS Pussy». 

Det personlige alvoret av i år blandes likevel uproblematisk med det mer politisk orienterte materialet fra forgjengeren Heisann Montebello samt tre låter fra Kors på halsen, ti kniver i hjertet, mor og far i døden og et par av festlåtene fra sideprosjektet MARS. 

Null show, null pyro og ikke noe badebasseng på scenen, altså. 
Bare en ren parade av fete og sterke låter som gjennom 90 minutter ikke kjedet oss ett eneste sekund. 

Hei, det er kunst (og ikke kunstig). 
