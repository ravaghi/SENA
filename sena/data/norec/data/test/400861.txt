Restaurantanmeldelsen:Velstelt gris på Torshov 

Mikrobrygg på fat? 
Check. 
Tatoverte bartendere? 
Check. 
Rustikk gastropubmat? 
Check. 
Hipsterklientell? 
Check. 
Men Grisen har mer å by på – og noe for enhver smak. 

– Akkurat som jeg trodde, sier Spisevennen, som sitter og venter på den store uteserveringen med et glass øl. 
– Man må ut med 98 kroner for en 0,33 islandsk IPA. 
Mer hipster blir det ikke. 

Riktignok var prisnivået et helt annet den gang kafeen Oskar Braaten serverte Torshovfrokost til et noe annerledes klientell, noe Spisevennen husker godt. 

– 
Da var det først og fremst rimelig øl og lange soltimer som lokket oss opp hit, ikke maten, sier han. 

Gris i alle fasonger 

Torshov har ennå langt igjen før bydelen blir sett på som det nye Løkka, men Hvaskjer og Grisen viser at det er rom for litt mer fancy mat enn pizza, kebab og biffsnadder her oppe, selv om det også er mulig å oppdrive. 

Menyen er lettlest og oversiktlig, og ser ut til å være trimmet ned siden sist vi var her: 
Fem lunsjretter, to forretter og syv hovedretter der et par lunsjretter også er gjengangere. 

– Sist var det mye mer griseri, sier jeg til Spisevennen. 
– På menyen altså. 
De har også kuttet burgertilbudet ned til kun Torshovburger, men det er fremdeles mye godt her. 

– Margbein til forrett er skikkelig mannemat, sier Spisevennen. 
– Og etterpå prøver jeg svineterrinen. 
Her skal det grises! 
Her kommer servitøren. 
Hva skal du ha å drikke? 

Rettene på menyen er langtfra billige, men Grisen har også et tilbud om dagens toretters til 345 kroner, så jeg spør vår svært hyggelige servitør hva de har å by på. 

Du blir utørst 

– 
Vi har både dagens kjøtt og fisk, men jeg vil foreslå laksen til forrett og kyllingen til hovedrett. 
Den er veldig god, skryter servitøren. 

Jeg tar en halvliter Brooklyn Lager, mens Spisevennen lar seg friste til å prøve enda en IPA, denne gang fra Oslo Brewing Company, anbefalt av servitøren. 

– 
De kan sine saker, denne ølen er god, sier han etter en slurk. 

Mot i brøstet, marg i bein 

Laksen er lunet, med en myk pure, litt crumble og grønt på toppen. 
Spisevennen er meget fornøyd med sitt rykende varme halve margbein som er toppet med hvitløk og persille og har følge av grillet brød. 

– Første gang jeg fikk denne retten, var på Tekehtopa, sier han. 
– Den burde være et fast innslag på flere gastropuber, for dette er mat som passer til øl. 

En herlig saus 

Forrettene har vært en god start, men det er hovedrettene som stjeler showet: 
Svineterrinen kommer med sellerirotpuré, og parmesansausen setter prikken over i-en, ifølge Spisevennen, som knuser flere ovnsbakte poteter for å få med mest mulig av den. 

Grisen kan også kylling: 
Mitt stykke er silkemykt, med en sjy som løfter opp kyllingsmaken. 
Frisk og sommerlig. 

Søt italiensk slutt 

– Godt, men er du mett? 
Jeg tar gjerne noe til slutt, sier Spisevennen, som ser ut til å finne seg godt til rette i solskinnet. 

Vi blir enige med servitøren om å prøve desserten, karamellsjokolade med puffet villris. 
Til denne anbefaler han en vin santo, italiensk dessertvin. 

Den puffede villrisen piffer opp karamellsmaken, i likhet med dessertvinen, som gir en frisk og syrlig avslutning. 

1500 kroner for en treretter for to personer inkludert drikke er ikke verst, og kjøkkenet er blitt litt mer sofistikert enn forrige gang vi er her. 
Det tar nok enda en stund før Torshov blir det nye hippe, slik Tøyen er blitt. 

Andre gastropuber utenfor Oslo sentrum 

Nydalen bryggeri og Spiseri: 
Eget bryggeri, og bra mat i Nydalen 

Heim: 
Enkelt, men real mat på St. Hanshaugen 

Den Gamle Major: 
Gastropuben på Majorstuen holder ennå stand. 

Pøbberiet: 
Engelsk pubmat ved Carl Berners plass 
