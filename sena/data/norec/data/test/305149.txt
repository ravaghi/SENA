En stemme fra himmelen i et konsertlokale fra helvete
Telenor Arena beseiret Ariana Grande med sin notoriske akustikkterror. 

To år etter sitt forrige norgesbesøk har Ariana Grande beveget seg opp til det prestisjefylte selskapet som må bytte ut Oslo Spektrum med Telenor Arena. 
Et godt tegn for pop-idolet, til tross for at hun ikke helt klarte å følge opp salgstallene fra sine to første album i hjemlandet med fjorårets «Dangerous Woman». 

Ute i den store verden er det derimot lite å si på mottakelsen. 
Ikke minst her i Norge, hvor albumet blant annet klatret helt til topps på VG-lista. 

Skvist mellom småbarnsforeldre og deres respektive poder, ligger kvelden i det noe absurde hjørnet allerede fra starten av på Fornebu. 
Åpenbart det første møtet med konserformatet for mange av de oppmøtte. 

Dessverre skal det vise seg å være feil kveld å gjøre nettopp det på. 

Grande har riktignok plukket ut det beste sporet fra «Dangerous Woman» til å smelle i gang moroa, men selv ikke den sjarmerende garage-flørten «Be Alright» kan veie opp for de neste 1,5 timene med sjokkerende hørselsterror. 

For lengst viden kjent for sin til tider katastrofale akustikk, var kveldens konsert nemlig en sjeldent begredelig affære - selv til Telenor Arena å være. 

Etter å nylig ha opplevd de fabelaktige live-oppsettene til både Drake og Karpe, blir det scenemessige heller ikke mye å skryte av. 
Likevel er det altså først og fremst lyden som saboterer kvelden fullstendig. 

For Ariana Grande gjør jobben sin hun, og viser - et eller annet sted der inne i bassgrøten - at hun utvilsomt er en av popmusikkens aller beste live-stemmer akkurat nå. 
Akkurat det hjelper derimot fint lite når høytalerne spraker som om de er sprengt, og man omtrent ikke klarer å skille bakgrunnsvokalen fra den fabelaktige innsatsen Grande tross alt gjør på mikrofonen. 

Jeg vet ikke om de helt forstår det selv, men radene rundt meg med håpefulle barnskole-kids hadde fortjent et bedre møte med konsertlivet enn denne misserable blikkboksen. 

- Are you ready to have a good time tonight, spør Ariana i en av sine få og upersonlige kommunikasjoner med sitt hylende publikum. 

Gjerne det, men de gjentatte hørselsgangrepene demper liksom stemningen, tenker jeg for meg selv, samtidig som de tapre mødrene på rad fem har begynt å holde seg smertefullt for ørene. 

Ikke verdt pengene 

Med et ekstra album siden sist, kan unge frøken Grande by på en variert settliste, og imponerer som sagt stort rent vokalmessig. 
Sterkest skinner hun på kveldens nedtonede låter, hvor stemmen hennes i alle fall får litt etterlengtet fri fra bandets nivåtorturerende bakgrunnsmusikk. 

Etter en fabelaktig oppvisning med balladene «I Don’t Care» og «Moonlight», er det likevel på tide å skru opp tempoet igjen. 
Ungene foran meg har tross alt sovnet. 
Til Arianas forsvar handler det nok mer om at de er ni år gamle, og at klokka på dette tidspunktet viser 22:00. 

Zedd-samarbeidet «Break Free» blir et slags energisk høydepunkt, men rammes automatisk av samme problemer som resten av konserten. 

Forhåpentligvis var opplevelsen bedre nede på gulvet, men det ville ikke ha overrasket meg om det i morgen strømmer inn krav om tilbakebetaling fra flere av naboene mine i felt F(ail). 
