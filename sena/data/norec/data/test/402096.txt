Det fineste med «Holiday» er skildringen av en nesten lun gangsterlogikk
Regissør Isabella Eklöf var til stede før visningen og sa at dersom noen ønsket å forlate kinosalen, så var det helt greit. 
Det er alltid en spennende advarsel å få. 
Fire forlot salen. 
Resten holdt ut. 

Fra første bilde aner man et slektskap med den østerrikske regissøren Ulrich Seidl. 
Store, stille bilder hvor ting aldri forklares og hvor grenseoverskridende hendelser avløser hverandre uten at de melkes eller tillegges emosjoner. 

Det er en foruroligende måte å lage film på. 
Eklöf viser seg raskt å være god på å skape ubehag, men hennes fortellerstil er mer eksplisitt enn Seidls. 
Hun antyder mindre og viser mer, og ender alt i alt opp med å være mindre subtil enn man kunne ønske. 
Hun er likevel inne på noe av det samme som østerrikeren. 

Gjennom å skildre mennesker, skildrer Eklöf egentlig systemer som man bygger seg inn og ikke kommer seg ut av. 
Nådeløst ubehagelige systemer hvor bordet fanger. 
Det kan leses som politisk lignelse, eller som en skildring av en personlig nedstigning til helvete. 

Studie av despotisme 

Historien foregår i tyrkiske Bodrum og følger danske Sascha (Victoria Carmen Sonne) fra hun forlater flyplassen trillende på kofferten sin, og frem til livet hennes virker stadig mer sementert i det selvdestruktive. 

Fortellingen er først og fremst, slik jeg leser det, en studie av despotisme og underdanighet. 
Sascha står i forbindelse til den anslagsvis femogtyve år eldre Michael, deilig forstyrrende spilt av Lai Yde, som driver et lite imperium med hotell og partydop. 

Jerngrep 

Det fineste med filmen er skildringen av den familiære, nesten lune, gangsterlogikken. 

Michael har bygd seg et staselig hus med basseng og utsikt over hav og trekledte åser. 
Rundt seg har han samlet det man får inntrykk av er familie og nære venner. 
Ingenting av dette forklares, noe jeg opplever som en stor kvalitet, så det blir antagelser når jeg leser inn familiebånd. 
Uansett befolkes huset med tre kvinner og fem menn, samt et barn. 

De oppfører seg som om de er på ferie. 
Det drikkes og spises og bades. 
Etter hvert forstår man at de alle, med unntak av barnet, på en eller annen måte er håndlangere i Michaels forretninger. 
Når en av mennene, Musse, begår en feil, må han straffes. 
Det skjer på en liketil måte, og han tas inn i varmen igjen etterpå. 

Signalet er svært tydelig. 
Sviker man Michael får man en hard advarsel, og underforstått ligger tanken om at dersom det skjer igjen, er man ferdig. 
Alle rundt ham holdes i et jerngrep. 

Alvorsprat 

Michael er dypt skadet, har et ekstremt kontrollbehov og oppfører seg som om han eier Sascha. 
Han voldtar henne etter alt å dømme minst to ganger i løpet av filmen. 
Gang nummer to skildres ekstremt eksplisitt. 

Filmens, og livets, store gåte er hvorfor Sascha blir hos Michael. 
Hun kunne ha stukket av med en hyggelig nederlender, men ender opp med grundig å ødelegge denne muligheten. 

Eklöf lar dette stå åpent. 
Hun svarer aldri på hvem Sascha er. 
Men spør om hun selv ser hva hun er en del av? 
Og om det er bedre å være en del av noe vondt enn ikke å være en del av noe. 

Ikke vet jeg, men jeg får lyst til å ta en alvorsprat med Sascha. 
Jeg får også lyst til å studere psykologi. 
