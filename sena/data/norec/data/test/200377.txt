Kontrollert galskap
Den får det beste ut av deg. 

Audi S3 i sedanutgave er kanskje det minst fornuftige du kan kjøpe i Audis sortiment, eventuelt med unntak av lille S1 og TT. 
Men det er muligens derfor du bør kjøpe deg en? 

S-variantene er alternativet for de som synes RS blir for rampete og harry, men ønsker effektresurser levert i anonym konvolutt. 

Nå er ikke sedanutgaven helt håpløs, for den er ikke egentlig veldig liten, selv om Sportback kanskje er mer praktisk. 
Deler man litt på plassen, kan man være fire voksne i kupeen, og bagasjerommet er stort nok for de fleste daglige gjøremål. 

Jeg tipper også at majoriteten av de med litt kroppslengde skulle ønske setet noe nærmere gulvet også, for man sitter ikke sportsbil-lavt her. 

Snerten bil 

Det største argumentet for kjøp er nettopp størrelsen. 
A3 er snerten, kul og kvikk. 
Den har en toliters 16 ventiler med turbo i front som trykker ut akkurat passelige 310 hester gjennom ei sjutrinns S-tronic dobbeltclutchkasse. 
Den girer akkurat slik du ønsker den skal gjøre. 

Kreftene havner i bakken med alle fire hjulene via Haldex 5 firehjulsdrift. 
En resept fra Volkswagen som har overbevist i alle biler den er montert i. 
Det skyldes mye måten inngrepet av den ekstra bakhjulsdriften er programmert på. 

Man kommer ikke bort fra at man har drift foran 100 prosent av tiden, men mens mange fortsatt venter med inngrep fra bakhjulene til det er hjulslipp foran, har VW/Audi/Skoda valgt å utnytte systemet preventivt. 
Blant annet kobles bakhjulene automatisk inn ved kraftige akselerasjoner og andre forhåndsdefinerte scenarier. 

Fasiten er et bra og morsomt firehjulstrekk som også gir en mye bedre balanse i bilen, selv om den ikke når helt opp til Audier med «ekte» quattro, det vil si biler med motor i lengderetningen og permanent firehjulsdrift. 
Nye Audi A5 imponerte i så måte. 

Men du kan kjøre 
S3 veldig hardt i sving og den understyrer lite. 
Riktignok kan den kreve noe plass under harde pådrag, for fronten trekker en smule og styringen er noe vag i senter. 

Flere kjøreprogram 

S3 har flere kjøreprogrammer. 
I «efficiency» tvinger girkassa motoren til å gå på så lavt turtall som mulig og clutcher ut når du slipper gassen hvis det er økonomisk. 
Da er gasspedalvandringen noe lenger og mer ufølsom, men du har tilgang på all effekt dersom du trår pedalen i bunn. 
Da får du nesten en litt rar lystgassfølelse. 

På den andre siden har du sportsprogrammet som sender nåla i den andre enden av turtelleren og møter så flott med gir under nedbremsing at man aldri savner å måtte gire selv. 
Men skulle du ønske det, kan du både bruke padlene bak rattet eller den litt lange girspaken med den runde kula. 
Girspaken føles faktisk også naturlig, selv om man fortsatt girer oppover ved å dytte den frem. 

Vår bil er også utstyrt med adaptivt understell. 
Så når sportsprogrammet velges, blir den lille sorte litt småstumpete å kjøre. 
Ellers er den passe myk, men aldri dvask. 
Det er tross alt en S3. 
Selvfølgelig finnes individuelt program der du kan stille selv om du for eksempel skulle ønske full kraft og mykt demperoppsett. 

Man blir langt fra skremt når man klemmer gassen i gulvteppet. 
Effekten er heller passe. 
Den går akkurat passe fort, men det er helheten og samspillet denne kompaktbilen serverer som er det imponerende. 
For dersom du tør å bruke den lett tilgjengelige kraften, har du en lynende rask bil. 
Det er nemlig lett å føle seg konge bak rattet. 

Småfrekk inni 

Importøren gikk ikke amok i fargekartet da de valgte utstyr. 
Helsort både inni og utenpå gjør den anonym. 
Men S3 har noen få fine detaljer som skiller den fra A3. 
Særlig innvendig. 
Vaffelmønstrede seter og ikke minst det digitale instrumentpanelet. 

Du kan kjøre tradisjonell visning med separat turteller og speedometer, men du kan også laste ned Sportsdashbordet som er en variant av det man finner i R8. 
Da har du en stor sentralt plassert turteller med hastighetsvisning og gir-indikator i midten. 
På sidene kan du velge mange forskjellige visninger. 
Du finner blant annet rundetidsvisning som du starter og stopper fra rattet. 

Egentlig savner jeg valget om at man kunne hatt valgt gir i store tall på siden der det blinker rødt når det er på tide å gire. 
Audi har også en liten måler for turbotrykk. 
Denne burde det også vært mulig å kunne velge som måler på en av sidene. 
Den utgjør ingen praktisk betydning, men jeg tipper mange ville synes det hadde vært kult. 

Audis nye instrumentpanel gjør pop-opp skjermen og MMI-systemet i midten unødvendig for sjåføren. 
Alt kan styres fra rattet, med unntak av håndskriftmuligheten på MMI-hjulet. 
En løsning som stort sett fungerer utmerket. 

Potensielt billig 

620 000 kroner for en liten sedan virker ved første øyekast litt dyrt. 
Men man får mye krefter, firehjulsdrift og seler til fem. 
Fordi automatkassa gjør den gjerrigere enn 6-trinns manuell, blir faktisk S-tronic 13 000 kroner billigere. 

Sort er standardfarge og koster ikke ekstra, men Audi gir deg nesten full valgfrihet til individuelt fargevalg om du blar opp 30 000 kroner. 
Er du bare ute etter fart og spenning, er bilen godt nok utstyrt som standard, men skal du ha større hjul, fjernlysassistent, adaptiv fartsholder, skinnseter også videre, blir prisen stiv. 
Vår testbil koster hele 753.350 kroner. 
Da begynner det å bli dyrt. 
