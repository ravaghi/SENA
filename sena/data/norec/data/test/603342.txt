Uimotståelig og morsom
Same, homo, testikkelkreft, realityTV, årets nordlending, posttraumatisk stresslidelse og angst, eksponeringsbehov, munnrapp, kreativ, munter og slitsom - alt dette er Erlend Elias, og mye mer. 

Han har brast seg inn i manges hjerter gjennom TV-skjermen. 
Noen har han nok irritert, men en skal være ganske støl i sinnet for ikke å la seg fascinere, besnære og sjarmere av denne taleføre nordlendingen med samiske røtter. 
Boka om ham er nettopp kommet, ført i pennen av Tone Solberg. 
Hun har mesterlig fanget fortellerens språktone. 

Resultatet er morsom og medrivende lesning. 
Han forteller temmelig kronologisk om sitt innholdsrike men relativt korte liv til nå. 
Fyren blir 37 i juni men skal feire sin 29-årsdag for niende gang slik det sømmer seg en homse med et visst skrullenivå. 

"Gradvis kunne jeg livnære meg av å være meg selv" skriver han et sted i boka, og det er en nydelig selverkjennelse. 
Videre forteller han muntert at han har en "bachelor i motehistorie - men den er sikkert ikke godkjent noe sted". 
Han innrømmer å ha frekkhetens nådegave på noen felt, samtidig som han et annet sted sier at "sannsynligvis er jeg rett og slett født litt stakkarslig". 

Det er ikke mye stakkarslig over Erlend Elias slik han fremstiller seg selv, for eksempel på hjemmesida si. 
Og hva han forteller om barndom og oppvekst inngir respekt. 
Han er en mann som har tålt mye, som har reist seg etter seksuelle overgrep i kristent miljlø i tidlige ungdomsår, som har holdt ut mobbing og diskriminering, og som mange ganger har hatt styrke til å ta igjen. 

Og så er han varm og omsorgsfull, som når han forteller om det meningsfulle i å sminke en gammel dame så hun blir flott til åttiårsdagen. 
Hvem andre kan fortelle slik om å bli innlagt med nyresvikt: 
"Jeg ble kjørt til Diakonhjemmet og lagt i dialyse på et lekkert rom med glassbur". 

Og konklusjonen da kjæresten trakk seg tilbake da Erlend Elias fikk testikkelkreft og de hadde sin siste store kveld sammen i Kristiansand: 
"Jeg vil heller leve alene enn med noen som finner meg frastøtende fordi jeg har hatt en sykdom jeg ikke kan noe for". 
