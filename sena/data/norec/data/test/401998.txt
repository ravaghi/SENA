«Russian Doll» er et mesterverk.Men jo mindre du vet, desto bedre 

Netflix' ferskeste snakkis balanserer fint mellom smarte tvister og mørke hull. 

NB! 
Anmeldelsen kan inneholde avsløringer om handlingen. 

Natasha 
Lyonne er for de fleste mest kjent som Nicky, karakteren med det store håret og den sarkastiske tonen i Orange Is the New Black. 
I ti år har hun og flere skrevet på en serie basert på sine egne møter med døden gjennom et liv som rusavhengig. 
Resultatet, som nylig hadde premiere på Netflix, er blitt intet mindre enn et mesterverk. 

Velkommen til i går 

Handlingen utspiller seg i New York, hvor Nadia Vulvokov (Lyonne) lever et utsvevende liv preget av kaos. 
Hun jobber som spillkoder og er mest opptatt av å ha tilfeldig sex og ruse seg på alt hun kommer over. 
Samtidig klager hun over at katten hennes har rømt hjemmefra. 
Det siste blir en viktig brikke i handlingen. 

På sin egen 36-årsdag, arrangert av den pretensiøse kunstnervenninnen Maxine (Greta Lee), inntar Nadia det som viser seg å være det hallusinasjon-fremkallende middelet Ketamin. 
Idet hun forsvinner ut i New Yorks gater for å lete etter katten sin, blir hun påkjørt og drept. 

I stedet for å dø, slik som folk flest gjør etter en fatal bilulykke, våkner hun opp på den samme 36-årsfesten. 
Omgitt av de samme New York-karakterene stirrer hun inn i sitt eget speilbilde mens den samme Harry Nilsson-låten surrer i bakgrunnen. 

Derfra følger vi Nadias desperate jakt på å forstå hvorfor og hvordan dette har skjedd, avbrutt av stadige tragikomiske dødsfall som sender henne tilbake til start. 
Tilbake til sitt eget speilbilde, sin egen fortid. 
Velkommen til i går. 

Mer enn bare livsfarlige rusmidler og destruktive relasjoner 

I et seriemarked som er preget av stadig flere selvbiografiske titler, og hvor skuespillere, komikere og hvermannsen gjerne vil spille en «karikert» versjon av seg selv, er det vanskelig å finne de virkelig store høydepunktene. 
Noen gjør det med større hell enn andre, og Russian Doll er en av dem. 

Natasha 
Lyonne spiller den ekstreme utgaven av seg selv på mesterlig vis. 
Hun drikker til og med appelsinjuicen sin med innlevelse. 
Er du blant dem som synes Ane Dahl Torps tolkning av Helena Mikkelsen i Heimebane er provoserende maskulin, kan jeg love at Nadia tar kaken. 
Hun er blottet for hemninger og kjefter, klager og sparker fra seg som hun vil. 
Det kunne fort ha blitt for mye av det gode. 
Men etter hvert som handlingen utvikler seg, skinner sårbarheten gjennom, og hun har til og med en ting eller to å lære oss. 

Et klaustrofobisk mørkt univers dukker opp 

I begynnelsen er det usikkert hvorvidt dette bare er nok en fortelling hvor livsfarlige rusmidler og destruktive relasjoner romantiseres. 
En overfladisk fortelling der musikken spiller videre og festen aldri tar slutt. 
Men idet festen starter på nytt for n'te gang, trer et klaustrofobisk og mørkt univers frem. 
Et mørke man heller vil redde karakterene fra, heller enn selv å delta i. 

Før man kommer helt inn i handlingen, er det lett å la seg irritere. 
Det er nemlig irriterende å ikke forstå, og en stund er det fristende å beskylde manusforfatterne for selv å ha vært påvirket av sterke rusmidler under skriveprosessen. 

Men gjennom de Groundhog Day-lignende gjentagelsene oppstår det etter hvert flere lag, og Nadias frykt for å ha blitt gal viser seg å ha rammet flere enn henne. 
Gnagende spørsmål besvares og erstattes av nye, og om du har tungen rett i munnen, er det mulig både å forstå og akseptere den i utgangspunktet overnaturlige fortellingen. 

Akkurat passe absurd 

Der den amerikanske versjonen av Maniac ble litt vel absurd for mange, balanserer Russian Doll på en knivsegg av smarte tvister og mørke hull. 
Noen ganger mister man begrep om tid og sted, og starten er i overkant seig. 
Heldigvis bærer den fabelaktige musikken og den rufsete og eksotiske New York-atmosfæren oss gjennom et par-tre (25 minutter korte) episoder, før vi er med på premisset. 

Derfra er det enkelt å la seg forføre, og hver episode er som en gavepakke av nye retninger, følelser og måter å dø på. 
Serien vokser seg større og større, og får en til å reflektere over livet generelt, og hvorvidt dette egentlig er en så overnaturlig serie som man skulle tro. 
Da jeg først kom til veis ende, hadde jeg lyst å se den igjen. 
