Filmanmeldelse:Asterix er blitt et tamt fransk ikon i ny film 

Når villsvinene er blitt kosedyr er det fare på ferde for Asterix og vennene hans. 

«Sic transit gloria mundi» («Slik forgår verdens storhet»), pleide en av sjørøverne i tegneserien Asterix & Obelix å si hver gang skipet deres sank. 

Jeg tilhører generasjonen som sukker hver gang jeg ser en ny filmversjon av den franske serieklassikeren forsøke å appellere til en ny generasjon. 
Det ender ofte med knall og fall, slik tilfellet var med de to franske live action-versjonene. 

Filmskaperne Alexandre Astier og Louis Clichy tilhører imidlertid unntaket, og viste med sin forrige animasjonsfilm, Asterix og byplanleggeren (2014), at det er mulig å introdusere Asterix og gallerne for nye generasjoner med noe av viddet i behold. 
I denne nye filmen fortsetter de å utfordre eldre Asterix-purister som meg med enda mer slapstick og nye populærkulturelle referanser. 

Forgubbing 

Her kan de ikke lenger støtte seg på et originalhefte, men må dikte fritt rundt hva som skjer den dagen trollmannen Miraculix skader seg i et fall. 

Det leder til spørsmålet om hvem som skal videreføre kunnskapen om styrkedråpene – du vet, garantien for at gallerlandsbyen kan holde stand mot den romerske krigsmakten. 
Miraculix saumfarer en rekke gallerlandsbyer på jakt etter sin arvtager, men finner ham ikke. 

Og det er det nye her: han tror det må være en han, og innser ikke før det nesten er for sent at hun befinner seg i hans egen landsby. 
Han sammenkaller isteden sitt gamle kollegium av druider, som viser seg å lide av akutt forgubbing. 
Det eneste han oppnår er å gjenoppvekke en gammel rival som lenge har vært på jakt etter oppskriften til styrkedråpene, og helvete bryter løs. 

Kantene filt ned 

Astier og Clichy kan skru sammen en storstilt animasjons-franchise som denne uten at det blir kjedelig, men de mangler replikkene og viddet som Asterix-medskaper Rene Goscinny tilførte forrige filmen. 

Jo, Asterix og Obelix krangler på sedvanlig vis, og gallerlandsbyens interne konflikter er som før. 
Men de fremstår som repetisjoner som ikke er spesifikke nok til at de kan tilføre noe nytt. 

Til å være en film som handler om gallerlandsbyens fremtid og evne til å forsvare seg, er den forbausende likegyldig. 
Filmskaperne ønsker åpenbart å nå ut til de minste, og det er en pris å betale for det. 
Alle kantene fra tegneserieuniverset er filt ned og villsvinene er nærmest blitt kosedyr. 
Goscinny må snu seg i graven. 

For de minste vil disse innvendingene sikkert fremstå som irrelevant. 
Her er nok av fart og spenning, for ikke å glemme fysisk humor. 
Og de norske stemmene er gode. 
Grinebitere som meg får isteden hente frem de gamle tegneserieheftene. 
