Joseph er tre syngende søstre
Joseph er også byen der bestefaren deres bor. 

Suksess avler alltid etterfølgere, så hvem blir de nye søstrene Söderberg i First Aid Kit?Haim-søstrene gjør det bra, men ligger litt på siden. 
Lily og Madeleine Jurkiewicz åpnet bra, men årets "Keep it together" var en skivebom. 
Søstrene Staveley-Taylors i The Staves har hatt drahjelp av selveste Justin Vernon, men det spørs om ikke søstrene Allison, Meegan og Natalie Closner fra Portland i Oregon ligger tettest opptil. 
De bruker til og med samme produsent, Mike Mogis fra Bright Eyes. 

I tillegg er stemmene og sangene sterke. 
De stryker like mykt som de slår hardt, og harmoniene er som de skal være. 
Trioen kaller seg Joseph og har en selvutgitt plate bak seg. 
Åpningen "Canyon" er pur First Aid Kit, men så roter de seg bort i pop. 
Midtpartiet av platen er derimot bunnsolid, før de mister framdriften mot slutten. 

Beste spor: 
"Canyon", "Planets", "I don't mind", "Whirlwind", "White flag". 
