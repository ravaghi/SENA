Sonys minstemann er ikke lenger en toppmodell
Men Xperia X 
Compact bør fortsatt vurderes om du vil ha en Android-telefon som ikke er alt for stor. 

Sony har fått gode skussmål for sine Xperia Compact-modeller, som tradisjonelt har vært fysisk mindre varianter av toppmodellene, men uten at det er skrellet av noe særlig maskinvaremessig. 

Vi trillet for eksempel en sekser på terningen til Xperia Z1 Compact, en sekser til Xperia Z3 Compact og en femmer til Xperia Z5 Compact; alle godt presterende, vanntette telefoner. 

I år har Sony imidlertid droppet å nummere Z-serien høyere, og heller døpt om sin toppserie til Xperia X. 

Og i løpet av et halvår har vi fått hele fem telefoner i X-serien, inkludert denne: 

☔️ Xperia XZ - toppmodellen (5,2") ☔️ Xperia X 
Performance - toppmodellen inntil nylig (5") Xperia X - en bittelitt større variant av dagens testmodell (5") Xperia X 
Compact - dagens testmodell (4,6") Xperia XA - en rimeligere modell (5") 

Paraplyen indikerer hvilke av modellene som er vanntette. 
Tidligere har nemlig alle modellene i Z-seriene vært det, men det har Sony endret med gjeldende serie. 

Ganske lik Xperia X, men ikke helt toppmodell lenger 

Xperia X 
Compact er tilnærmet identisk maskinvaremessig som Xperia X. 
De har begge den samme prosessoren (Snapdragon 650), samme mengden arbeidsminne (3GB, tidligere compact-modeller har gjerne hatt litt mindre akkurat der), like mye lagringsplass (32GB) og så videre. 

Foruten størrelsen er den eneste forskjellen kontra Xperia X at Compact-utgaven nå har fått USB-C-port i bunnen, et bittelitt større (!) batteri og en litt annen kameraløsning. 
På baksiden har hovedkameraet fått infrarød sensor og laserassistert autofokus, som på storebror XZ. X 
Compact har imidlertid ikke arvet frontkameraet fra XZ, men holder seg her til en svakere 5Mp-variant. 

Og altså – hverken X eller X Compact er vanntette lenger. 
Det er bare de to gjeveste modellene i X-serien, som omtalt over. 

Tykkere enn før 

Sammenligner vi med den forrige Compact-modellen, Z5 Compact, har nykomlingen også lagt på seg litt – opp fra 8,9mm tykkelse til 9,5mm. 

– Den var ganske tjukk!, har vi fått høre av andre vi har vist frem telefonen til, og joda, den er over normalen, men på såpass små telefoner synes vi også det er med på å gjøre grepskomforten bedre; godt hjulpet av de avrundede kantene. 

I høyden har den også strukket seg 2mm, men det merker du neppe mye til – her vil de fleste fint klare å rekke over skjermen med fingeren uansett. 
Telefonen er for øvrig 2mm smalere enn iPhone 7 med nesten lik skjermstørrelse (4,6" vs 4,7"). 

God skjerm 

Alt i alt dekker skjermen 69,57 prosent av den totale flaten, mens tilsvarende tall for iPhone 7 er 65,80 prosent; dog med en hjemknapp på forsiden. 
Ikke at disse to telefonene er helt sammenlignbare, der prisen på sistnevnte nærmer seg det dobbelte, men det er en størrelse mange er kjent med fra før. 

Oppløsningen er 1280x720, som gir en punkttetthet på 319 piksler per tomme; skarpt nok i våre øyne. 
Skjermen har gode farger, og den er også ganske lyssterk, som er kjekt i sollys. 
Innsynsvinkelen, derimot, er er ikke så god – når du ikke ser direkte på skjermen, faller lysstyrken og fargene langt mer enn på storebror XZ, som du ser på bildet over. 

Tradisjonelt for Sony har de også her valgt å plassere fingeravtrykksleseren på høyre side av telefonen. 
Om du foretrekker å holde den i venstre hånd er den ikke like tilgjengelig, men de fleste får neppe problemer med å nå rundt baksiden med venstre peke- eller langfinger om man heller foretrekker det. 

X 
Compact får du i tre farger – hvit, sort og «mist blue», en relativt lys, gråblå farge (vår testmodell). 

Slik er kameraet 

X 
Compact har fått Sonys nye kameraløsning, altså den samme som sitter i XZ med infrarød sensor (for å gi riktigere farger) og laserassistert autofokus (for å gjøre fokuseringen spesielt på kort avstand raskere). 

Fremdeles snakker vi om en sensor på 24,7 megapiksler med maks oppløsning på 23 megapiksler (4:3), men standardoppløsning på 8 megapiksler. 
Lysstyrken er f/2,0 og brennvidden tilsvarende 24mm i 35mm-format. 

Men vi får ikke helt identiske bilder fra X 
Compact som vi fikk fra XZ. X 
Compact mangler litt på detaljnivået – muligens kan dette skyldes at maskinvaren er svakere, som gjør at Sony velger å gjøre bildeprosesseringen litt enklere på X 
Compact, for å holde hastigheten oppe når man tar bilder. 

Tilsynelatende ser dette ut som to ganske like bilder (om vi ser bort fra bilenes plassering, i hvert fall): 

Men inspiserer vi på nærmere hold, ser vi at X 
Compact ikke holder den samme bildekvaliteten som storebror XZ. 
Her er en 100 prosent-beskjæring: 

Dette er gjennomgående på alle bildene vi har tatt side om side med XZ. 
Toppmodellen har flere detaljer på alle bilder, selv om vi på forhånd antok at disse to modellene tok identiske bilder. 

Under følger en 100%-beskjæring av et bilde tatt i svært mørke omgivelser, der begge kameraer har brukt ISO 2500. 
Og også her merkes forskjellen godt mellom storebror og lillebror: 

Når det er sagt – med mindre du studerer bildene på veldig nært hold slik vi gjør her, vil du nok neppe bli skuffet av kameraet på X Compact. 

Kameraet fokuserer kjapt, og lysmåleren gjør det meget godt med tanke på å eksponere bildene korrekt. 
Dessuten har kameraet en god vidvinkel som gjør at du får et bredt bildeutsnitt. 

Under ser du for eksempel en litt vanskelig setting med store konstraster, der himmelen (som er ganske lys) allikevel er vel bevart: 

Frontkameraet er svakere på X 
Compact enn de andre i Xperia X-serien. 
Her får du bare 5 megapiksler, og lysstyrken er f/2,4 sammenlignet med f/2,0 på de X, XZ og X Performance. 

Over ser du en sammenligning med Xperia XZ – som du ser er XZ-bildet mer detaljert og gjengir også fargen på genseren korrekt. 

Middels ytelse 

X 
Compact er altså ikke lenger en telefon fra Sonys øverste hylle, men en telefon som presterer relativt middels i ytelsestester, og et godt stykke bak toppmodellene. 
Vi får som forventet mer eller mindre identiske resultater med Xperia X. 

Men prisen ved lansering virker mer riktig for oss, der veiledende pris er 4290,-, altså rundt 1500 kroner under det Xperia X lå på da den kom i mai. 

Med andre ord er heller ikke X 
Compact ment å være en toppmodell slik tidligere Compact-modeller har vært. 

Den føles kjapp og fin i daglig bruk, og vi liker godt brukergrensesnittet fra Sony, i hvert fall om vi ser bort fra de sporadiske reklamevarslene fra Xperia-programvaren (kan slås av). 
Surfing går helt greit, apper starter kjapt, og med 3 GB arbeidsminne tåler den også godt å ha flere apper åpne samtidig. 
Heftige spill som Asphalt Nitro og lignende gir imidlertid begrenset glede og hakker en del. 

Batteriet opplever vi som relativt godt. 
Sony har noen smarte funksjoner innabords, blant annet «Smart cleaner» der apper man bruker lite får begrenset med bakgrunnsaktivitet og derfor ikke stjeler like mye strøm som ellers. 

Merk dog at selv om telefonen støtter Quick Charge 3.0, så har Sony valgt å legge ved den vanlige laderen sin, på 5V/1,5A (7,5W). 
Du kan med andre ord lade telefonen raskere ved å kjøpe en lader ved siden av. 

Som i øvrige X-modeller brukes ladeløsningen fra Qnovo, som skal være mindre belastende på batteriet over tid, slik at batterikapasiteten ikke taper seg like raskt etter et par år. 

Konklusjon 

Sony Xperia X 
Compact F5321 

Mens tidligere Compact-modeller fra Sony var vanntette og hadde maskinvare fra øverste hylle, gjelder ikke det lenger for X 
Compact. 
Det gjenspeiles også av prislappen, som ligger godt under toppmodellene. 

Dog er det en telefon med god nok ytelse for de fleste av oss, som oppfører seg fint i daglig bruk, og som har godt med lagringsplass og støtter minnekort. 

Til prisen har den også et helt ålreit kamera, med god vidvinkel og god lysmåling, selv om det ikke er like godt som de ypperste. 
Kjekk er også den dedikerte kameraknappen som lar deg starte kameraappen ganske umiddelbart. 

Vi lander til slutt på en firer på vår terning – alt i alt en helt ålreit telefon fra Sony som imidlertid ikke briljerer på så mye mer enn størrelsen i denne prisklassen. 
