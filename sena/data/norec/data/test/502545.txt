Gammelt konsept i ny innpakning
Da Stefano har åpnet opp igjen, men mistet sjarmen på veien. 

Mange av dere kjenner nok navnet Da Stefano fra før. 
For selv om denne restauranten nettopp har åpnet, er den på ingen måte ny. 

– 
Vi har endret stilen, forteller servitøren om den italienske restauranten i gågaten mot Nordnes. 
Innredningen er ny, men konseptet og menyen er det samme som før oppussingen. 

Da Stefano åpnet for første gang i 2012 og serverte pizza og enkle pastaretter på andre siden av gaten. 
Det ble begynnelsen på et lite italiensk imperium i denne delen av Strandgaten, der Stefano Tavassi etter hvert utvidet med to konsepter til. 

Den finere restauranten Trattoria Italiana, og Radici, et spiseri med fokus på fetevarer over disk. 
I 2018 stengte alle avdelingene på grunn av konkurs. 

Det er kjekt å se at Tavassi nå satser nytt. 
Innenfor dørene i de tidligere Radici-lokalene er pallebenker erstattet med brune skinnsofaer, og restauranten har fått en mer eksklusiv innpakning med mørkeblå vegger, glødelamper og gjenbruksdekor. 

Solide skinnstoler og dekorative plakater er mikset inn mellom parasoller og rustikke varehyller fra gamle Radici. 

Blandingen av stilene peker mot de to ulike retningene på kjøkkenet. 
Her får du både ristet foccacia og 4-retters meny med vinpakke. 
Da Stefano blander uformell lunsj og eksklusiv middag, uten helt å finne balansen mellom cæsarsalat og brasserte lammeskanker. 

Menyen er en reise gjennom Italia du vil dra kjensel på. 
Enten du er vant med å lage pasta med bolognese hjemme, eller har spist kalveretten saltimbocca i Roma. 

I den norditalienske retten parmigiana di melanzane er gratinerte skiver med aubergine formet lag på lag i italienske farger fra grønn salat, hvit parmesan og rød tomatsaus. 

Med italiensk pop på anlegget og aperol spritz i glasset, kommer den italienske stemningen smygende. 
Men den italienske gjestfriheten mangler. 
Servitøren gir oss et bord i døråpningen uten å sjekke reservasjonene, og blir sur når vi spør om dette er bordet vi har reservert. 

Hun krangler høylytt med nabobordet som har fått feil bestilling, og setter fatene hardt i bordet uten en kommentar. 
Den kalde servicen setter maten i skyggen. 

Noen av Italias mest ikoniske retter er også noen av de enkleste å lage, som spaghetti med vongole-skjell og salaten caprese på tomat, mozzarella og basilikum. 
Felles for begge er at de lages på få ingredienser, og at råvarekvaliteten er alfa omega. 

Slik er det også i retten carpaccio di bresaola. 
Men denne faller gjennom. 
Det lufttørkede og saltede oksekjøttet er vanligvis det beste jeg får, men disse fire kjøttskivene tørre og uten smak. 

De ligger på en retningsløs salatblanding og bleke tomater, med umoden smak. 
Jeg har vanskelig for å beskrive 159 kr for denne retten som noe annet enn et ran. 

Da Stefano er best på pizza og pasta. 
En stor porsjon ravioli med steinsopp viser kjøkkenet fra sin beste side. 
De runde pastaputene har perfekt spenst, og drypper av deilig smør- og salviesaus. 
Retten har rene gode smaker, og bare et ørlite pepperdryss for ekstra aroma. 

Skal du ha én rett her, er denne et godt valg. 
Men du får også glede av husets pizza, Stefano, med mozzarella, speck og sopp. 

Menyene på tre og fire retter kan bestilles med vinpakke, men dette er ikke restauranten for deg som setter pris på spennende vin. 
Det er få vinvalg på menyen og servitørene kan lite om dem. 
Vinene serveres heller ikke til riktig temperatur. 

En av servitørene forteller at hun personlig foretrekker mer spesielle viner fra mindre produsenter, og ikke slike store kommersielle viner slik den vi akkurat har fått i vinpakken. 
Det legger enda en demper på opplevelsen. 

Affogato betyr druknet på italiensk. 
Affogato al caffé er en av de enkleste og beste dessertene du kan lage. 
Du tar vaniljeis i bunn og «drukner» den ved å brygge en espresso på toppen. 
Varianten på Da Stefano har også en fin karamellsmak i bunn. 

Men igjen gir prisen en vond bismak. 
Retten som koster 109 kr, kan kjøpes for 65 kr andre steder i Bergen. 

Hjertevarmen er en viktig ingrediens i et godt italiensk måltid, men den mangler på Da Stefano. 

Restaurantene vurderes individuelt og på bakgrunn av helhetsopplevelsen av service, mat, konsept, pris og atmosfære innenfor sin egen sjanger. 
Antall hjerter indikerer hvor vellykket opplevelsen var. 
En særdeles negativ opplevelse vil indikeres av ett hjerte. 
Seks hjerter viser derimot til en usedvanlig positiv opplevelse over all forventning. 
