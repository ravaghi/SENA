Hver gang vi møtes
Det er mye fint i «Begynnelse», men forestillingen oppleves også som noe trøttende. 

Publikum omringer scenen i Teaterkjelleren fra alle kanter slik at publikum kommer tett på det intime skuespillet. 
Det er lurt tenkt og bra utført. 
På scenerommet er det flasker og aske over alt, en dame har kastet opp i sengen og det er kaldt. 
Leiligheten likner på en luksusversjon av den i «Friends», høyt under taket, murstein og store vinduer. 
Vi får vite at den ligger på Damsgård brygge og at den koster 10 millioner. 

Charlotte i Karoline Krügers skikkelse kommer inn på scenen til tonene av funk. 
Det er tid for nachspiel og det er bare en gjest igjen. 
Det er David som spilles av Eirik del Barco Soleglad som står rådvill igjen. 
Dette er starten på et nesten to timers passiar der de to drikker og snakker ut. 
Beveger seg nære for å så støte hverandre bort igjen. 
Om og om igjen. 
For det som begynner som en lett og ledig samtale fører inn i en nærmest eksistensiell kamp mellom de to. 
Og denne natten tar de to fremmede et valg som kanskje vil endre alt for alltid. 

Teksten til David Eldridge er flyttet til Bergen og det er en fin adapsjon der byen brukes aktivt som kulisse. 
Samtalene deres er ofte morsomme, og de kommer indirekte innom både klasse og kjønn. 
Det er også masse humor, og spillemåten kler hverandre der de veksler på å være den som bygger scenen opp og den som komisk forløser den. 

Både Karoline Krüger og Eirik del Barco Soleglad portretterer Charlotte og David med sårbarhet, humor og en passe mengde rarhet. 
De vil begge bli elsket, men en vil gå rundt grøten og en vil gå i strupen, så det byr på konflikter. 
Høydepunktene er de fysiske dansescenene, det er så deilig og flaut på samme tid. 
Et annet høydepunkt er da hun virkelig prøver å overbevise han om at hun er Fyllingen-supporter. 
Også er det rikelig med anledninger for del Barco Soleglad til å spille ut flere parodier som han som vanlig er god på. 

Det er en interessant dynamikk mellom de to der maktbalansen stadig forskyves og de avslører mer og mer. 

Problemet med forestillingen er at teksten noen ganger er helt fjern og oppstyltet. 
For eksempel er det en rekke ganger der han snakker om personer eller et sted og hun ikke skjønner hvem han snakker om, selv om det bare finnes et logisk alternativ. 
«Kem da?», «Kor da?» 
Det blir etter hvert irriterende. 
Det er også en del klisjeer i teksten som gjør personene mindre troverdige. 
Enten om det handler om å bli elsket som «menneske og ikke objekt” eller om sårbarhet. 

Det er ikke lenge siden «Hvem er redd for Virginia Woolf» ble spilt i Teaterkjelleren. 
Også der var det et nachspiel der de store følelsene fikk spillerom. 
Da var publikum med på en slags reise i rusens stadier og utvikling. 
Selv om begge drikker tett også i «Begynnelse», og det er en etterfest vi er vitne til, så ser det hele tiden ut som om begge er på første ølen. 

Det er mye å le av i Begynnelse, det er mye koselig, men det store engasjementet uteblir likevel på grunn av den tidvis flate og overtydelige teksten. 
