–Et absolutt verdig farvel med Elton John 

23.000 begeistrede, men kanskje ikke elleville publikummere fikk oppleve Elton Johns aller siste konsert i Bergen. 

En forestilling som alle måter holdt hva den lovet og ble et verdig farvel med en av rockens aller største artister de siste 50 årene. 

«Farewell Yellow Brick Road» er navnet på mannens avskjedsturné. 
En turne som ble påbegynt i fjor høst, skal vare i tre år og omfatte nærmere 300 konserter. 
Koengen er det eneste stoppestedet her til lands, og er nok et bevis på Bergens gode rykte som konsertby. 

Da Elton John spilte på Koengen i 2003, for øvrig den aller første storkonserten på Bergenhus, var det alene bare med et enkelt flygel som eneste instrument. 
I 2015 stilte han med band og full pakke. 
Og han kunne sikkert ha kommet tilbake om et par år og fylt Koengen på nytt. 

Låter upåklagelig 

Noen ekstra kilo er det blitt i årenes løp, når han kommer stabbende inn på scenen iført en slags glitrende utgave av kjole og hvitt. 
Komplett med sitt varemerke – fargerike briller med et solid innslag av glitter og strass. 

Han åpner som han har gjort til nå med «Bennie And The Jets» fra «Goodbye Yellow Brick Road». 
Suksessalbumet fra 1973 som har gitt turneen sitt navn. 
Fortsetter så med «All The Girls Love Alice» fra samme plate. 

Verken «I Guess That’s Why They Call It The Blues», «Border Song» eller «Tiny Dancer» klarer å skape mer enn sånn passelig begeistring hos publikum. 
Uten at dermed er noen spesiell grunn til å klage over verken hovedpersonen selv eller bandet hans. 
For det låter faktisk upåklagelig. 
Stemmen har holdt seg imponerende godt – ikke minst med tanke på at mannen tross alt har fylt 72. 

Men publikum lytter andektig, og det har ikke alltid vært tilfelle på storkonserter på Koengen av dette slaget. 
Lyden er perfekt og den storslagne produksjonen er uten lyte. 

Alene på scenen 

– 
Den neste er en av mine yndlingssanger fra «Madman Across The Water», og er en hyllest til de innfødte amerikanerne, sier han som introduksjon til «Indian Sunset». 

Bandet har gått av scenen og bare Elton John, flygelet og perkusjonist Ray Cooper er tilbake. 
Det låter nesten som et helt symfoniorkester selv med bare to mann. 

«Rocket Man» leveres med verdensrommet, planeter og stjerner som bakgrunn på skjermene og får kveldens største applaus til nå. 

– 
Denne er kanskje den mest personlige sangen jeg har skrevet. 
Den er hentet fra «Captain Fantastic And The Brown Dirt Cowboys» og handler om den gang Bernie Taupin og jeg forsøkte å slå gjennom som låtskriver. 
Og «Someone Saved My Life Tonight fremføres fremdeles med inderlighet etter 44 år. 

Grønne briller og glitter 

Med «Levon» begynner det virkelig å svinge. 
Nesten en lengre løs jam der blant annet John Jorgenson får briljere med en lengre gitarsolo. 
Og ikke minst perkusjonist Ray Cooper. 
Nå har Koengen endelig begynt å våkne til liv. 

«Candle In The Wind», Elton Johns udødelige hyllest til Marilyn Monroe er nøyaktig like gripende som før. 
Illustrert med en halvnaken Marilyn på storskjermene bak. 

Et lite sceneskifte. 
Elton John forsvinner et øyeblikk for å skifte klær men bandet begynner på introen til «Funeral For A Friend» og «Love Lies Bleeding». 
Svart jakke med rosa blomster, lyseblå skjorte og rosa bukse. 
Og grønne briller med en solid dose glitter denne gange. 

Nyeste låt fra 1995 

Men alt handler ikke bare om musikk. 
En lengre personlig tale om hvordan han i 1990 hadde gitt opp alt håp, og fant ut at han trengte hjelp. 
Om hvordan han ble edru og i stedet begynte å kjempe for aids-saken. 
Og avslutter med en melding om at folk må ta seg en pause fra sosiale medier og i stedet begynne å bry seg om hverandre. 

«Believe» fra «Made In England» fra 1995 er faktisk den nyeste sangen på kveldens program. 
Selv om mannen har gitt ut et halvt dusin album de siste årene. 

Tid for en presentasjon av bandet som blant annet teller trommis Nigel Olsson som har vært med i 50 år og perkusjonist Ray Cooper med nesten like lang fartstid. 

Hyllet publikum 

Gitarist John Jorgenson er midlertidig stand-in for Davey Johnstone som har en liten turnépause på grunn av ryggproblemer. 
Jorgenson mener jeg for øvrig å huske fra en fantastisk konsert med bandet Hellecasters på Maxime under Ole Blues-festivalen midt på 90-tallet. 

Og selvfølgelig hyllet han sitt publikum som hadde fulgt ham i alle år. 

Etter to og en halv time er det tid for å avslutte. 
Og med «I’m Still Standing», komplett med et tilbakeblikk på storskjermene over mannens underlig kostymer og påfunn de siste 50 årene, og «Saturday Night’s All Right For Fighting» er det endelig begynt å bli partystemning på Koengen. 

Ekstranumre. 
Selvfølgelig med nytt klesskift. 
Denne gang i noen som ser ut som en morgenkåpe komplett med rikelig glitter. 

Med udødelige «Your Song» og «Goodbye Yellow Brick Road» går Elton John av scenen i Bergen for aller siste gang. 
