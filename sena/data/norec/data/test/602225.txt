En ny yndling
Vi har ventet lenge, men nå er det endelig her — og det nye albumet til Frank Ocean skuffer ikke. 

«Blonde» er nært, avbalansert, dissonerende, innovativt, morsomt og alvorlig - en særegen utgivelse fra en av nåtidens største artister. 
Akkompagnementet er holdt til det minimale, og det er Oceans stemme og tekst i fokus. 
I den nydelige låten «Pink + White» fungerer denne oppskriften perfekt. 
En fantastisk vokallinje, et delikat akkompagnement og fine koringer fra selveste Beyoncé smeltes sammen til en av årets vakreste låter. 
Ingen andre enn en selvsikker Frank Ocean kan sette stemmen til Queen B i bakgrunnen på denne måten. 

I samme sjikt ligger sangen «Solo». 
Her blir vi tatt med inn i gospel-sjangeren med ullent orgel, rytmisk mesterlig rapping og gåsehudfremkallende refreng. 
Hadde ikke teksten handlet om marihuana, så hadde den passet rett inn på lovsangsmøtet. 
Det kan til tider være vanskelig å holde fokuset gjennom hele plata. 
Ocean luller deg inn i en drømmende sinnsstemning, og det nærmest totale fraværet av slagverk gjør det vanskelig å komme ut av. 
Dette er et album som trenger flere gjennomlyttinger for å bli elsket, men når du først har fått med deg alle smådetaljene vil dette bli en ny yndling. 
