Varm vellyd
How To Dress Well omfavner kjærligheten på sin fjerde fullengder. 

Både låtene og lydbildet til How To Dress Well, som amerikanske Tom Krell har valgt å kalle seg som artist, plasserte ham tidlig som en av de meste interessante figurene innen såkalt "indie-r&b". 
Særlig den presist titulerte andreplaten Total Loss (2012) var et saktebrennende, sorgsvøpt mesterverk der diger klang, opphakkede teksturer og en myriade av stemmer spilte hovedrollen. 

Etter overgangsalbumet "What Is This Heart" (2014), som varslet om varmere soniske territorier (og lykkeligere tider) for Krell, er transformasjonen fullendt med Care. 
Assistert av produsenter som strekker seg fra Dre Skull (Popcaan, Snoop Dogg) til John Antonoff (Sia, fun.) har han landet i et krispt og nypusset sound som - tidstypisk nok - plasserer et imaginært åttitall midt i nåtiden. 

Den avsluttende tredjedelen av skiva er spesielt sterk. 
"Time Was Meant To Stay" drives av et heftig prosessert enmannskor, strykere og et basstungt refreng som på best mulig vis truer med å rakne i sømmene, mens påfølgende "Made A Lifetime" og "They'll Take Everything You Have" stadig åpenbarer nye, flotte detaljer å fortape seg i. 

Nå og da truer Care med å bikke over i vakker bakgrunnsmusikk. 
Det vanvittige avslutningsminuttet av "Salt Song" forsvarer bare nesten sangens nesten sju minutter lange spilletid, og overdrevent joviale "Anxious" tærer etterhvert også på velviljen. 
Men helhetlig er Care et solid argument for at lykken kan være vel så kunstnerisk stimulerende som sorgen. 
