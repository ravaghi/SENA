Norske Darling West spiller fletta av Nashville
Anmeldelse: 
Har funnet vinnerformulen med album nummer to: 
Myk og vakker vellyd. 

ALBUM: 
Mari Sandvær Kreken må være Norges best bevarte hemmelighet på vokalsiden. 
For en stemme! 
Og for en låtskriver - i kompaniskap med ektemannen Tor Egil Kreken! 

De to står for sju av ni låter på trioens andre album. 

Marit Larsen 

Det er ikke lenge siden de bidro til å gjøre Marit Larsens minialbum «Joni was Right» til et smykke. 
De spiller fast i Larsens band. 

Ekteparets andre musikalske liv leves i Darling West - en trio med Kjetil Steensnæs som det viktige tredje hjulet på vogna. 
Han har spilt med «de fleste». 

Fantastisk stemme 

Låtene er ganske stille, men instrumentparken er likevel omfattende: 
Akustiske og elektriske gitarer, pedal steel, dobro, mandolin, auto harp, dulcimer, munnspill, banjo, bass, trommer og tangenter. 

Men det viktigste instrumentet er likevel Maris fantastiske stemme - og perfekte fraseringer - mens de to andre fyller inn og skaper nydelige harmonier. 

Produsent Even Ormestad har også del i æren for at dette er blitt så bra. 

Fleetwood Mac 

Darling West har uttalt at de stilmessig befinner seg et sted mellom «old-time»-tradisjonen (som preger den Spellemann-nominerte debuten «Winter Passing» fra 2014) og 60- og 70-tallets vestkyst-baserte countryrock. 

Det siste blir ekstra tydelig når de gjør en versjon av Fleetwood Macs «The Chain» fra deres softrocksuksess «Rumours» (1977). 
Det kunne vært en Marit Larsen-låt også. 

Gillian Welch 

Darling West er likevel mer country enn Fleetwood Mac noen gang har vært. 
Gillian Welch og Alison Krauss føles nærmere som referanseramme. 
Her er noen nydelige perler nærmest i deres ånd, myke som den letteste dun. 

Det blir nesten feil å trekke fram enkeltsanger, men i tittellåten (en hilsen til Willie Nelson og hans gitar «Trigger») briljerer Steensnæs på pedal steel. 
Årets vakreste! 

«Someone Like You» er en utsøkt «duell» mellom Maris vokal og Tor Egils banjo, mens Steensnæs' gitar lurer i bakgrunnen som en stemningsskaper. 
Du venter bare på at prærieulven skal gi lyd fra seg i det fjerne. 

Nashville 

Tar jeg ikke feil er nydelige «12th and Porter» , med tekst av Per Aasmund Aarnes og musikk av Mari, en hyllest til et tradisjonsrikt spillested med samme navn i Nashville. 
Om de ikke har spilt der sjøl, har de helt sikkert hatt en hyggelig konsertopplevelse der. 
Det er ikke vanskelig. 
Og de kunne gått rett inn der og spilt fletta av de fleste. 

Og vi snakker altså om selveste countryhovedstaden! 

Turné 

Her må de konkurrere med seg sjøl om tittelen årets vakreste låt, for ikke å snakke om avsluttende «No More» - med en imponerende sangprestasjon fra Mari. 
Lytt og nyt! 

Og - det er mulig å få mer på scenen i høst. 
En turné til elleve steder innledes av ekteparet alene i Sekkefabrikken på Slemmestad 21. september, mens Steensnæs henger seg på fra Moskus (Trondheim) 28. september og videre til Ålesund, Bergen, Stavanger, Nøtterøy, Drammen, Oslo, Froland, Kristiansand og Farsund (16. oktober). 
