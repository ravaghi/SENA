Festspill-pliktarbeid fra Knausgård
Det er mer Karl Ove enn Solveig i bestillingverket til Festspillene i Bergen. 

Da årets Festspill åpnet med forestillingen «Venter», regissert av Calixto Bieito, var det med utgangspunkt i en ny libretto forfattet av Karl Ove Knausgård. 

Selv om festivalen selv hevder at Knausgård har «skapt en moderne Solveig i poetisk novelleform», holder teksten mildt sagt god avstand til Henrik Ibsens forelegg i «Peer Gynt». 

En ny tekst fra Knausgård er imidlertid interessant i seg selv, særlig når det er snakk om forfatterens første udiskutable fiksjonsfortelling siden romanen «En tid for alt» fra 2004. 

«Fuglene under himmelen» er en novelle om en kvinnelig sykepleier som har flyttet tilbake til barndomshjemmet for å ta vare på sin gamle mor. 

Handlingen strekker seg over rundt et døgn, når den kvinnelige jeg-fortelleren får uventet besøk av sin datter. 

Selve handlingen engasjerer lite, og selv om den forløses noe mot slutten, fremstår teksten i stor grad som et pliktarbeid fra forfatterens side. 

Kvaliteten i fremstillingen ligger i enkelte av jegets skildringer og refleksjoner. 

Særlig de levende beskrivelsene av fugler er gode («Det var som et teppe av kjøtt, [...] med vakre foranderlige mønstre i svart og blått, som i neste øyeblikk oppløste seg, idet de første kråkene begynte å slå seg ned i alleen [...]»). 

Det litterære uttrykket forsterkes også av Stephen Gills fine fotografier av fugler under himmelen. 

De akkompagnerer teksten og illustrerer novellens imponerende avslutning, hvor fuglenes livsverden får reflektere vår egen. 

Samtidig representerer tekstens beste partier, som ofte er særegent knausgårdske, fortellingens største problem. 

Disse partiene står nemlig i for stor kontrast til den ellers ordinære fremstillingen, og fremstår sjelden som en naturlig del av jeg-fortellerens språk. 

Bruddet med jegets alminnelige tanker og utsagn blir simpelthen for tydelig i partier som det følgende, hvor teksten, på forfatterens karakteristiske maner, begynner i det hverdagslige, før sansene, i dette tilfellet et blikk ut vinduet, fører jeget inn i refleksjon: 

«I ettiden gikk jeg ned på kjøkkenet og satte på vannkokeren. 

Himmelen over fjellene lyste som sølv. 
Fjellene selv stod rolige i sitt mørke derunder. 

Noe ved dem fikk det til å virke som om de sov. 

Så rart, egentlig. 
For fjellene virket ikke levende om dagen, bare om natten, men da sovende. 

Kunne man tenke seg en eksistens som hadde søvnen som sitt høyeste livsuttrykk? 
Som beveget seg fra det døde til det sovende, men som aldri nådde det våkne?» 

Om Knausgård skal tilbake til fiksjonen må han nok ta farvel med det jeget han har etablert det siste tiåret. 

Han må frigjøre sine fiktive fortellere, om han ikke heller hever både dem og fortellingene til sitt eget nivå. 
