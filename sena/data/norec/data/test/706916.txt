Gull til Sølvberget
UTSTILLING: 
Gustav Vigeland er like aktuell i dag som da han debuterte. 
Det mener vår anmelder som er meget begeistret for utstillingen i Galleri Sølvberget. 

Gustav Vigeland: 
Angsten står i sofaen. 
Skulptur. 
Galleri Sølvberget. 
Til 2. juni 2019. 

Utstillingen Angsten står i sofaen, med Gustav Vigelands skulpturer, treffer minst like godt i dag som da han under sin første separatutstilling i 1893, bare 24 år gammel, debuterte med skulpturen Mann og kvinne/Trøst. 

Vigelands ekspressive formidling av en rivende indre angst og uro utgjør et dagsaktuelt tema som også vil treffe et yngre publikum. 
I tillegg er presentasjonen i seg selv en svært vellykket fornøyelse. 

Veien frem i stil og form 

Gjennom å presentere en rekke av Vigelands mindre ukjente verk med felles tematikk fra perioden 1892 til 1929, gis publikum ikke bare en unik mulighet til å følge kunstnerskapets utvikling, men i tillegg representerer arbeidene også veiskiller underveis i den klassereise som skulle gjøre snekkersønnen Adolf Gustav Thorsen om til den anerkjente billedhuggeren Gustav Vigeland. 

Flere av de utstilte verkene stammer fra kunstnerskapets aller tidligste begynnelse, fra tiden før navnet på etiketten var det som i første rekke ga kunstverket sin status. 

At arbeidene tituleres med titler som “Gustav 24 år” er derfor et interessant og effektivt grep. 
Det tilkjennegir arbeidet til en ung og relativt ukjent kunstner, underveis i prosessen med å finne sin egen unike kunstneriske stemme i stil og form. 

I flere av de langstrakte, magre kroppene finner vi spor etter inspirasjon fra kunstnerens studieopphold i Paris, Berlin og Firenze og Vigelands møter med verk av store kunstnerskap som August Rodin og tidlig impresjonismen og Donatello og ungrenessansen. 
Stadig med samtidens fokus på de kompliserte mellommenneskelige relasjoner, temaer som på tiden opptok mange av hans samtidige kunstnere, deriblant Edvard Munch og Sigbjørn Obstfelder. 

Tematikk med stor aktualitet 

Verket Redsel fra 1892 er representativt for den tematikken som har gitt utstillingen sin tittel. 
Den lille bronseskulpturen, skapt da Vigeland var bare 23 år gammel, er for anledningen plassert i en pudderblå sofa fra Skeidar. 
Et forvridd angstfylt ansikt roper ut sin redsel. 
Den langstrakte, magre, ungdommelige kroppen er grovt og nærmest skisseaktig utført som for å understreke den angst og indre uro som river i kroppen. 
Skulpturen er skapt av en gryende ung kunstner på vei inn i voksenlivet og under en periode hvor den unge nasjonen Norge ser store sosiale og industrielle omveltninger. 
Det er verd å merke seg at verket er produsert året før Edvard Munch ferdigstiller sitt maleri Skrik. 

Tematikken har stor aktualitet i dagens samfunn, hvor vi ser et stadig økende fokus på mental helse og sosial urettferdighet. 
Vi ser unge mennesker som i frykt for sin fremtid demonstrerer i gatene mot klimaforandringer og forurensing og et samfunnsengasjement av global utstrekning. 

Utstillingen er smakfullt gjennomført og med en sjeldent leken presentasjon hva skulpturer fra århundreskiftet angår. 
Tomme etiketter inviterer publikum til selv å sette sine egne titler på verkene, et grep som innbyr til større refleksjon rundt motivene og som samtidig åpner for dialog mellom publikum. 

Skulpturene er plasserte på sine respektive orange sokler, og myke varmt orange gulvtepper understreker den hjemlige atmosfæren og inviterer publikum til å utforske rommene og de utstilte verkene på en mindre høytidelig måte enn en tradisjonell utstillingsform, som ofte kan oppleves både autoritær og distansert. 
Så kan man mene hva man vil om teatralske grep som å plassere skulptur i en sofa, eller bruk av sengegavl og kjøkkenbord som rekvisitter, men terskelen oppleves unektelig lavere og verkene blir på underfundig vis mer tilgjengelige, og helt i tråd med utstillingens ønske om å også møte et yngre publikum. 

Utstillingskatalogen fortjener også ros, den oppleves raus og essensiell i sin enkelhet. 
