Album fra Sigrid:Lyden av helt ypperlig pop 

Nye og gamle låter samlet på et debutalbum som imponerer stort. 

Albumformatet virker viktig for norske Sigrid Solbakk Raabe (22), selv om hun opererer i en popbransje der svært mange kun er opptatt av enkeltlåter og strømmetall hos Spotify. 
Sigrid vil altså gi oss noe mer enn tre-fire minutter perfekt pop, slik hun allerede har gjort med låtene «Don’t Kill My Vibe», «Strangers» og «Sucker Punch». 

Det være lov å si at hun har brukt i overkant lang tid på å ferdigstille og slippe dette debutalbumet. 
Det er tross alt mer enn to år siden spesielt BBC gikk i fistel over «Don’t Kill My Vibe» og gjennombruddet skjedde, og fem av 12 låter her er gamle. 

Likevel gir blandingen av eldre og nytt albumet en fin samlende effekt og viser frem en artist med en klar musikalsk og tekstmessig visjon. 
Sigrid tar ingen store sjanser, men trenger heller ikke det med såpass sterkt materiale. 
Sucker Punch er moderne pop av definerende merke. 

Smart produsert popmusikk 

Lyden av Sigrid er lyden av smart produsert pop med effektive rytmer og energisk vokal. 
To roligere låter og en musikalsk lek med noen dub-elementer er unntakene fra formelen. 
Hyggelig nok er sistnevnte låt, kalt «Business Dinners», også en av albumets sterkeste. 

Den setter også tydelig ord på det tekstmessige innholdet her. 
Vi vet fra før at «Don’t Kill My Vibe» handler om en eldre mann i musikkbransjen som prøvde å holde hennes meninger nede, uten at hun lot seg stoppe. 
Et tema som gjentas gang etter gang, om det så handler om kjærlighet, vennskap eller karrieren. 

Et talende eksempel: 
Personen som er «Mine Right Now» i låt to, ble likevel «Never Mine» i nest siste låt drøyt en halvtime senere. 
Men samlet handler dette om å være seg selv og gripe mulighetene som finnes, der og da, og om å ikke la andre definere valgene. 
Fullt mulig at man går på en «Sucker Punch» underveis, men det er det verdt. 

Lyden av «akkurat nå» 

I tillegg til dette tekstuniverset er det to andre faktorer som sørger for at Sigrid skiller seg ut i mengden av moderne pop der ute. 
Stemmen er den første, og viktigste, av disse to. 

Med rette er den plassert sentralt langt fremme i lydbildet hele veien her. 
Det betyr at man får vist frem spennet fra de lavere partiene via kledelig sinne og ruhet til den høyenergiske levering vi kjenner fra før i blant annet «Strangers». 
Den siste store plussfaktoren er lekenheten i produksjonen og evnen til å gjøre materialet her til noe mer enn et rent maskinelt produkt. 

Revansjen er fullbyrdet 

Et par av de meste energiske låtene er litt vel like og anonyme, det må sies. 
Poplyden av det hele er også veldig «akkurat nå», farget i en tidskoloritt som nok kan høres litt slitt ut et par–tre år frem i tid. 
Så raskt utvikler samtidens popmusikk seg. 

Dette er likevel ikke noe å henge seg spesielt mye opp i, for Sigrid leverer som forventet. 
Det er vel her det på sin plass å sende en slags «takk» til den som prøvde å trykke henne ned i sin tid. 

«Viben» kunne ikke stoppes. 
Revansjen er fullbyrdet. 
