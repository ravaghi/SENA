Deilig kvalitets-R&B for følsomme sommerkvelder
Kendrick Lamar-kollegaen SZA albumdebuterer med full kontroll. 

I rollen som førstedame for Top Dawg Entertainment, indie-labelet som stadig er en spydspiss for rapscenen med sine utgivelser fra blant annet Schoolboy Q og Kendrick Lamar, sier det seg selv at SZA ikke er din gjennomsnittlige R&B-sanger.; 

På debutalbumet «Ctrl» lever New Jersey-jenta da også opp til posisjonen, og leverer 14 kvalitetslåter som i likhet med materialet til sistnevnte hiphop-storhet, ikke er av typen som nødvendigvis lyser «hits» ved første lytt. 
Isteden spinner de et nett av kreativ kvalitet, med et innholdsmessig grunnlag i kjærlighet, svik og den menneskelige maktkampen som preger begge deler. 

Travis Scott og label-kompisene Lamar/Isaiah Rashad gjør alle gode gjestefigurer, men det er SZA selv som bokstavelig talt tar «Ctrl» her. 
At den fabelaktige interluden «Wavy» med gåsehudmedisin fra melodimagikeren James Fauntleroy (tidl. 
The Underdogs) ikke varer lenger, må likevel sies å være et av årets store musikalske tap. 

PS! 
Har du et øyeblikk til overs, kan du leke deg med diverse sample-moro på albumets interaktive hjemmeside SZACTRL.com. 
