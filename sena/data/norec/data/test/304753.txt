Anmeldelse:Don Martin - «Løvehjerter blant slanger i en tigerby» 

Rapveteranen fra Romsås benytter seg av både norsk litteraturhistorie og Tommy Tee-beats. 

ALBUM: 
Don Martins seine gjennombrudd har vært et kjærkomment bevis på at rap ikke bare bør betraktes som sjangeren til «kidsa». 

Groruddals-veteranen, som for alvor steppet opp gamet sitt med Spellemann-belønnede «En gang Romsåsgutt alltid Romsåsgutt», startet forrige uke avrundingen av sin pågående triologi med enda en hyllest til Oslo og alle som får byens hjul til å gå rundt. 
Backet opp av sin innerste sirkel med rapkolleger, og selvfølgelig Tommy Tee-produksjonene som har fulgt ham siden nevnte solodebut i 2013. 

Sistnevnte skinner sterkest på den suggererende singelen «Ordfører» (med god hjelp fra unge og dyktige Jonas Benyoub og refreng signertChirag), skranglete «Del av meg» (assistert av brødrene Boss Castro og FELA) og «Nordahl Grieg», hvor Martin «lurer» lytterne ved å framføre Inger Hagerup sitt 1943-dikt med samme navn i rapform («Så når de spør er det noe slektskap mellom rap og dikt / 
Det første verset var Ingers, andre verset var mitt»). 

Et godt eksempel på typen oppfinnsomhet og kulturell respekt som gjør Don Martin til en både unik og veltrengt stemme på den norske hiphop-scenen. 
