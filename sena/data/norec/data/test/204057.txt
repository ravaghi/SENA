Swix PowderX dame-jakke
Veiledende pris: 1.999 kroner. 

Dette er en langrennsjakke for rolige turer og kaldt vær. 
Den er godt polstret på bryst, rygg og armer, men tynnere stoff i armhulene og langs ryggsøylen gjør at den puster godt og ikke blir klam. 

Jakka har en passform som funker bra for kvinnekropp (jakka finnes også i herremodell), samtidig som det er plass til både ett og to lag med ull under. 
Vi føler vi har god bevegelsesfrihet i jakka. 

Halsen er passe høy og bred, men den ene av testpersonene opplever at glidelåsen gnager litt på haken. 
Mansjettene er passe stramme og elastiske, slik at de kan trekkes over hanskene eller vottene. 
På en jakke som denne, beregnet for turbruk, savner vi imidlertid hette for de kaldeste dagene med snøvær og vind. 

Det er to lommer på hver hofte, og fra den ene er det mulighet for ledning til hodetelefoner. 
Siden jakka er tettsittende, er det ikke mye som skal inn i lommene før de buler ut, men siden dette er en turjakke, har du sannsynligvis en sekk som kan ta unna det meste av lasten. 

Vi gir terningkast fem. 
