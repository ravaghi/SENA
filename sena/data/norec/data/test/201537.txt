Tøffere og stillere
Bestselgeren ønsker å beholde kjøperne med tøffere look, avansert lakk og lavt støynivå. 

Første generasjon Mazda CX-5 tok Norge med storm da den kom i 2012 og ble momentant Norges mest solgte SUV de to påfølgende årene. 
Deretter overtok Toyota RAV4 tronen, med Mitsubishi Outlander og VW Tiguan på plassene etter. 
Vi likte den enda bedre da den kom med kraftigere dieselmotor, og den vant vår duell mot den sterke konkurrenten Honda CR-V. 

Det syntes åpenbart Mazda selv også. 
For første gang på en billansering noensinne, fikk vi nøklene til utgående versjon den første dagen, for at vi skulle få kjenne på forskjellen. 
Det viser stor selvsikkerhet på det nye produktet. 
Men hvor ny er den egentlig? 

Mange vil kalle nykommeren for et ansiktsløft. 
Det er for så vidt riktig, for plattformen og store deler av understellet er fortsatt det samme. 

Men dette er i så fall være en av de drøyeste ansiktsløftene jeg har vært vitne til. 
Det er nemlig ingenting som er likt på den gamle og nye. 

Strukturen er omtrent den samme, det samme er de ytre målene. 
A-stolpen er trukket 3,5 centimeter bakover, stålkvaliteten er byttet ut her og der, slik at karosseriet er blitt 15 prosent stivere. 

Bilen er 1 centimeter lengre og 3,5 cm lavere, akselavstanden er identisk, men sporvidden er litt bredere for å få hjulene skikkelig ut i kantene. 
Hjørnene er strukket maksimalt ut og de nye adaptive LED-frontlyktene med 12 soner (tidligere 4) er brede og lave. 

Tilsammen av dette gir inntrykk av en langt bredere og større bil. 
Den gamle ser plutselig veldig utdatert og liten ut parkert ved siden av den nye. 

Gjenkjennelse 

Mazda-eierne kjenner seg godt igjen inni. 
Alt er nytt, men design og filosofi er ganske likt. 
Det nye rattet har fått funksjonsendringer og varme i gripeflatene på kringla. 

Instrumentene består fortsatt av tre sirkler, men den en ene rundingen i instrumentpanelet er blitt heldigital som hos Porsche, og inneholder kjørecomputer med mer. 

Flere bilder: 

Skjermen er blitt en tomme større, men er fortsatt bare sju tommer. 
For å være up to date, burde den vært litt større. 
Den har i midlertid havnet høyere opp og stikker opp fra dashbordet som på lillebror 3. 

Funksjonene og betjeningen av denne er den samme som tidligere og berøringsskjermen skal være videreutviklet for å gi mindre refleksjoner. 

CX-5 får også endelig head-up display. 
Den er av den enkle typen med tilt-skjerm på nest høyeste utstyrsversjon, og en «ekte» (rett opp i ruta), på den dyreste. 
Innstillingen av denne følger forresten minnet på setet og din private nøkkel. 

Midtkonsollen er blitt høyere og automatgirstanga er kommet seks centimeter høyere opp, manuellen fire centimeter. 
Den er forøvrig veldig lettsjaltet, som de har vært de siste årene. 

Setene er omarbeidet og har fått høyere komfort og 10-veis justering. 
Baksetet kan også vinkles i to trinn og har fortsatt 40/20/40-deling. 
Det er brukt mye skinn med søm på områder man naturlig berører og ser, for å øke hjemmekosen. 
For første gang får man elektrisk åpning av bakluka, men ingen såkalt sparkefunksjon. 
Litt dumt når du står med hendene full av poser. 

Mindre støy innvendig 

Den beste nyheten er kanskje at Mazda har brukt mye energi på å få ned støy i kupeen, både den lavfrekvente veistøyen og den høyfrekvente vind- og dekkstøyen. 

Ikke at den utgående var veldig enerverende den heller. 
Under vår prøvekjøring var kanskje dieselstøyen den mest fremtredende i den gamle. 

Foringer, nye innfestninger til støtdempertårn, hult stabilisatorstag foran, slettere karosserilinjer, smalere karosseriskjøter, barbering av profiler langs bilens nedkant og bedre innfestninger av paneler i innredningen er noen av tiltakene som er gjort for å få ned støyen. 

Smartere firehjulsdrift 

Mazda har vært opptatt av sitt Kodo-design og Jinba Ittai, Sistnevnte noe som skal bety «hest og rytter som er som ett». 
Vi er vel ikke helt der, selv om Mazda har tatt skikkelig tak i understyringen som var tydelig på forrige modell. 

For å få bedre kjøreegenskaper har understell og styring gjennomgått en god del forandringer. 
Det dreier seg om småting, men som sammen gjør oppevelsen bedre. 
Væskefylte foringer, andre materialer i styreledd, andre diametere på støtdempersylindre, stivere karosseri og mykere dempere - for å nevne noe. 

Mer spennende for kjøreegenskapene er firehjulsdriften i-active og elektronikken C-vectoring control. 

Vi testet forrige generasjon CX-5 mot Skoda Octavia Scout med Haldex 
5-systemet på en nytresket åker i 2016, og mens Octaviaen lot seg kjøre som en rallybil så lenge du ville, holdt Mazdaen på med ekstrem understyring i ca. ett minutt før hele firehulstrekksystemet luktet svidd clutch og det dukket opp en rød varsellampe om overoppheting. 

Endelig er driften litt proaktiv, det vil si at man ikke venter med å sende drift til bakhjulene til det er forskjell i rullehastighet, men sender effekt til aktuelle hjul før spinning inntreffer via til sammen 27 sensorer. 

Den henter info fra blant annet gyro, vindusvisker, styrevinkel og gasspedalens vinkel. 
I prinsipp sender den da for eksempel mest grep ut til ytterhjulene i sving, opp til 50 prosent bakover i akselerasjon etc. 
Samtidig kjører den rent forhjulsdrevet når den bare ruller rett frem. 
Alt dette gir potensielt langt mer balanse i bilen og man tryller på langt vei bort understyringen den forrige slet med. 

Slik kjører den 

Under temmelig aktiv kjøring på trange italienske veier i Toscana, der vi hadde vår fulle hyre med å holde følge med lokal ungdom, avslørte forrige generasjon at den liker å henge over forhjula og bilen måtte ha betraktelig med sving på rattet for å skjønne retningen - med påfølgende skriking i dekkene. 

Spenningen var derfor stor da vi entret ny modell. 
G-vectoring-systemet skal visstnok gjøre at kjøringen flyter greiere uten så mye rattkorrigeringer fordi den umerkbart senker dreiemoment ved vingling fra førerens side. 

Jeg kan ikke si jeg merket all verdens forskjell av det under vår kjøretur. 
Det man derimot lett la merke til var at understyringen var langt mindre fremtredende. 

Man måtte komme altfor fort inn i sving med gassen av for at dekksidene skulle få lide. 
Oppslipp midt i sving var også helt udramatisk, uten noen form for retningsforandring. 

CX-5 har lagt vekt på kjøreglede og den utgående kan nesten virke litt vel hardt satt opp når veiene blir dårligere. 
Nykommeren er en tanke snillere takket være at det stivere karosseriet tillater noe mykere fjærer. 

Støynivået er også blitt lavere, spesielt fra dekk og dieselmotor, selv om dieselen fortsatt høres. 

Vi fikk anledning til å kjøre sterkeste diesel med både manuell og automat. 
Jeg tok meg selv i å kjøre på noe lavere turtall enn automaten ville gjøre på samme sted. 

Motoren har bra ork, spesielt mellom 1700 og 4000 omdreininger, og selv om automaten trakk turtallet høyere opp med horn i panna-kjøring, er automaten veldig bra på å bruke nedre del av registeret og ikke mase nevneverdig der oppe, noe eiere av den gamle også vil nikke gjenkjennende til. 

Enkel utstyrsliste 

Du kan velge mellom en toliters bensin på 165 hk (160 med AWD) og en 2,2 liters diesel på enten 150 eller 175 hk. 
Prisforskjellen blir på sparsomme 10.000 mellom dieslene, så de fleste vil trolig gå for den sprekeste. 
Senere kommer en 2,5 liter bensin på 194 hester og sylinderkutt. 
Du velger mellom drift på to eller fire (98 prosent velger firehjulsdrift i Norge) og 6-trinns manuell eller 6-trinns automat. 

CX-5 fås i fire utstyrsversjoner. 
Core og Vision er de billigste og fås kun med tohjulsdrift. 
VisionPlus og Optimum fås bare med drift på fire. 
Skal du ha full sikkerhetspakke, og det bør du, må du ha Optimum. 
97 prosent velger firehjulsdrift og 94 velger automat. 
Greit å ha i bakhodet om du vil selge bilene igjen. 

For å få de avanserte frontlyktene, adaptiv cruicecontrol som fungerer helt ned til stillestående, full sikkerhetspakke, elektrisk bakluke, 19-tommere, Bose stereo med ti høyttalere og basshøyttaler i reservehjulsbrønnen, skinnkledde tiveis stoler og varme i baksetene, må du kjøpe Optimum, noe 93 prosent av Nordmenn gjør i dag. 

Det hvite skinninteriøret koster blyge 1500 kroner ekstra. 
Bensinmodellen er aggressivt priset for å gjøre den attraktiv for de som vurderer en hybrid konkurrent og koster 457.000 kroner. 
Dieselen på 150 hester koster 480.000 kroner. 
2,5 bensin er ikke fastsatt ennå. 

Tekniske data: 

Les også: 
