Historier fra fortiden og en advarsel om framtiden
Denne gangen konsentrerer Josh Haden seg om americana. 

Forrige album fra Spain kom i 2014. 
Samme år døde bandleder Josh Hadens far Charlie, en av jazzens største kontrabassister.Hans siste opptak finner du på sangen "You and I" fra denne platen. 
Josh og faren hadde sine separate karrierer, men Charlie var likevel involvert i platene til sønnen. 

Spain fikk et solid gjennombrudd med debuten "The blue moods of Spain" i 1995, men etter plate nummer tre gikk det 11 år før Haden vendte tilbake med en ny, da med et helt annet mannskap. 
Noe av det fineste han har gitt ut, er radiokonserten "The morning becomes eclectic sessions" i 2013, spilt inn med trillingsøstrene Petra, Tanya og Rachel Haden. 

Ved forrige korsvei i 2014 hadde Haden tre mann med seg i bandet, men denne gang velger han å plukke ulike musikere. 
Det sentrale navnet er Los Angeles-artisten Kenny Lyon. 
Han gjør det meste av studioarbeidet og trakterer i tillegg strenger og tangenter. 

For å skape americana-følelsen og den alternative countrymusikken Haden er ute etter på platen, bidrar Lyon også med banjo og steelgitar. 
Haden har valgt å konsentrere seg om dette, til forandring fra spriket på tidligere plater. 

En annen ting han prioriterer, er å fortelle historier. 

I'm a child of history, synger han i åpningskuttet "Tennessee". 
Sangen handler om en kvegbaron som jager et ungt par vekk fra deres hjem i 1875. 
En påfølgende utroskapshistorie får sitt etterspill flere generasjoner senere. 
McAlister er skurken, samme navn som guvernøren i Tennessee under depresjonen på 1930-tallet. 

Det er denne perioden Haden synger om i neste sang, "The depression". 
Den eneste gangen han så sin bestefar gråte, forteller Haden i forbindelse med sangen, var da bestefaren fortalte om hvordan det var å vokse opp under depresjonen. 
Som denne historien om hunden deres som fryser i hjel på dørstokken, fordi familien har måttet forlate gården. 

"Apologies" er en varsom vise om Haden som ikke ringer tilbake til en jente fra en kontaktannonse, men som han likevel møter i vaken etter dødsfallet til LSD-legendariske Timothy Leary. 
Slik kan det gå. 

"Lorelei" handler om å ville leve i fred, stengt ute fra verden. 
Sangen minner svakt om rock, før "One last look" og den såre fiolinen til Petra Haden melder seg. 
I gruveulykken i Farmington i West Virginia i 1968 tok en eksplosjon livet av 78 arbeidere. 
Sangen er skrevet som et farvel fra en av disse. 

Etter denne trenger vi en dose omsorg, og få har en varmere stemme enn Haden. 
Teksten til "In my hour" er imidlertid Moder Jord som advarer om hva som vil skje hvis menneskeheten ikke skjerper seg. 

"Battle of Saratoga" handler om en jazzmusiker i New York på 1960-tallet som i heroin-abstinens hallusinerer at han er med i den amerikanske borgerkrigen. 
Mer historisk er det vanskelig å lage en sang. 

"Starry night" er ømt om utroskap, mens "For you" er bluesrock om et forhold som ser ut til å fungere bedre. 

Forklaringen til platetittelen "Carolina" får vi i siste kutt. 
"Station 2" er et nostalgisk blikk på ungdommens glade dager, i Hadens tilfelle som hasjrøykende tenåring på stranda i Malibu. 

There was a girl I left behind, I never forget Caroline , synger Haden og fortsetter lengtende: 

After all, those were the times 

I’d give anything to go back 

and stare into her eyes 

Det er død, lidelse, tap og skremmende scenarioer i rillene på denne platen, men den er like fullt noe av det vakreste og varmeste året vil ha å by på. 

Beste spor: 
"The depression", "One last look", "In my hour", "Starry night", "Station 2". 
