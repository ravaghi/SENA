Test av treningsørepropper med ledning 2016
Ett merke er vesentlig bedre enn de andre. 

Vi har i løpet av våret tatt med et knippe treningsørepropper ut på løpetur. 
En del av dem er av typen med ledning. 

Noen synes kanskje det er upraktisk å måtte ha dem plugget i mobilen under en treningsøkt, men vi opplever at øreproppene med ledning er jevnt over bedre enn de trådløse, fordi selve øreproppene er mindre og det også er mindre styr enn med trådløs tilkobling. 

Det er likevel stort spenn blant treningsøreproppene med ledning, både i pris, formfaktor/passform og ikke minst lydkvalitet. 

Disse modellene er testet: 

Monster iSport StriveKoss FitClips KSC32icMonster iSport IntensityBeats by Dr. Dre Tour 2Bose SoundSport 

LES OGSÅ: 
Test av trådløse ørepropper 2016 

Monster iSport Strive 

Pris: 598 kroner 

Til tross for den gjenkjennelige i-en i navnet, er dette et dårlig valg for deg med iPhone. 
Du kan ikke styre lyden opp og ned med denne i kombinasjon med Apple-produkt, kun hoppe i spillelister og svare på samtaler. 
Håpløst! 

Den har dessuten en knotete betjeningsenhet på ledningen, og det er umulig å vite om du treffer knappene. 
De burde vært adskilt på en eller annen måte. 

Øreproppene er til gjengjeld veldig behagelige. 
Proppene sitter i øret, men stikkes ikke inn i øregangen, noe som nok bidrar til at man hører trafikk og andre lyder som kan være viktige å få med seg når man er ute og løper. 

Lyden er dessverre ikke mye å skryte av. 
Den er flat og ullen. 
Man skulle nesten tro at produsenten har tenkt at fraværet av diskant er det samme som fremtredende bass, men det er det altså ikke. 

Ledningen er dessuten kraftig, bred og tung, som hopper og spraker veldig. 

Koss FitClips KSC32ic 

Pris: 
Cirka 200 kroner 

Kult utseende med frisk farge, men ørefestet er mer tungvint å bruke enn det er praktisk. 
Det er knotete å feste på øret, særlig om man har litt dårlig tid. 
De sitter for så vidt godt når man først har fått de på seg. 

På forpakningen står det spesifikt at proppene er laget for små ører, men det følger med silikonplugger i tre størrelser om man trenger å justere passformen. 

Betjeningsenheten er liten og vanskelig å bruke, med kun én knapp. 
Det er mulig å starte og stoppe musikk samt gå til neste spor, men du kan ikke justere volum. 

Lyden er helt grei med tanke på at proppene koster rundt 200 kroner, men det er lite bass å skrive hjem om. 

Vi opplever også berøringsstøy fra ledningen, selv om selve ledningen er både lett og myk. 

Monster iSport Intensity 

Pris: 798 kroner 

De ser tøffe ut, men er kanskje best egnet for de med større øreganger, for vi klarte aldri å få de til å sitte ordentlig godt i øret. 
De presser i øret selv med de minste proppene på. 

Kabelen er flat, noe som bidrar til mindre kabelkrøll, men også her hopper og spraker den når vi løper, noe som er irriterende når vi først og fremst har lyst til å høre bare musikk. 

Vi skulle ønske ønske betjeningsenheten satt litt lenger ned, så vi kunne se hva vi trykket på. 
Knappene er litt harde. 
I tillegg fikk vi ikke justert volum med iPhone, som på de tidligere nevnte modellene fra Monster. 

Lydmessig opplever vi ikke iSport Intensity veldig mye bedre enn den noe billigere Strive-varianten, men vi synes den isolerer litt bedre for støy fra omgivelsene. 
Det kan være til nytte om du skal løpe på tredemølle på treningssenteret og ikke vil bli forstyrret av musikk og andre lyder rundt deg. 

Beats by Dr. Dre Tour 2 

Pris: 1.099 kroner 

Treningsøreproppene fra Beats ser umiddelbart ikke spesielt spesielt behagelige ut å ha på seg, antagelig fordi de ser ut til å ha litt skarpe kanter. 

De er utstyrt med både ørepropper og vingetupper, og sistnevnte skal sørge for at de sitter fast når man er i aktivitet. 
Det er en løsning vi liker spesielt når vi løper, for det er ingenting verre enn svette propper som stadig vekk faller ut. 

Og de sitter greit i øret. 
Men vi fant ikke vår proppe-størrelse, derfor endte vi opp med å bruke noen litt for store propper for å få ordentlig lyd. 
Dermed blir de også vonde å ha på seg over lengre tid. 

Vi opplever lyden som god, selv om vi hadde kanskje forventet oss noe mer trøkk i bassen fra Beats. 

Betjeningsenheten kunne også gjerne vært plassert litt lenger ned på ledningen, slik at vi i hvert fall kan kaste et glimt på dem når vi skal skifte låt eller justere volum. 
Knappene er til gjengjeld gode å trykke på, og vi savner ingen funksjoner (ja, du kan til og med aktivere talestyring om du ønsker det). 

Ledningen er flat. 
Produsenten kaller den for flokefri, men vi klarte å få en knute på den allerede første dagen. 
Det ble dog med den ene gangen. 

Hadde det ikke vært for at vi opplever berøringsstøy fra ledningen, hadde vi gitt et ekstra øye på terningen. 

Bose SoundSport 

Pris: Cirka 1.200 kroner 

Nå kan du slutte å lete. 
Dette er en soleklar 6-er. 
Ah, hvilken lettelse, hvilken nytelse! 
Endelig et par ørepropper som sitter som de skal og som har fantastisk lyd som gir deg inspirasjon til å yte det lille ekstra. 

Og null trøbbel, plunder, heft og irritasjon over propper som er vonde eller som ramler ut. 
De er behagelige, og ikke minst lette å ta på seg. 
Ledningen er myk og lett å håndtere. 
Hvis den krøller seg, er den enkel å surre opp. 
Og ikke noe plagsomt berøringsstøy. 

Betjeningsenheten er dessuten lett å styre, det er ingen tvil om hvilke knapper man trykker på og om man skal hoppe videre til neste låt. 
Det er spesielt viktig når man er ute og løper, så man slipper å ta opp mobilen. 

Dette virker, og det virker 100 prosent. 

Bose SoundSport IE for Apple Devices 
