This War of Mine: The Little Ones
En vond, men viktig spillopplevelse. 

This War of Mine var et av årets beste spill i 2014. 
11 Bit Studios hadde laget et annerledes krigsspill, der du ikke løp rundt som soldat for å eliminere fienden, men der du som sivilperson måtte streve for å overleve i en krigsherjet by. 

Det er en stygg spillopplevelse, som tester hvor langt du er villig til å gå for deg og dine. 
Som lar deg få en ørliten smak av hvordan det er å miste livet slik du kjenner det til krig – en øvelse som nok kan være sunn for mange å gjennomgå i disse tider. 

Etter et drøyt år har 11 Bit Studios nå omsider gitt ut spillet til konsoll, og denne gangen har det polske spillselskapet gjort en hjerteskjærende oppgradering – i This War of Mine: The Little Ones har de nemlig kastet barn inn i miksen også. 

Må overleve krigen 

Spillet begynner på samme måte som PC-versjonen. 
Vennene Bruno, Pavlo og Marko har søkt tilflukt i et tomt hus i den fiktive, krigsherjede byen Pogoren. 

For å klare å overleve krigen må de gjøre hjemmet sitt trygt, de må skaffe mat, vann og sist, men ikke minst medisiner. 
Ved spillets start er én rollefigur syk, mens en annen er skadet. 
Alle blir raskt sultne og slitne. 

Spillet er delt inn i dag og natt. 
Om dagen kan Marko, Pavlo og Bruno spise og hvile, de kan oppgradere hjemmet så det blir tryggere og bedre for dem å bo i, og lage ting de trenger for å overleve, som for eksempel en regnvannsinnsamler. 

Om natten kan du velge å bli hjemme, eller å reise ut for å sanke inn forsyninger som mat og medisiner eller andre ressurser du trenger. 
Du kan også velge å bli hjemme i senga, og noen bør til enhver tid holde vakt slik at røvere ikke robbere deg for alt du har. 

Hard prioritering 

Hele veien er det en kamp å prioritere hva du skal bruke krefter på, hvem som skal gjøre hva og hvem som skal få hva. 

Hvem får spise hvis du bare har nok til én? 
Hvem får sove i den ene sengen du har klart å bygge hvis alle er utslitte? 
Hva gjør du hvis to er livstruende skadd, men du bare har nok bandasjer til én? 
Skal du rane noen andre for å redde deg selv? 

Det er en vanskelig balansegang, for rollefigurene dine reagerer slik virkelige mennesker gjør. 
De blir utslitt, triste og deprimerte. 

Etter et spill med Bruno, Pavlo og Marko åpnes flere rollefigurer opp, og etter hvert får du muligheten til å ha et barn med som du må forsørge. 

Barn er fortsatt barn 

«In war kids are still kids» heter det i spillets undertittel. 
Barna leker og pludrer selv om bombene faller, og det er interessant å se hvordan det å ha et barn endrer spillets dynamikk. 

De små kan ikke sanke forsyninger om natten, og de vil ikke være med på mye av arbeidet som må gjøres i hjemmet. 

Det er frustrerende, men likevel gjør du det du kan for at de skal ha det bra. 
Når du har ansvaret for et barn blir det samtidig et lite lyspunkt i den mørke tilværelsen. 

Kunne ha vært enda råere 

Per i dag så er ikke The Little Ones tilgjengelig for PC-spillere, men det er ikke sånn at PC-spillere som allerede har This War of Mine nå bør gå mann av huse for å skaffe seg spillet på konsoll i tillegg. 

Da jeg først fant ut at man skulle kunne spille med barn i The Little Ones gikk tankene mine umiddelbart til Isao Takahatas animasjonsfilm Grave of the Fireflies. 
I den hjerteskjærende filmen må to foreldreløse barn streve for å overleve i en ihjelbombet by under andre verdenskrig. 

Historien gjorde et uslettelig inntrykk på meg da jeg så den første gang. 
Det var så vondt å se hvordan de to små barna kjempet for å klare seg i en verden der all hjelp er dyrekjøpt. 
Like emosjonelt hardtslående klarer ikke This War of Mine: The Little Ones å være. 

Du har nemlig ikke mulighet til å spille uten voksne. 
The Little Ones legger opp til at det alltid er en voksen som skal forsørge barnet. 
Klarer du ikke dette blir barnet tatt fra deg. 
Barnet kan aldri dø og hvis den voksne rollefiguren dør, er det alltid noen som hjelper den lille som er igjen. 

Jeg kan forstå hvorfor 11 Bit Studios har valgt å gjøre det sånn – ingen vil se et barn dø. 
Samtidig gjør dette at spillet ikke får like hard emosjonell slagkraft som det kunne ha hatt. 

Virkeligheten er brutal, og This War of Mine: The Little Ones kunne ha vært enda råere. 
Likevel er dette en spillopplevelse som gjør dypt inntrykk, og hvis du ikke har testet spillet enda, bør du benytte muligheten nå. 
