«Lords of Chaos»:Ondskap fra kjellerstua 

Filmanmeldelse: 
Filmen om det norske black metal-miljøet er blitt bedre enn mange har fryktet. 

Ortodokse metal-fans har selvsagt tatt avstand fra «Lords of Chaos» lenge før de har sett den. 
Men det er vanskelig å forestille seg mer fruktbare innfallsvinkler enn den svenske Jonas Åkerlund (en gang metal-trommis, nå musikkvideo- og spillefilmregissør) har valgt i sin skildring av det mildt sagt myteomspunnede norske black metal-miljøet på tidlig 1990-tall: 
Ta utgangspunkt i kjente fakta og fyll inn med diktning der det trengs. 

Det handler om unggutter som egger hverandre til stadig mer ekstreme handlinger. 
Øystein «Euronymous» Aarseth (Rory Culkin) er gründertypen med et talent for markedsføringsstunt, Kristian «Varg» 
Vikernes (Emory Cohen) er nerden som setter innfallene hans ut i live. 
Det begynner med drømmer om å spille i band og ender med kirkebranner, selvmord og drap. 

Og selv om «Lords of Chaos» varierer vilt i tone – det går fra lattervekkende knekkebrødfrokost i full liksminke til nærgående skildringer av brutal vold – og selv om store deler av dialogen ikke står til troende, oppleves filmen mer redelig enn en tradisjonell, glattslikket musikkbiografi som for eksempel «Bohemian Rapsody». 
