Test av TrackR Bravo GPS Tracker
Vi har testet produktet som finner nøkler, lommeboka eller andre ting du har lett for å rote bort. 

Ideen er genial. 
TrackR Bravo er en liten elektronisk brikke på størrelse med en nøkkelring som hjelper deg med å finne nøklene dine, lommeboken, veska eller bilen. 

Den er utstyrt med et batteri som skal vare sånn omtrent et år, og en trådløs lavenergi-sender som snakker med mobilen din. 
Den fungerer på nyere mobiler via Bluetooth. 

Mobilen oppdaterer posisjonen til brikken slik at du kan gå tilbake og se når den sist var i nærheten av mobilen. 

Den ble finansiert via crowdfundingtjenesten IndieGoGo og har allerede en stund vært til salgs i butikk i Norge. 

Spar tid på å lete 

Produktet er perfekt for oss som noen ganger har hodet et annet sted enn kroppen. 
Vi har langtidstestet TrackR Bravo i et par måneder. 

Jeg står hos frisøren. 
Idet jeg skal fiske opp lommeboken av jakken, innser jeg at den antakelig ble liggende hjemme idet jeg løp ut døra. 
Utrolig flaks at jeg har gjemt en gps-sender i lommeboka. 

Jeg fisker opp appen TrackR på min iPhone. 
Den logger automatisk inn og søker, viser sist posisjon på et kart. 
Jeg løper hjem og finner den på kjøkkenbordet. 

Måtte bytte batteri 

I starten av testen opplevde vi TrackR Bravo som enormt upålitelig. 
Men mange av feilene forsvant når vi byttet batteri – det viste seg at den kom ut av boksen med et nesten tomt batteri. 

Oppsett og bruk var særdeles greit. 
Vi kom raskt i gang og fikk testet at brikken snakket med mobilen. 

Den ga fra seg en lyd, dessverre alt for lav, når den ble kalt på og den fikk mobilen til å sende sin posisjon til TrackR sine servere slik at appen kunne se hvor den var selv når jeg var beveget meg til et annet sted. 

TrackR har likevel noen svakheter. 

Problem 1: Rekkevidden 

Ideen med TrackR er at så lenge du er i radius for blåtann skal du kunne be brikken om å pipe. 
Det fungerer. 

Men dessverre er den relle radiusen litt kort. 
Reklamen lover 30 meter, som er mer enn bra nok, i praksis er den nok en god del kortere. 

Problem 2: 
Lydnivået 

Produktet er laget for å gjenfinne ting. 
Du har stappet lommeboken inn i en jakke du sjelden bruker og hengt den tilbake i klesskapet. 
Nøklene ligger begravet nederst i vesken, under laptopen – eller under en stor bunke skittentøy. 
Da må det være relativt kraftig lyd skal du klare å høre den. 

Alle som har testet Finn iPhone skjønner hva jeg snakker om – lyden gjaller i veggene, som den skal. 
Dessverre er lyden utrolig ussel på TrackR Bravo. 

Du kan helt sikkert ikke høre den gjennom en veske, og kan så vidt høre svake pip når den er i innerlommen på en jakke. 
Det er på grensen til et ubrukelig lavt lydnivå. 
Heldigvis hjelper indikatorer i appen deg til å leke tampen brenner. 

Problem 3: Gruppefinnefuksjonen 

Nok en genial ide med denne brikken er at andre kan hjelpe deg med letingen. 
Om du har mistet noe, kan du sette brikken i mistet-modus. 

Da vil andre brukere med samme app installert kunne finne tingen for deg, helt anonymt selvsagt, sende posisjonen til selskapets server og videre til din app. 
Dermed kan vi alle lete etter nøklene til hverandre. 

Dessverre er det to relaterte problemer med dette. 
For det første ser det ut til at det bare er noen hundre aktive brukere i Oslo på tjenesten, selv om den har vært i salg en stund. 

Men den viktigste svakheten er relatert til det første problemet. 
Siden rekkevidden er lav, vil en anonym TrackR bruker som går forbi sjelden plukke opp signalet. 
Den er dermed kun som en backup. 

Men det vil fungere fint om du har flere telefoner selv med gjenfinningsappen – for eksempel alle i en familie. 

Problem 4: Stabiliteten 

Dessverre fungerer heller ikke appen spesielt bra. 
Den krasjer ofte. 

Når den ikke krasjer blir den stående å spinne uten posisjon og uten mulighet for å sende lyd. 
Søker, står det. 
Det er nesten mer frustrerende å ha mistet lommeboken med en tracker som ikke fungerer, enn uten. 

Mot slutten av testen ble appen oppdatert i en nyere versjon som vi opplevde som mer stabil. 

Konklusjon 

Ideen bak TrackR Bravo er genial. 
Det er veldig riktig tenkt og kul bruk av teknologi. 
Dessverre er produktet litt for ustabilt. 
Prisen er likevel så lav at det er en billig sikkerhet. 
Jeg vil gjerne ha en både til lommeboka, nøklene og sykkelen. 
