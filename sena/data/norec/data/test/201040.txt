Den ser ut som en 14-tommer, men så åpner du lokket
Å lage kompakte, lette og gode PC-er noe av det Asus kan aller best. 
Som denne 15,6-tommeren som veier 1,6 kg! 

De siste månedene har vi testet en rekke PC-er i ultrabook- og hybridklassen med skjermer som måler mellom 13 og 14 tommer. 
Dette er en fin størrelse for deg som er ute etter en PC som tar liten plass i veska, uten at det blir for mange kompromisser i forhold til arbeidsflate. 

Men ultrabooks finnes også i «standardstørrelse» med 15,6 tommer skjerm, perfekt for deg som ønsker stor arbeidsflate og gjerne et tastatur som kommer med numeriske taster. 

Asus Zenbook UX530U er faktisk den ellevte modellen i Zenbook-familien vi har hatt på testbenken, siden starten med Zenbook UX31 i 2011. 
Den lange fartstiden har gitt oss en rekke fine modeller, og det er alltid med litt ekstra forventninger vi tar en ny Zenbook i nærmere øyesyn. 

Vår test-PC 

UX530U fås i mange forskjellige konfigurasjoner. 
Versjonen vi har hatt på testbenken er utstyrt med en Intel Core i7-7500U-prosessor, 16 GB RAM og en SSD på 512 GB. 
Den er også utstyrt med dedikert grafikkort, Nvidia Geforce GTX 950M. 
Det er med andre ord en relativt kraftig maskin det er snakk om her, mer om det siden. 

Utformingsmessig har den mye til felles med tidligere Zenbooks. 
Hele chassiset er i aluminium, og det sirkelformede mønsteret i lokket som skal symbolisere uendelighet, er også synlig. 
Den mørkegrå overflaten er dessverre ikke immun mot fingeravtrykk, platen rundt tastaturet er mattere og langt bedre på det. 

Svært kompakt ytre 

Det er videre verdt å merke seg at dette ikke er en stor PC, tatt i betraktning at den har 15,6-tommer skjerm, den er mer på størrelse med en 14-tommer. 
Det kan vi takke de svært tynne kantene på sidene av skjermen for, noe som samtidig vitner om at dette er en maskin som er helt up to date. 

Maskinen er kun 1,6 cm tykk og vekten stopper på like under 1,6 kg. 
Det er dermed blant de aller letteste 15,6-tommerne vi har testet. 

God skjerm, tastatur og pekeplate 

Skjermen har en matt overflate som hindrer gjenskinn. 
IPS-panelet sørger dessuten for at farger og kontrast holder seg selv om du betrakter skjermbildet fra en skrå vinkel. 
Vi reagerte på litt lav lysstyrke, men fant at det var en innstilling i Windows som justerte lysstyrken ned og opp etter lysforholdene der du befinner deg. 
Ved å skru denne av, fikk vi en lysstyrke som er helt som forventet i klassen. 
Er du opptatt av bilderedigering, er det greit å vite at skjermen dekker 100 prosent av sRGB fargespekteret. 

Den smale utformingen av chassiset har imidlertid ført til at Asus har kuttet ut numerisk tastatur. 
Vi tror ikke det er noe den jevne bruker vil savne i særlig grad. 
Tastaturet er uansett av god klasse. 
Det er bittelitt svikt i midten av platen, men tastene er responsive og avgir svært lite lyd under bruk. 

Under tastaturet sitter en gjennomsnittlig stor pekeplate med Windows Hello-felt for pålogging med fingertuppen. 
Dette begynner å bli veldig vanlig på mange nye modeller, og gjør det like enkelt å logge på som på mobiltelefonen. 
Det ventes at feltet også skal kunne brukes til identifisering på en rekke nettjenester etter hvert. 
Pekeplaten fungerer for øvrig helt strålende, ikke minst til skrolling og forstørring og forminsking med to fingre. 

Bra med tilkoblinger 

Alle tilkoblingspunktene sitter på venstre og høyre side. 
Her finner du to USB 2.0-porter, en USB 3.0-port og en USB 3.1-port gen 2, sistnevnte byr på langt høyere hastigheter og andre fordeler i forhold til de klassiske USB-portene. 
Særlig USB 2.0 begynner å bli bra utrangert, så det synes vi er et litt pussig valg. 
HDMI-utgang i full størrelse og en minijack for lyd ut/inn er også på plass, sammen med et spor for SD-minnekort. 

På undersiden er det to luftinntak samt et par høytallere merket harman/kardon. 
Sistnevnte byr på relativt fin og balansert lyd, sammenlignet med mye annet vi har hørt i klassen. 
Helt greit til lett bakgrunnsmusikk, men ikke noe særlig mer. 

Ikke lydløs 

Luften suges altså inn fra undersiden, og blåses ut i hengselet mellom skjermen og tastaturdelen. 
Vi antar at dette er en løsning som er valgt fordi PC-en er så tynn at det er vanskelig å sette inntak på sidene, og fordi den har dedikert grafikkort som krever ekstra kjøling. 
Dette betyr imidlertid at dette er en PC som trives desidert best på et bord eller andre harde og flate overflate, og selv da går viftene svært ofte. 

Når det er sagt: 
Viftene er relativt stillegående, og kan også stoppe opp i perioder med liten belastning. 
Vi er blitt bortskjemte med stillegående og til dels helt lydløse PC-er den siste tiden, og denne PC-en havner så vidt utenfor denne gruppen. 

Fin ytelse til det aller meste 

Men hva med ytelsen? 
Prosessoren er i skrivende stund den raskeste ULV-prosessoren fra Intel. 
Den bruker svært lite strøm, samtidig er ytelsen upåklagelig. 
Det er minimalt med forsinkelser å spore, selv når flere programmer og tyngre oppgaver kjører samtidig. 

Grafikkortet fra Nvidia er ikke blant de hvasseste, men sørger for at du kan spille mange nyere spilltitler. 
I enkelte av de mest krevende må du muligens gå ned på oppløsning og detaljrikdom for å få en flytende opplevelse. 
Helt greit for det vi kaller casual gaming. 

SSD-en er romslig, og vi målte en lese- og skrivehastighet på rundt 500 megabytes i sekundet. 
Det vitner om at dette er en SATA-basert SSD. 
Ytelsen er god, men på langt nær like god som vi ser av de nyeste PCIe-baserte SSD-ene. 
I praksis vil denne forskjellen være mindre merkbar i de aller, aller fleste situasjoner for den jevne bruker. 

Batteritiden er også tilfredsstillende. 
Vi målte den til 9 timer og 50 minutter med minimal belastning, og 6 timer og 40 minutter med kontinuerlig videoavspilling. 
Med variert, lett bruk bør batteriet kunne klare 7-8 timer før du må finne fram laderen igjen. 
Det er et stykke bak de beste, men absolutt godkjent. 

Konklusjon 

Det er mye å like ved denne PC-en, ikke minst størrelsen. 
Den er rett og slett imponerende liten og lett med tanke på at den huser en 15,6 tommer skjerm. 
Byggekvaliteten er dessuten upåklagelig, skjermkvaliteten er også meget god, den yter bra og i det store og hele gir denne maskinen deg det du betaler for. 

Maskinen er ikke helt lydløs, viftene kan gå i lange perioder selv med minimal belastning. 
Plasseringen av luftinntaket er desseuten ikke helt optimal, og har du den i fanget eller på en pute kan det fort bli en varmgang og tilhørende støy. 
Merk også at to av USB-portene er generasjon 2.0. 
Det er ikke noe stort ankepunkt, men likevel verdt å merke seg. 

Vi lander til slutt på en sterk firer på terningen, en karakter som gis til produkter som innfrir forventningene våre. 
Les mer om karaktergivningen i denne artikkelen. 

UX530UX finnes i skrivende stund i tre forskjellige konfigurasjoner i Norge, men vår konfigurasjon dukker først opp offisielt 29. mai, får vi opplyst fra Asus. 

Da vil den få en veiledende pris på 14.999 kroner, men enklere konfigurasjoner vil få prislapper på helt ned til 10.999 kroner. 
