Islandsk maktdemonstrasjon
Les anmeldelsen av Of Monsters and Me, som avsluttet første dag av Skral-festivalen. 

GRIMSTAD: 
Den ekte og særegne stemmen til Nanna Bryndís Hilmarsdóttir griper tak i publikum og tar oss med inn i den intense åpningslåten "Thousand Eyes". 
Med en pulserende oppbygning, skaper bandet et dynamisk klimaks som setter standarden for konserten fra første stund. 

Indie-popbandet Of Monsters and 
Men slo gjennom med debutalbumet "My Head Is An Animal" fra 2012 og singelen "Little Talks" har blitt spilt jevn og trutt siden. 
Det islandske bandet består egentlig av fem personer, men i kveld er de hele ni stykker på scenen. 

Ragnar "Raggi" Þórhallsson tar så over hovedvokalen med låten "Empire". 
Dessverre drukner han litt i det mektige lydbilde. 
Tre gitarer og to stykker på keyboard er kanskje i overkant mye? 
Men samspillet skal det ikke stå noe på. 
Det låter definitivt tight. 

Den mektige sangen "King and Lionheart" setter igang den gode stemningen blant publikum med fengende melodilinjer og den joviale blandingen av indie og folk. 
Singelen "Crystals" kommer tidlig i settet og publikum danser med under låten "Mountain Sound". 

Dessverre blir det tydelig at flesteparten av publikum ikke har gode konsertvaner, eller har hørt noe annet av bandet enn radiohitene. 
Under den rolige låten "I Of The Storm" er de mer opptatt av å prate enn hva som skjer på scenen. 
Noen begynner til og med å hysje på folk — uten hell. 

Heldigvis tar dynamikken seg opp og under "Lakehouse" er dansingen igang igjen. 
Det tar selvfølgelig helt av under hiten "Little Talks". 
Det blir allsang for full hals som ender med klappingen islendingene gjorde så populær under EM, før bandet går inn i låten "Six Weeks" og ekstralåter. 

Of Monsters and 
Men sine mektige og folkelige sanger stod for en verdig avslutning av Skral sin første dag. 
