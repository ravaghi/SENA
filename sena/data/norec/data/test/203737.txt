Mangler en ting for å bli skikkelig pop
Foreløpig bare som diesel, men kommer med bensin og to hybrider. 

Vi har testet Volvos mest spennende bil for nordmenn flest. 
Den har alle fordelene til en SUV og plass nok for en familie på fire. 
Vi snakker om Volvo V60 Cross Country. 

Den nye V60 CC ligger størrelsesmessig tett opptil den svært populære Volvo XC70 som det nesten ble solgt 12.000 av i Norge fra 2007 til 2016. 
Nordmenn er fortsatt glade i stasjonsvogner i denne størrelsen, noe VW merker med Passat, Skoda med Octavia og Volvo med V90. 

Ved å heve karosseriet 7,5 cm i forhold til ordinær V60 er V60 blitt et fullverdig SUV-alternativ med sine 21 cm i bakkeklaring. 
Volvo har spesialutviklet understellet med demping som skal forbedre fremkommelighet utenfor veien. 

V60 CC fås med fire spennende motoralternativer. 
Først en D4 diesel på 190 hk og 400 
Nm og til våren kommer T5 med toliters bensinmotor på 250 hk og 350 Nm. 
Senere kommer det to ladbare hybrider med toliters motorer og elmotorhjelp på bakhjulene. 

De vil kalles T6 og T8 og få henholdsvis 340 og 390 hester. 
Vi har allerede testet den svakeste av dem og vi tror de fleste vil være fornøyd med den. 

Grei plass 

Interiøret er som snytt ut av øvrige modeller. 
Det vil si fullstendig luksusfølelse og et fåtall knapper å forholde seg til. 
Her er også infotainment-systemet Sensus som er enkelt i bruk når man først har gravd seg litt ned i det. 

Man finner det daglige i hovedskjermmenyen, og sveiper til høyre eller venstre for å stille inn bilens oppsett. 
Som med andre skjermsystemer synes vi man bruker unødvendig mye fokus på å stille temperatur og å gjøre kanalbytter på skjerm, men man kan i det minste betjene radioen ganske enkelt på rattet. 

Derimot er kjørecomputeren, som også betjenes fra rattet, blant det minst forståelige i markedet. 

Fartsholderen er derimot blant de enkleste å betjene, og man kobler enkelt inn og ut den autonome kjørefunksjonen fra rattet. 
Dessuten funker fartsholderen svært bra. 

Sammen med et av markedets beste adaptive kjørelys, gjør det kjøring på norske vinterveier til en behagelig opplevelse. 
Dieselen bråker riktignok noe mer enn de nærmeste konkurrentene og det høres ut som den plages når den passerer 3.000 omdreininger. 

Generell støyisolering kunne også vært litt bedre. 
Det merkes på motorvei og i tunneler. 

Nye V60 er lengre og har strukket akselavstand, i forhold til forgjengeren som var veldig trang i baksetet. 
Det betyr at bakseteplassen er helt akseptabel for familien. 
Riktignok sliter fire stykker på 190 med benplassen, men hodet har nok plass opp til taket. 

Bagasjerommet på 529 liter er et godt stykke bak de beste i størrelses-klassen, men er stort nok for de fleste. 
Man mister imidlertid 47 liter under gulvet. 

Bakseteryggen er delt i 40/60 og har en forholdsvis dårlig løsning på skiluke, med den lille luka. 
En 40/20/40-deling, som de andre premium-produsentene bruker, hadde vært å foretrekke. 

Bra firehjulsdrift 

Man skulle kanskje tro Volvo hadde valgt en romslig fjæringsvei når de først har såpass med rom under hjulbuene, men den føles nesten sportslig satt opp. 
Det er ikke noe å klage over på vanlig vei, men det virker som om dårlig underlag forplantes noe mer opp i bilen her enn på vanlig V60. 

Men det er absolutt en seriøs hyttebil å regne med, selv når det ikke er subus og ferdig brøyta veier helt til trappa. 
Bakkeklaringen er blant de aller beste i markedet og firehjulsdriftsystemet er ekstra oppgradert for å kunne klore seg frem i terrenget. 

Systemene Electronic Stability Control, Hill Descent Control, Corner Traction Control er standard. 
I bunnen ligger en forhjulstrukket arkitektur med tverrstilt motor, med bakhjulstrekk som koble inn med det svenske Haldex-systemet, en elektronisk styrt clutch. 

Stort sett prioriteres forhjulstrekk, bortsett fra ved igangsetting. 
Da har man 50/50 trekk på hver aksel. 
Men i offroad-modus maksimeres fremkommeligheten ved å prioritere trekk på fire, aktivere utforkjøringshjelpen og slå av Start/Stopp-funksjonen. 

Dette systemet virker imidlertid bare opp til 40 km/t. 
Da går den over til Comfort igjen, som er synd. 
Det hender man er på en dårlig brøytet skogsbilvei og kanskje havner over 40 km/t. 
Det er for så vidt greit at systemet midlertidig kobler ut da, men det burde vært aktivert når du havner under 40 igjen. 

Treig respons 

Vanligvis er vi gjennomgående fornøyd med diesel-drivlinja til Volvo, men vi synes den halter litt her. 
I enkelte situasjoner er den helt håpløst treig fra stillestående og selv om vår testbil har fått en Polestar-oppgradering på 10.000 kroner som blant annet øker effekten fra originale 190 til 200 hester føles ikke spesielt mye ut i V60. 

Den låter litt mer enn vi hadde ønsket og stresser du den i kjøreprogrammet Dynamic, blir ikke alltid giringene helt som du forventer eller ønsker og motorens lydkulisse skriker nærmest at den mistrives opp mot rødt på 5.000 omdreininger, og det er ikke så rart egentlig. 

Maks effekt ligger på 4.250. 
Standardinnstillingen Comfort funker stort sett helt greit under vanlig kjøring. 
Der girer den også drøyt 500 omdreininger lavere når du klemmer flatt. 
Da er den heller ikke så ivrig på å gire ned, men bruker heller de 400 
Nm som ligger tilgjengelig fra 1750-2400 omdreininger. 

Økonomiprogrammet må du merkelig nok selv aktivere hver gang. 
Den har tilleggsfunksjonen at den clutcher ut så ofte den har mulighet og er mer gjerrig med effekt på klimaanlegget for å spare dråper. 

Stiv pris 

For V60 
D4 er ikke billig. 
Riktignok er startprisen 15.000 kroner lavere enn V60 D4 Inscription AWD automat, men vår testbil har ekstrautstyr for 206 000 kroner. 
Riktignok kan du enkelt kutte ut insctription-pakke for 44.600 kroner, som gir fullelektriske stoler med minne, massasje og ventilasjon på begge sider. 

Baksetepakke til 10.300 kroner som gir 4 soners klima luftrenser, elektrisk barnesikring, bæreposeholder og oppvarmede bakseter kan også kuttes ut. 

Ellers ønsker man selvfølgelig CC Pro-pakke til 48.290 kroner, som gir digitalt førerdisplay, elektrisk førerstol med korsryggstøtte og puteforlenger, full sikkerhetspakke med adaptiv fartsholder, Pilot Assist og aktiv filholder. 

Vi liker firehjulstrekksystemet og bakkeklaringen, størrelsen på bilen og hvordan den kjører. 
Derimot er vi redde at prisen blir for høy og prisdifferansen blir såpass liten mod XC60 T8 at de fleste velger den isteden, dersom de har pengene. 
Den er betraktelig større og føles mer romslig. 
