Ta bølgen for Egget
Egget er ikke en vanlig restaurant. 
Man bak galskapen lurer det skikkelige fagfolk. 

Det er bare å slå fast umiddelbart: 
Folkene bak 
Egget er ikke helt gode i hodet. 
De er faktisk helt sprø. 
Uten denne kunnskapen i bakhodet vil man neppe kunne forstå - ei heller sette tilstrekkelig pris på - det faktum at dette ikke hindrer dem i å begå kulinariske mesterstykker innimellom galskapen. 

Tony Martin fra Tananger, som er sjef på kjøkkenet nå etter en liten omrokering, har fartstid fra noen av Norges beste restauranter. 
Men han er langt fra noen A4-type. 
Hadde han ikke kunnet livnære seg som kokk, er det sant å si ikke godt å vite hvordan det hadde gått. 
Sannsynligvis er han et slags geni, med en rastløs energi som får utløp på ymse vis. 

Sjelden blomst 

Helt fra starten har Egget, som holder til i lokalene som lenge huset legendariske Kafe Ankeret i Steinkargata på Sølvberget, vært en sjelden blomst i regionens utvalg av spisesteder. 
Uformelt på grensen til kaos, høyt lydnivå, discokule, en platesnurrende Simon Harmer og masse energi. 
Slik, føles det trygt å slå fast, er det fortsatt. 

Siden januar har det for øvrig vært mulig å reservere bord på restauranten. 

Denne kvelden sto i chiliens tegn. 
Det vil si, lokale venner av Egget står bak en ny hotsauce som kalles Midsummer, og Tony & co hadde komponert en meny som var ment å stå i stil. 

Vi ville ha alt 

Med den sedvanlige lille uroen (får vi plass?) entret vi scenen en fredags kveld. 
Og se: 
Det var faktisk plass, slik Tony hadde antydet da vi stakk innom for å sjekke litt tidligere på dagen. 
Innerst i lokalet, omgitt av steinvegger, ymse krimskrams med maritimt tilsnitt, og tett på de andre gjestene. 
Vi delte et firemannsbord med to andre. 
Østerrikske bobler i glasset, og spørsmål om hva vil ville ha. 
Vi ville ha alt. 
Og det fikk vi. 

Østers, rett fra skjellet, selvsagt. 
Et par dråper Midsummer, rett ned i gapet. 
Ørlite trekk for et par løse skallbiter. 

Fast and loose 

Cheviche-salat med rå fisk. 
Rødbeter og chevre med brød. 
Lysing med coleslaw. 
Små retter kommer på bordet i et raskt, men likevel avslappet tempo. 
Anretningen er enkel, gjerne i små skåler eller i papir, eller rett på en liten planke. 
Uformelt, men i bunn ligger alltid et ønske om å gi gjesten et kick, en smak. 
Respekten for råvaren sitter i høyeste grad i, selv om stemningen skal være "fast and loose". 

Det kunne vært lett å miste dette av syne for et sted som Egget. 
Når du bare setter flaskene på bordet, og gjestene forsyner seg selv (med eller uten lov), når discokula begynner å snurre, og Simon setter på noe tungt og tøft så det er umulig å snakke sammen uten å rope, kunne mange falt for fristelsen til å heller la det skure litt med maten. 
Men ikke Tony & co. Bak kaoset og moroa og galskapen ligger en dyp respekt for faget. 

Aftersurf 

Vinene er en integrert del av Egget-opplevelsen, og de presenteres med en nesten barnlig entusiasme som smitter. 
Prøv denne! 
Hva med denne? 
Er den ikke god, er den ikke perfekt? 
Det er gøy å oppleve en slik energi. 
Afterski (eller aftersurf) - stemingen er påtakelig, og etter hvert er det flere folk ute ved grillen og Simons platespiller enn det er inne i restauranten. 
Dumplings med svinenakke. 
En umami-bombe av en rett. 
Grillet kyllingår med bearnaise. 
Ost og brød. 

Svigermors drøm 

Egget gjør ikke desserter, men byr mer enn gjerne på mer vin. 
Her gjelder det virkelig å passe på mengden, det er frihet under ansvar. 
Vinene er ikke alltid super-eksklusive, men det er alltid en tanke bak. 

Prisen? 3400 kroner for to, med en god del vin. 
Kan altså gjøres rimeligere. 

Egget er ikke for alle. 
Noen vil sikkert reagere på lydnivået. 
Andre på den ekstremt uformelle stilen. 
Men disse folka er ikke farlige. 
De bare ser sånn ut. 
Du kan egentlig trygt ta med svigermor hit. 
De kommer til å sjarmere henne i senk, og få henne på en snurr. 
Hun vil danse ut døra. 
