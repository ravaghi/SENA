Nå er det blitt kult å synge country på norsk
Jordnært fra Roger Græsberg & Co. 

ALBUM: 
Norske countryartister har spilt på seg en imponerende sjøltillit de siste åra. 
Her er det ingen som ber om unnskyldning for å dra på litt ekstra på steel-gitaren - som i «Elvesang». 
Jeg nevner i fleng band som Darling West, The Northern Belle, Jack Stillwater, Mighty Magnolias, Lucky Lips. 
Med flere. 

Ja, og så Ottar «Big Hand» Johansen, da, som er still going. 

Langspilldebut 

Ingen av dem synger på norsk. 
Det gjør bluegrassband som Ila Auto, Onkel Tuka og Tove Bøygard, som streamer sin soloplate «Blåe drag» fra i dag. 
Og - nå følger også langspilldebuten til Roger Græsberg & Foreningen, «Triste sanger og vals» - etter en låt av Willlie Nelson («Sad Songs and Waltzes» fra 73-albumet «Shotgun Willie»). 

Med unntak av Beck Hansens «Robåt» («Rowboat») er låtene skrevet - og dessuten mikset og produsert - av Græsberg. 

Finnskogen 

Vokalisten og gitaristen er vokst opp på Græsberget på Finnskogen, men bosatt på Kongsvinger. 
Dette er Hans Børli-land, men også Roy Lønhøiden og Levi Henriksens domene. 

Græsberg & Co går rett inn i det selskapet: 
Jordnært og kanskje litt «beskjedent», men likevel med en autoritet som en som har holdt på i en årrekke kan misunne dem. 

Stort talent 

På vokal bidrar også Unnveig Aas, sjøl et stort talent som forhåpentligvis ikke har satt en egen gryende karriere på vent. 
Kanskje er det nettopp tanken på den som gjør at hun vokalt har en beskjeden rolle i Foreningen. 
Men - hun spiller også autoharpe og elgitar. 

Græsberg & Co. spiller country med stor C, og «Grått hår» har kledelige «boom-chicka-boom»-rytmer a la Johnny Cash. 

Albumet avslutter med «Owens & Creedence». 
Robert Græsberg & Co. befinner seg et sted sånn midt imellom. 
