Anmeldelse:Stormzy på Øyafestivalen 

Britisk energibombe! 

Det tok sin tid, men etter å ha dominert rapscenen på de britiske øyene siden begynnelsen av 2000-tallet, er også Norge for alvor blitt bitt av grime-basillen på senere år. 

Spesielt velkommen i live-sammenheng, hvor tradisjonelt kjedelige konserter med late, amerikanske rappere nå får sterk konkurranse fra sine UK-kolleger. 
I stor grad takket være samme type energi og sceneutfoldelse vi kjenner fra dancehall. 

Få leverer denne opplevelsen bedre akkurat nå enn Stormzy, som allerede i vinter sørget for kaos i Bergen med en sagnomsust intimkonsert på Klubb Kok. 
Å håpe på samme form for shut-down i Tøyenparkens noe kjøligere omgivelser, ville derimot kanskje være mye å be om. 
Men hvis én kunne klare oppgaven, så måtte det nesten være den 23 år gamle London-rapperen. 

Energi stod da også utvilsomt på programmet i det Stormzy entret scenen med «Scary» og «Standard» etter en ti minutter lang oppvarming bestående av gamle og nye grime/garage-klassikere som «German Whip», «Way too much og «21 seconds to Go». 

Allerede her var vi i full gang mot nevnte Kok-standard, vel kontrollert av en live-ekspert med full styring over både scene og publikum. 
Ikke at sistnevnte mobb var nevneverdig vanskelige å få med seg inn i sonen, der de takknemlig tok i mot bangere som «Not That Deep», «Wicked Skengman Pt 3», «Fester Skank (Remix)» og «Dude» med en type intensitet som fikk Stormzy selv til å takke for mottakelsen. 

«Jeg forventet et crazy show, men ikke i nærheten av så mange folk som dette!» 

Kendrick Lamar-kanaliserende «Gold Thought» tok riktignok nivået ned et par hakk, men deretter bar det rett tilbake til selverklært «ignoranse» og massive tunes med «One Take» og «Shut Up». 
Sistnevnte remix-favoritt godt assistert av en oppfordring om å rope låtas tittel hver gang Stormzy nevnte andre Europeiske land og steder. 
Enkel og velfungerende live-moro for en allerede lit crowd, som heller ikke var vanskelig å få med på en avsluttende, på grensen til fotballkamp-rølpete «dadadadadadadada». 

«Har vi fortsatt energi?!» runget det så ut fra scenen, hvor Stomzy gjorde det klart at det der og da ikke gjorde noe om du visste hvem han var eller ei. 
Alt han ønsket var å få med Oslo på en siste kaos over «Know Me From» og Zdots beinharde «Ninja»-beat, noe han ikke overraskende fikk i både bøtter og spann fra sin oppmøtte «energy crew». 

Det ble med andre ord god «Kok» i Tøyenparken også. 

Live-published photos and videos via Shootitlive 
