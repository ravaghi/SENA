Florlett gullbillett
Med "Golden Ticket" nøytraliserer Highasakite enhver beskyldning om humørløshet. 

Man kan – og bør trolig – si mye om Highasakite, et av landets mest populære popband de siste årene. 
Men lettsindig har sjeldent vært det første ordet jeg har grepet til i møte med musikken deres. 
Dermed er "Golden Ticket", andresingelen fra det kommende tredjealbumet Camp Echo, i seg selv en gledelig overraskelse. 

Førstesingelen "Someone Who'll Get It", som kom tidligere i år, slo meg som en ikke altfor inspirert affære; veldig highasakitesk, men skjemmet av et lettvint og lett enerverende refreng. 
Det må dessuten sies at vokalist Ingrid Helene Håvik – bandets klart sterkeste kort, helt objektivt – tidvis trekker meg ut av henførelsen med sin karikerte og gloomy diksjon. 

"Golden Ticket" domineres imidlertid først og fremst av nevnte frontfigur, i best tenkelige forstand. 
Verset dytter tankene mot William Orbits mesterlig boblende produksjoner for blant andre All Saints og Madonna på nittitallet (ispedd noen Dirty Projectors-aktige vokaltriller), mens refrenget eksploderer i EDM-leflende popeufori. 
Vokalen, den drivende motoren i sangen, er en uanstrengt kraftprestasjon – den formelig stinker av internasjonalt gjennombrudd. 

Når denne nærmest vektløse musikken møter en tekst som i beste fall må kalles ambivalent ("there's no more happy days" slås fast i første linje), oppstår det saker og ting jeg tidligere har savnet hos Highasakite. 

Låttitlene fra Camp Echo, som kommer i mai – "My Name Is A Liar", "My Mind Is A Bad Neighborhood", "I Am My Own Disease" – tyder på at det lyriske tungsinnet er intakt. 
Jeg håper likevel "Golden Ticket" hinter om hvor kvintetten er på vei musikalsk. 
