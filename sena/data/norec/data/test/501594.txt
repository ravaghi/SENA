Gjennomsnittlige Joe
Pregløse sandwicher og supre juicer. 
Joe & The Juice serverer sunn hurtigmat i et tregt tempo. 

I den gamle strømpebutikken på vei inn i Galleriet har det flyttet inn et nytt konsept. 
Danskættede Joe & The Juice lager sunn hurtigmat, til høy musikk og bankende beats. 
Her inne er det disko hele dagen, med en hurtigmat-servering bygget som et nattklubbkonsept. 
For de tøffeste kundene står det shots på menyen. 

Joe & The Juice er både elsket og hatet. 
Elsket, fordi kafékjeden gir inntrykk av å være et sted med høy partyfaktor, drevet av unge mennesker, den er moderne og treffer tidsånden med en supertrendy sunnhetsprofil. 
Hatet, fordi kjeden har fått en del kritikk, blant annet påstander om manglende kjønnsbalanse i selskapet og manglende kvelds- og overtidsbetaling. 
Joe & The Juice har ikke gått stille i dørene på vei inn i det norske markedet. 

Kafékjeden strekker seg fra Danmark til Amerika, fra Singapore til Sindney. 
Innredningen er enkel, effektivt og moderne. 
Laget for å passe inn hvor som helst. 
Ekte bøker er byttet ut med tapet av en bokhylle. 
Veggene er dekorerte med bilder fra strandfester, champagne- og spritflasker, italienske skutere og internasjonale skylines. 
Bilder som etablerer en link til unge og reiselystne. 

Noen oliventrær og en grå sofakrok gjør sitt beste for å gjøre stedet hjemmekoselig, men sammenlignet med andre kafékjeder som Espressohouse og Starbucks kommer de til kort. 
Men siden alt serveres i engangsemballasje, er det nok ikke meningen at du skal bli sittende lenge uansett. 

Musikken her inne er så høy at nesten er komisk vanskelig å høre hva andre sier. 

– 
Er det en spesiell juice jeg bare må prøve? 
Spør jeg «juiceren» bak baren. 
Svaret forsvinner i festen. 

– Unnskyld. 
Hva sa du? 
– Hæ? 

Musikken gjør det vanskelig å bestille og vanskelig å snakke sammen, men den skaper god stemning når man står i kø. 
Og det er det en del mennesker som gjør. 
Nå, en time før de stenger, er det bare én person på jobb. 
Det er for lite i et av byens mest sentrale lokaler. 
Flere av kundene som venter, velger å gå. 

De seks ulike sandwichene på menyen er alle enkelt oppbygget av to ristede skiver med syltynt, grovt brød, og ulike pålegg imellom. 
Smakene er omtrent like spennende som en episode av Bartenderskolen. 
Det er ikke dårlig, bare kjedelig. 

Tunacado er den beste av de tre vi har bestilt. 
Den er laget med tunfiskmousse, avokado og tomater. 
Avokado og tomater går igjen på alle sandwichene. 
Joe´s Club er en kyllingsandwich med tynne skiver av kyllingfilet, mens Turky lages med udelikate, tynne pølseskiver av kalkun. 
Jeg skulle gjerne sett en mer utfordrende side ved smørbrødene, med mer variasjon i smakene. 

Navnet på juicene er mer spennende. 
Faktisk er noen av dem på grensen til frekke. 
Sex me up er en frisk juice med pasjonsfrukt, eple og ingefær. 
Den er superfrisk, leskende og deilig kald, men den serveres ikke på den mest optimale måten. 
Sugerørene er tynne og tetter seg av fruktbiter, og i bunnen av plastbegeret ligger det noen harde, mørke biter, som ligner på grus. 
Dette må jo være en feil, tenker jeg og går bort igjen til jenten bak disken for å spørre. 

– Nei da, den skal være slik, forteller hun. 
Det er skallet fra frøene i pasjonsfrukten. 
Vi har ikke sil, skjønner du. 

For noen som lever av å servere juice virker det som et dårlig valg å ikke investere i en sil, for bitene er som å drikke grov kaffegrut. 
Hvis du først skal velge en juice, bør du gå for en uten pasjonsfrukt, som Hell of a nerve. 
Den er laget med jordbær, hylleblomst og banan, og er en ny favoritt hos meg. 
Jeg elsker søtsaker, og denne er snopete god, samtidig som den er frisk. 

Hvis du som meg, er fysen på noe søtt, serverer også Joe & the Juice kanskje Bergens sunneste muffins. 
De er laget av fruktkjøttet fra jus-prosessen og har en grov struktur med mye fiber. 
Kakene smaker tydelig av ingefær og kakao. 
Disse skal du kunne spise med god samvittighet. 

Joe & the juice har etter sigende en samfunnsmessig bevissthet og et fokus på matsvinn. 
Flere av ingrediensene, som sitroner og kaffe, er økologisk sertifisert. 
Og det er bra. 
Men at alt serveres i engangsemballasje, selv når du velger å spise i lokalet, er ikke spesielt miljøvennlig. 
Med en ekstra person på jobb ville man klart å ta unna oppvasken, og betjene alle kundene. 
Det ville vært en vinn-vinn for både kundene som snudde og gikk, og «juiceren» som jobber som en helt bak baren. 
Ingen liker hurtigmat som leveres sakte, blant smuler og brukte pappbeger. 

Restaurantene vurderes individuelt og på bakgrunn av helhetsopplevelsen av service, mat, konsept, pris og atmosfære innenfor sin egen sjanger. 
Antall hjerter indikerer hvor vellykket opplevelsen var. 
En særdeles negativ opplevelse vil indikeres av ett hjerte. 
Seks hjerter viser derimot til en usedvanlig positiv opplevelse over all forventning. 
