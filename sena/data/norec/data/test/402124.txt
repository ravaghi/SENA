Anmeldelse:Det er på høy tid at Sandra Kolstad får et større publikum 

Styrken hennes ligger i den alltid foranderlige musikalske naturen. 

Sandra Kolstad har vært en produktiv musiker i flere år, det har vært relativt tett mellom utgivelser av både mer og mindre tilgjengelige låter. 
Selv med poputgivelser sprengt med kunstnerisk bærekraft, har hun liksom ikke trådt ordentlig frem i Norge. 
Kanskje ikke så rart, egentlig, hun er mye i undergrunnen, henvender seg ofte til et klubbpublikum. 

Dessuten har hun artistisk sett et spekter av uttrykk for formidling. 
I tillegg til musikken, har hun blant annet vært innom scenekunst. 
I Burning Love, som ved forrige album San Silva, er hun med ett som en skandinavisk Kate Bush. 
I neste øyeblikk kan en se henne for seg – blendende karismatisk fremferd – fylle en berlinklubb til randen. 

For slik er også Burning Love – en sammenblanding av elektrobeats, klassisk pop, akustiske ballader, visesang og house. 
En snerten blanding som føles overraskende samlet og ryddig. 
Ikke minst en plate som fortjener et bredere publikum i Norge enn Kolstad hittil har fått. 
Ærlig talt, nå er det på tide. 

Skildrer følelsenes manglende hukommelse 

Forsiktig trillende synthbeats og en utpreget skandinavisk aksent gjør første låt «Island» til en slags nordisk drøm om en sydlandsk øy med fossefall. 
Kjølig og litt trist dog, før den blir håpefull. 

Neste låt i Kolstads intrikate elektropop er den seige, catchy «Catch 22». 
Her er boom bap med nikk til 90-tallets gylne produksjoner, men en autotune som oppdaterer sounden. 

«A minute ago» utmerker seg som albumets hitlåt, om jeg får kalle den det. 
For en kraftig antidepressiv effekt! 
«If I fight, then will I win» synger Kolstad til snappy elektrobeats og buldrende basstromme. 
Låten skildrer følelsenes flyktighet, deres manglende hukommelse. 
Et forhold kollapser og gjenoppstår i en destruktiv syklus. 
Men vokalen, så insisterende sterk og bestemt, gjør låten likevel oppløftende. 

Kolstad, alltid skiftende i uttrykket, tar gjerne noen helomvendinger i løpet av 13 låter. 
Ta «The show», for eksempel, en akustisk pianoballade. 

Vokalen er skjør og vibrerende: 
«hide inside this heart of gold», synger hun med vakker inderlighet. 

Så kommer «Halflife» som kunne fulgt klubbpublikumet utover kvelden. 
Det smått hypnotiserende instrumentale partiet med elektrohouse kunne hun kanskje pushet enda lengre – og dyttet klubbfolket langt ut i natten. 

En forskrudd Prince og en behagelig pustepause 

I «No body» er Kolstad som en forskrudd Prince. 
Hun skaper litt horrorstemning ved å hviske ofte uforståelige ting over et knirkete, men ofte atmosfærisk lydcollage med toner som vrenges og blir slukt av seg selv. 

Ordene som trenger gjennom soundskapet er Kolstads refleksjoner om hvordan det ville være å ikke være noe permanent, skifte form – be no body. 
Det hele blir en behagelig pusteøvelse midtveis i albumet. 

Kolstads musikalsk alltid skiftende natur gjør albumet til en utfordring å beskrive. 
Det er en styrke naturligvis, i hennes tilfelle. 
For det er langt ifra en utfordring å lytte til, selv med Kolstads eksperimentelle omveier. 
Kanskje er dette albumet som vil åpne for flere lyttere. 
Jeg holder en knapp på det. 
For flere lyttere fortjener Sandra Kolstad. 
