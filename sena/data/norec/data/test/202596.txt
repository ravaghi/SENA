Asus EeeBook E200HA
Glimrende kompromiss for deg som vil ha en liten og lett PC uten å bli ruinert. 

Husker du konseptet netbook? 
De små, billige PC-ene som var populære i tiden rett før nettbrettene entret arenaen? 
I konkurranse med nettbrettene var de sjanseløse. 
Det var rett og slett for krøkkete å jobbe på dem, de var trege, og skjermene var heller ikke mye å skryte av. 

Helt borte ble de imidlertid ikke, selv om benevnelsen netbook nok har vandret over terskelen. 
Enkelte produsenter har fortsatt å videreutvikle konseptet, ikke minst Asus. 

Hvis du har fulgt med på PC-testene våre det siste året, husker du kanskje modellen EeeBook X205TA som vant en trippeltest i august i fjor? 
Vel, dagens testprodukt er vesentlig bedre på flere punkter, uten at den er særlig dyrere. 
Det er en utvikling vi liker godt. 

God ergonomi 

Asus EeeBook E200HA Book er på alle måter en voksen netbook. 
I motsetning til den klassiske netbooken som hadde skjermer fra 7-10 tommer, har denne en på 11,6 tommer. 
Den er også av brukbar kvalitet, og den økte størrelsen på kabinettet betyr også større plass til tastatur - som dermed blir mer ergonomisk riktig. 
Faktisk er det like stort som på en Macbook air med 13,3 tommer skjerm. 

Eksteriøret er enkelt, det er brukt plast over det meste, men dog - maskinen gir ikke noen fremtredende billig-følelse, kanskje med unntak av at den speilblanke overflaten blir fort veldig fettete. 

(Artikkelen fortsetter etter bildene) 

Spesifikasjoner 

På innsiden er den også langt mer potent enn de klassiske netbookene. 
Her er en kjapp oversikt over hva du får: 

Skjerm: 
11,6 tommer blank TN-skjerm, 1366x768 piksler, ikke berøringsfølsom Prosessor: 
Intel Atom x5-Z8300 RAM: 
2GB (som også er maks) Grafikkort: 
Intel HD Graphics Lagring: 
32 GB eMMC flashminne + 32 GB microSD-kort Optisk drev: 
Nei Skjermutganger: 
MicroHDMI USB-porter: 1x USB 2.0 + 1x USB 3.0 Webkamera: 
Ja Kortleser: 
MicroSD Trådløst nett: 
802.11ac Kablet nett: nei Annet: 
Bluetooth 4.1 OS: 
Windows 10 Home Størrelse: 286 x 193 x 17,5mm Vekt: 
1kg Pris: 
Fra 2.790 kroner (jf. 
Prisjakt 2.5.2016) 

Minnemengden er 2 GB (som fortsatt ikke er veldig mye), men Windows er nå i 64-bits utgave og helt uten begrensningene vi husker fra de første netbookene. 

Lagringsplass er fortsatt en knapp faktor, 64 GB er ikke mye (32 + 32 GB), og du har faktisk bare rundt 40GB til rådighet når Windows og programmene har beslaglagt sitt. 
X205 hadde dog kun halvparten. 

Inntil 1,5 TB i skyen 

Skal du lagre mer lokalt, kan det være en løsning å sette inn et større microSD-kort. 
For øvrig kan du lagre inntil 1 TB på Microsoft OneDrive i ett år takket være prøveabonnementet på Office 365 som følger med. 

Du kan også bruke Asus sin egen nettskytjeneste Webstorage, der du kan lagre inntil 500 GB gratis i ett år. 
Vi har såvidt tatt en titt på tjenesten, og den virket treg og langt fra så integrert i Windows som for eksempel Dropbox og nevnte OneDrive. 

Slik er den i bruk 

Så hvordan er det å bruke en PC med Windows 10, 2 GB RAM og siste generasjon Intel Atom-prosessor i 2016? 
Ikke så verst, faktisk. 
Noe av det første du vil legge merke til, er at PC-en er fullstendig lydløs. 
Her er nemlig ingen vifter eller annen mekanikk som kan avgi ulyder. 

Tastatur og pekeplate fungerer helt fint, du kan skrolle med to fingre glatt og bekymringsløst, og programmer og nettsider åpnes relativt kjapt. 

Dette er uansett en maskin som trives best med én og én oppgave. 
Selv om du kan kjøre tunge programmer og utføre komplekse kalkulasjoner, er det ikke noe vi vil anbefale. 
Holder du deg til nettsurfing, kontorprogrammer, musikk og video, ser vi ikke bort fra at dette kan være alt du trenger. 

Vi strømmet for eksempel YouTube-video i 4K-oppløsning, noe PC-en ikke hadde noen problemer med å kverne. 

Sammenlignet mot ... 

Diagrammet under viser prosessorytelsen sammenlignet med andre prosessorer i lavprissegmentet: 

Diskytelsen på eMMC-flashminnet er langt lavere enn hva du kan vente deg av en normal SSD, men raskere enn på konkurrenten Acer Aspire R11. 
Vi målte leseytelsen til 126 MB per sekund og skriveytelsen til 67 MB per sekund. 
Som en litt slapp harddisk, altså. 

Der maskinen virkelig skinner, er imidlertid på batteritid. 
Asus lover rundt 12 timer med varierte oppgaver. 
Vi strømmet YouTube-filmer nonstop i 10 timer og 24 minutter før batteriet måtte lades, så den lovnaden er nok ikke langt fra sannheten. 

Konklusjon 

Er du på utkikk etter en kompakt og svært lett PC, og setter lav pris høyere enn kraftig ytelse, er dette et meget godt valg. 
Den er etter vår mening et bedre valg enn den langt dyrere konkurrenten Acer Aspire R11, dersom du klarer deg uten berøringsfølsom skjerm og nettbrettmodus. 

Få uansett med deg plussene og minusene i boksen under før du bestemmer deg, og husk at terningkastet alltid må ses i forhold til hva du kan forvente å få i den samme klassen. 

Andre aktuelle PC-tester finner du her. 

Asus VivoBook E200HA-FD0009TS 
