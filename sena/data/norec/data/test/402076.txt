«Mid90s» er nostalgisk og medrivende
Jonah Hill består hårfint prøven som regissør av sin første spillefilm. 

Helt siden Martin Scorsese skildret sitt røffe oppvekstmiljø i klassikeren Mean Streets (1973) har hundrevis av unge mannlige filmskapere i USA forsøkt å imitere ham. 

Heldigvis har forfatter og regissør av Mid90s, Jonah Hill, gått i skole hos mesteren selv, som skuespiller i The Wolf of Wall Street (2013). 
Det gjør at han kommer i mål med denne oppveksthistorien og viser nok skjønn til å vite når han skal stoppe. 

For det er ikke så mye mer i denne filmen enn hva en drøy time kan romme. 
Men det er heller ikke så lite. 
Det første kvarteret var imidlertid illevarslende: 
For hvor mange populærkulturelle referanser fra 90-tallet kan du få plass til i åpningen av en film som heter Mid90s? 

De av oss som ble voksne i denne tidsepoken vil kunne nikke gjenkjennende til mye, fra Street Fighter 2-T-skjorter til et råflott soundtrack som må ha kostet halve filmen (Red Hot Chili Peppers, Wu-Trang Clan, Nirvana og mange flere). 
Men når gjenkjennelsens eufori har lagt seg, må filmens dramatiske kjerne åpenbare seg. 
Er dette bare enda en film om den sommeren da alt skjedde for en hormonell og forvirret guttunge? 

Alenemor-klisjé 

Svaret på det er vel ja. 
Og som før er det en alenemor som maser og skriker i bakgrunnen da sønnen Stevie selger sjelen sin til en usunn gjengkultur. 
Men ved hjelp av helt ukjente skuespillere klarer Hill å skape scener som gir oss innsikt i denne gjengens gruppedynamikk i utkanten av et skateboardmiljø. 

Det er overbevisende spilt, langt mer troverdig enn den sosiale konteksten som spinnes rundt Stevies relasjon til moren. 
Her henfaller Hill til klisjeen om alenemoren som ikke makter å oppdra sin sønn på grunn av mangel på gode maskuline rollemodeller, og som har en ny partner annenhver uke. 

Det er samværet med de andre guttene i gjengen som blåser troverdig dramatisk liv i filmen. 
Hovedrolleinnehaver Sunny Suljic har få replikker, men Hill utnytter hans begrensninger som uerfaren skuespiller til filmens fordel: 
Stevie er ment å være usikker og famlende, særlig i starten. 
Suljic, som noen vil huske fra sin rolle i The Killing of a Sacred Deer (2017), uttrykker en varme som skinner gjennom fasaden av påtatt machismo, og det er hva vi klamrer oss til når det for alvor går i utforbakke. 
De andre guttene har færre forsonende trekk, men de vokser i løpet av filmen, særlig Na-kel Smith. 
Han må være en av årets mest interessante nykommere på lerretet. 

Drastisk avslutning 

Selv om Hill har lært mye av sin mentor Scorsese, er det vanskelig ikke å sammenligne filmen med Larry Clarks dokudrama Kids. 
Tematikken, miljøet og tidsepoken er svært lik, men Clarks nihilisme er fraværende. 

Hill ser tilbake på epoken med en viss nostalgi samtidig som han ønsker å skape et potent drama på utsiden av denne tiden. 
Han lykkes ofte, men jeg følte meg også iblant slengt mellom innsiden og utsiden av dramaet, usikker på hva han egentlig vil med filmen. 

Stevie adopterer gjengens koder og slang, noe av det er homofobisk og rasistisk, men det tar for lang tid og bidrar ikke til at de kommer nærmere hverandre. 
Og er det noe Hill ikke har, så er det tid: 
Filmen er på kun 80 minutter. 
Kanskje er det derfor han velger den mest drastiske utgangen på dramaet, for å nullstille guttene og avrunde filmen. 

Jeg synes den løsningen ble for enkel. 
Det går likevel an å nyte filmens kvaliteter i mange ledd. 
Som Christopher Blauvelts eminente 16mm-kamera i vertikalt letterbox-format som fint får frem nostalgien og tidsepoken, eller den strålende sammensatte musikken. 
Og skatingen ser overbevisende nok ut, fra mitt utrente perspektiv. 
