En blodrød måne over ørkenen
Å lage plater på hytta er en egen sjanger. 
Martin Craft har sitt krypinn i utkanten av en ørken. 

Han er født i Australias hovedstad Canberra, bodde lenge i London og endte for tre år siden opp i California. 
Der har han i denne anledning beveget seg fra Los Angeles og ut til Joshua Tree, det tynt befolkede stedet ved Mojave-ørkenen musikere i lang tid har lagt sin elsk på. 
Han pakket sekken med timevis av pianoopptak. 
Inspirert av den blodrøde månen du kan oppleve der, og sikkert av Nick Drakes "Pink moon", har hans tredje album endt som ti lavmælte, stemningsmettede sanger for sene kveldstimer. 
Atmosfæren rommer spøkelser og drømmer, forsterket av vokalharmonier og strykere. 
Pluss forsiktig perkusjon fra Polar Bear-trommis Seb Rochford. 

Sikkert ting du kan meditere til, men også sanger for oss som er en tanke mer rastløse. 

Beste spor: 
"Chemical trails", "Afterglow", "Love is the devil", "Where go the dreams". 
