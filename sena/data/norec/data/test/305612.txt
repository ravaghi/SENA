Frank Løkes største styrke er kunsten å gi faen
Artistdebuterer med en singel som både lukter av desperasjon og rølpete vorspiel-suksess. 

SINGEL: 
Hvis det er én ting som holder tilbake de fleste, er det meningene til andre mennesker rundt oss. 
Den samme holdningen som gjør at vi også gjerne rynker på nesa når noen lever livet uten uro for samfunnets moraliserende pekefinger. 

Kanskje fordi det ligger en unik frihet i å ikke bry seg om hva andre mener. 
En frihet de fleste ville gitt mye for. 

Håndballspilleren Frank Løkke har gjort seg til selve personifiseringen av sistnevnte leveregel, og av den grunn ikke uventet hisset på seg halve landets Skal vi danse-trofaste sofakroker. 

Over gjennomsnittet glad i oppmerksomhet, kontroverser og sin egne nakne hud, er han da også perfekt for rollen som norsk offentlighets skamløsee superskurk. 

«Frank spør ikke om svar, han er fasit. 
Han eier denne greia for alltid. 
Han teller til uendelig to ganger. 
Han rocker denne mikken som en proffsanger. 
Frank ringer ikke feil nummer, det er du som finner feil mobil!» 

Linjene over er hentet fra den nye singelen «Action Frank», hvor 38-åringen skryter uhemmet av seg selv og egen storhet i tredjeperson, og dermed ser ut til å ha plukket opp et par tips fra Donald Trumps populistiske suksesshistorie. 

Trumfkortet til Frank er nemlig det samme som for tiden gjør seg smertelig gjeldende i det Hvite Hus. 
Provoserende selvsikker uten noe som helst ønske om å føye seg etter hverken sannhet eller samfunnets innarbeidede normer. 
Gjerne med en langefinger til finkulturen. 
Så lenge det finnes et publikum der ute som lar seg underholde, kan det være det samme om kritikken hagler fra motsatt hold. 

Derfor debuterer han nå også (selvfølgelig) som artist, og det med en låt så bevisst harry og «triggende» at han er garantert 15 nye minutter i rampelyset – inkludert en medfølgende Se&H;ør-sponset ferietur til Thailand. 

Hør deler av låten i videoen øverst i saken. 

Det er liten tvil om at ønsket er å lokke fram sjokkerte terningkast 1 og enda mer allmenn fordømmelse, men Tydem-produserte «Action Frank» er faktisk en låt som gjør jobben sin i rett setting. 
Med fem øl innabords er både tekst og refreng allsang-vennlig nok til å gjøre sangen til en rølpete vorspiel-favoritt. 

Løkes overhengende «gi faen-het» er likevel det som gjør stuntet mest underholdende. 
Greit nok, så er utgivelsen både flau, amatørmessig og desperat, men i Norge anno 2018 er det jo strengt tatt dette som gjelder hvis man skal bli kjendis. 
Og akkurat der er det liten tvil om at sandefjordingen enn så lenge har knekt koden. 

Om «Action Frank» til slutt blir stående alene igjen og rope om seg selv – slik han gjør i låtas avsluttende sekunder – er derimot noe tiden og seerne vil avgjøre. 
