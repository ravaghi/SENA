Klokker og skyer
BIT 20 viser vei gjennom Ligetis musikalske villnis. 

Lenge er det bare stillhet. 
Tror du. 
Men musikken har allerede begynt. 
En ensom cello spiller – nesten uhørlig – en høy E, en tone som gradvis vokser i styrke. 
Andre strykere slutter seg til, alle spiller ulike artikulasjoner av den samme tonen. 
Etter hvert får de følge av tre- og messingblåsere. 
Og etter hvert kommer det andre toner til, både i og omkring celloen. 
Det oppstår nye konstellasjoner, nye harmonier, et klangunivers som hele tiden er i langsom bevegelse – inntil de drivende klangskyene stanser et kvarter senere og celloen forsvinner tilbake i stillheten. 

Det er den sveitsiske cellisten Christian Poltéra vi hører. 
Han er solist i György Ligetis cellokonsert fra 1966. 
Og det er Ligetis musikk det dreier seg om på denne sterke platen fra BIT 20 Ensemble. 
Først og fremst gjelder det Ligetis konserter fra 1960-tallet, de årene da han etablerte seg som en av etterkrigsmodernismens sentrale komponister. 
Det var i denne perioden han snakket om «clocks and clouds» – klokker og skyer – som karakteristikk av sitt eget særegne musikalske univers der raske, kontrollerte, nesten mekaniske aktiviteter står i kontrast til store, langsomme klangbevegelser. 

Det er de musikalske skyene som dominerer på denne platen – i cellokonserten, i «Chamber Concerto» (1969–70) og i «Melodien» (1971). 
Baldur Brönnimann og BIT 20 bygger opp store, flimrende klanguniverser og får Ligetis musikk til å bevege seg fremover i umerkelige, glidende overganger. 

Siste verk på platen er Ligetis klaverkonsert, skrevet på slutten av 1980-tallet. 
Her gjelder først og fremst «klokke»-aspektet. 
Inspirert av afrikansk polyrytmisk musikk har Ligeti konstruert en ustyrlig orkestersats som ramme om en hårreisende komplisert klaverstemme. 
Men BIT 20 og solisten, finske Joonas Ahonen, holder hodet kaldt og spiller seg gjennom det rytmiske villniset med humor og imponerende presisjon. 
Og får Ligetis merkelige musikk til å svinge. 
