Anonym Ary
"Childhood Dream" er en lett poplåt som mangler særpreg. 

På kort tid har popens voksende blomst Ariadne Loinsworth, bedre kjent som Ary, vist betydelig talent og potensiale for å bli en av Norges mest spennende artister. 
Trondheims-jenta gjorde seg for alvor bemerket med låtene ”Higher” og ”Telescope” – og for tiden har hun vært aktuell med låten ”The Sea”, kjent fra tv-serien "Nobel". 

21-åringen, som er kjent for sin spektakulære stemme, drømmende melodier, og vellagde produksjoner, har nå kommet med en ny låt, ”Childhood Dreams”. 
Denne nye låten har et lydbilde som glir over i å være mer anonymt enn hennes tidligere låter. 

Låten i seg selv har en fengende og særegen start som faller i god smak – dessverre dabber dette av jo lenger ut i låten man kommer. 
Melodien mangler det viktige særpreget som skal til for at lytteren vil la seg rive med. 

Det blir rett og slett for mange unisone partier, samtidig som teksten fremstår som forutsigbar og lite kreativ. 

Tross dette, er vokalprestasjonen som alltid meget smakfull – det låter pent og uanstrengt. 
Ary leverer en ren og enkel prestasjon. 
Dersom hennes mål er å gi lytteren en bekymringsløs og barnlig følelse av sangen, lykkes hun. 

Oppsummert synes jeg at Arys nye singel er en leken og lett poplåt, men den mangler dessverre personlig særpreg som gjør at låten ikke er hennes sterkeste utgivelse. 
”Childhood Dreams” kunne vært mye bedre, men kunne også vært mye verre. 

Se Ary og Carl Louis fremføre "Telescope" på P3 Gull 2015 
