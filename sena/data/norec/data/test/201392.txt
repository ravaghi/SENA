Lydløs og syltynn hybrid fra Acer
Den tredje hybrid-PC-en vi tester i år, er den første som kommer uten vifter. 
Det øker lysten til å bruke den, ikke minst i nettbrettmodus. 

Det siste året har vi sett mange gode hybrider mellom PC og nettbrett, ikke minst de to modellene vi testet i januar, HP Spectre 13 og Lenovo Yoga 910. 

Denne gangen har vi tittet nærmere på Acers nyeste bidrag i denne kategorien, 14-tommeren Spin 7, som muligens er verdens tynneste hybrid-PC med sine 11 mm. 

360-graders skjerm 

I likhet med de to nevnte fra HP og Lenovo, har også Spin 7 en skjerm som kan skyves helt rundt, slik at den dekker baksiden av PC-en. 
Dermed kan du bruke den som et nettbrett. 
Det åpner også for flere andre posisjoner, for eksempel teltmodus og kinomodus, som illustrert under. 

Skjerm: 
14 tommer, FHD berøringsfølsom IPS-skjerm, blank (1920 x 1080 piksler) OS: 
Windows 10 Home norsk - Signature Edition Prosessor: 
Intel Core i7-7Y75 Grafikk: 
Intel HD 615RAM: 
8 GB (maks 8) SSD: 256 GBNett: 
802.11ac MU-MIMO, Bluetooth 4.1 Tilkoblinger: 2 stk USB-C (3.1 gen1), minijack for lyd inn/ut Størrelse: 
324,6 × 11 × 229,6 mm Vekt: 
1,2 kg 

Rent PC-messig har den mange likehetstrekk med Swift 7, som vi testet nylig. 
Den omtales også som en «søstermodell» av Acer selv. 
Derfor vil en del av teksten her være lik som i Swift 7-testen. 

Og så må vi ikke glemme testen av Acer Swift 3, som ble kronet med terningkast 6. 
Det er en mer «standard» ultrabook, med tilhørende godt utvalg av tilkoblinger. 

God byggekvalitet, ingen vifter 

Som på begge de to nevnte, er det benyttet aluminum rundt det hele, og PC-en virker meget godt oppstivet. 
Det sorte lokket og bunnplaten er dessverre ikke særlig flink til å skjule fettmerker, noe bildet under illustrerer godt. 

Størrelsesmessig er den nesten identisk med Swift 7, til tross for at skjermen er 0,7 tommer større. 
Spin 7 er riktig nok 1 millimeter tykkere og veier 100 gram mer. 

Bunnplaten er helt glatt, med unntak av fire gummiføtter. 
Eneste åpninger er til de to høyttalerne som ligger nær fronten, og som låter helt greit. 
Litt lite bass er det, men vi har hørt verre. 

Her er det ingen luftekanaler, og hybriden er heller ikke utstyrt med noen vifte. 
Det kan vi takke prosessoren for, som trekker langt mindre strøm enn de vanlige U-prosessorene. 
Acer Spin 7 er derfor like musestille som en iPad. 

Finfin skjerm, men ikke refleksfri 

Åpner du lokket, åpenbarer det seg en sort tastaturdel og en 14 tommer IPS-skjerm som er heldekket av femte generasjon Gorilla Glass. 
Det betyr god kontrast samt god beskyttelse mot riper og trykk. 
Skjermen beholder farger og kontrast fra skrå vinkler, men blank overflate betyr samtidig at faren er stor for reflekser i skjermen fra lyskilder i rommet. 
Det kan definitivt være et ankepunkt for noen. 

Tastaturet er romslig og godt. 
Tastaturplaten er fast og stiv, og byr på temmelig lik opplevelse som på Swift 7. 
Vi er også svært fornøyd med at det nesten er lydløst under bruk, men savner baklys. 
Det er egentlig noe vi forventer i denne klassen. 

Under tastaturet sitter en bred pekeplate som støtter multiberøring. 
Den har integrerte felter for venstre/høyreklikk, som avgir en distinkt og lav klikkelyd. 
Store pekeplater er helt topp til såkalte «gestures», berøringsmønstre som utfører spesielle oppgaver og som støttes av stadig flere apper og programmer. 
Pekeplaten på Spin 7 fungerer i så måte helt strålende. 

Dette er et premiumprodukt, og det er ikke noe ved dette som skulle tilsi noe annet - annet enn mangelen på baklyst tastatur. 

Få tilkoblingsmuligheter 

I likhet med de fleste tynneste PC-ene, er heller ikke Spin 7 velsignet med særlig mange tilkoblingsmuligheter. 
Her finner du to USB-C-porter og en 3,5mm lyd inn/utgang, og that's it. 

Den ene USB-C-porten brukes også som ladeport, mens den andre også kan brukes som skjermutgang (DisplayPort). 
Sistnevnte krever en overgang som er ekstrautstyr. 
Alt som følger med er en overgang til standard USB-port. 

Merk videre at ingen av portene støtter den raskeste USB-standarden (3.1gen2). 
Det hadde vært ønskelig med en port eller to til, eventuelt en minidokk ala den som følger med Asus Zenbook 3. 

Slik yter den 

Dette er den andre PC-en vi tester med siste generasjon M-prosessor, skjønt Intel har fjernet M-en denne gangen. 
Det er kun Y-en i Core i7-7Y75 som avslører at dette er av de aller mest strømgjerrige prosessorene fra Intel. 
Det har de gjort fordi de selv mener at forskjellene i ytelse i forhold til U-prosessorene nå er så liten at de kan tilhøre samme serie. 

Passmark poeng: 
2148 CPU: 3718 GPU (3D): 
673 SSD l/s: 560 MB/541 MB pr sek Batteri video: 418 min 

Og det er helt på det rene at ytelsen er vesentlig bedre enn for M-prosessorene fra forrige generasjon, men ikke forvent normal Core i7-ytelse fra denne strømgjerrige varianten. 
I Passmarks ytelsestester får prosessoren 3.718 poeng, som er nesten identisk Core i3-7100U, som sitter i Swift 3. 
Den bruker imidlertid tre ganger så mye strøm og krever viftekjøling. 
Ytelsen er marginalt bedre enn Core i5-7y54-prosessoren i Swift 7. 

Det betyr videre at Spin 7 alltid er helt stille, uansett hvor mye du belaster prosessoren. 
Har man først blitt vant til det, blir det vanskelig å innfinne seg med en PC med vifter igjen. 

3D-grafikkytelsen er imidlertid rundt 30 prosent lavere enn på den nevnte Core i3-prosessoren, noe som diskvalifiserer den fra det meste av nye, krevende spill. 
2D-ytelsen er derimot lik. 
Den holder helt fint til video (også strømming i 4K) og ellers alle 2D-oppgaver. 

SSD-en er sannsynligvis den samme som i Swift 7, med jevnt over 500 MB i sekundet både på lesing og skriving. 
Vi har testet SSD-er som er tre ganger så rask, men denne forskjellen kommer neppe til å være veldig merkbar i de fleste situasjoner. 

Vi må heller ikke glemme det trådløse nettverkskortet. 
Det støtter såkalt MU-MIMO-teknologi, som kan gi bedre overføringshastighet hvis du bruker en kompatibel ruter. 
Les mer om det i denne artikkelen. 

Acer Spin 7 SP714-51 (NX.GKPED.002) 

Videre er det verdt å merke seg at denne PC-en leveres med en såkalt Signature-utgave av Windows 10, noe som betyr at du slipper helt søppelprogrammer og prøveversjoner fra tredjepart. 
Det er definitivt med på å gjøre brukeropplevelsen til en positiv affære. 

Batteri til en arbeidsdag - med litt flaks 

Batteritiden oppgis fra produsenten å ligge på rundt 9 timer med variert bruk, det samme som for Swift 7. 
I vår videostrømmetest holdt batteriet i 418 minutter før det var natta. 
Det tilsvarer like i underkant av 7 timer, noe som er halvannen time kortere enn hva vi målte Swift 7 til. 
Sannsynlig brukstid vil nok ligge et sted mellom 7 og 8 timer. 
Det er uansett akseptabelt. 

Ladetiden er også bra - fra tomt batteri viste indikatoren 29 prosent etter en halv time med lading og 56 prosent etter en time - identiske tall med Swift 7. Snittet ligger på rundt 25 og 50 prosent. 

Konklusjon 

Dette er den tredje Acer-en vi har testet i år, og nok en gang viser Acer at de definitivt er å regne med i PC-markedet igjen. 
Spin 7 er en fin hybrid som byr på god nok ytelse til de fleste oppgaver. 
Vi elsker dessuten at den er lydløs, tynn og lett. 

Det største ankepunktet er egentlig at det er få tilkoblingsmuligheter. 
Ytelsen er som sagt helt OK, men ligger et godt stykke bak nyeste generasjon «fullblods» Core i7 U-prosessorer - til og med litt bak Core i3-7100U, som sitter i PC-er som gjerne koster bortimot det halve. 
Vi hadde også satt pris på baklyst tastatur og at fingeravtrykkene ikke viste så godt. 

Søstermodellen Swift 7 reddet så vidt en femmer på terningen, mens Spin 7 ender så vidt under på grunn av kortere batteritid og temmelig mye høyere pris. 
Så i mangel på delte karakterer, blir det en sterk firer denne gangen - som tross alt betyr at den innfrir våre forventninger. 
Plussene og minusene er oppsummert i boksen over til høyre. 

Få også med deg testene av de kraftigere hybridene HP Spectre 13 og Lenovo Yoga 910 før du bestemmer deg. 
De øvrige PC-testene fra 2017 finner du i boksen under. 
