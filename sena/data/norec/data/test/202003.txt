Bose QuietComfort QC35
Bose' ledende støykansellering har nå blitt trådløs. 

Det finnes mange typer hodetelefoner å ha på ørene, men de siste årene har stadig flere aktører kastet seg inn i markedet for hodetelefoner med såkalt aktiv støydemping. 

I dette markedet har Bose lenge vært blant de ledende aktørene og har solgt i bøtter og spann av modellene i QuietComfort-serien, som QC20 og QC25. 

Hva er aktiv støydemping? 

Har du ikke prøvd hodetelefoner med aktiv støydemping før, er det nesten litt magisk å ta på seg Bose QuietComfort 35 første gang. 
I det du slår dem på og aktiverer støykanselleringen, blir det en slags vakuum-effekt der lyden rundt deg nærmest blir borte. 

Måten dette skjer på er at mikrofoner i hodetelefonene fanger opp lyden fra omgivelsene, og så genereres de «motsatte» lydbølgene slik at summen av dem, optimalt sett, blir total stillhet. 

Det er riktignok ikke all lyd som blokkeres. 
Mest effektive er de på vedvarende summing, typisk fra motorene på et fly, airconditionanlegg på jobb eller den slags. 
Plutselige lyder, høy latter og lignende slipper imidlertid igjennom. 

Men det blir også forbausende stille med disse på i et kontorlandskap. 
Normale samtaler fra kolleger kan knapt høres, og jeg har sjelden blitt prikket så mye på skulderen som den siste uka med disse på hver dag. 
Det skyldes selvsagt også den passive støydempingen på grunn av øreputene i seg selv. 

Endelig trådløs 

Mens tidligere modeller i Bose' QC-serie har hatt muligheten til å bruke støydempingen uten en tråd, har du vært nødt til å koble dem til lydkilden fysisk for å høre på musikk. 

QC35 er selskapets første modeller i denne serien med Bluetooth, slik at du både kan nyte stillhet fra omgivelsene og musikk samtidig – helt uten tråd. 

Det krever selvsagt litt mer strøm, men med en batteritid på 20 timer og helt vanlig micro USB-lading direkte i hodetelefonene blir det neppe begrensende for de fleste av oss. 

Blir det for knapt, har du også muligheten til å bruke dem med kabel, og da 40 timer med støykansellering. 
Går batteriet tomt, fungerer de som helt vanlige, kablede hodetelefoner, men da uten støydemping. 

Egne knapper 

Siden QC35 ikke brukes med ledning, i hvert fall ikke primært, har hodesettet nå fått knapper som sitter på den høyre øreklokka. 

Pluss og minus-knappene brukes for å regulere volumet, og den midterste knappen kan brukes for å pause musikk, hoppe til neste (to trykk), hoppe til forrige (tre trykk), besvare samtaler eller holdes inne for å aktivere stemmeassistenten på telefonen. 

Og å bruke telefonen til handsfree-samtaler, fungerer faktisk merkverdig godt. 
Da er QC35 smarte nok til å redusere støyreduksjonen, slik at du hører mer av din egen stemme enn når den virker for fullt. 
Da slipper du å snakke for høyt eller høre din egen stemme på en alt for rar måte. 

Svært komfortable å ha på 

QC35 er såkalt «over ear»-hodtelefoner, der putene ligger rundt øret og ikke oppå dem (såkalt «on ear»). 
Øreputene er laget av et mykt, syntetisk proteinlær som gjør dem svært komfortable å ha på ørene, synes vi. 
Det har vært helt uproblematisk å sitte med dem på i et par-tre timer av gangen, i hvert fall. 

Bøylen på toppen er av alcantara, som kan minne om semsket skinn, og som ofte brukes i luksusbiler og den slags, men som er lettere å rengjøre; sannsynligvis kjekt over tid. 

Den relativt lave vekten har Bose oppnådd ved å bruke glassfylt nylon (ikke plast). 
Vektnåla stopper på 235 gram, altså drøye 40 gram mer enn QC25, men med tanke på at de da har fått både batteri, forsterker og DAC innabords, er ikke det så ueffent. 

Suveren støydemping 

Bose har lenge vært markedsledende på støydemping, og det ser ikke ut til at de har tenkt til å hvile på laubærene av den grunn. 

For vi har sjelden vært mer imponerte av hvor mye lyd som holdes utenfor hodetelefonene. 
I en av testene vi gjorde satt vi i bilen, med airconditionanlegget på full guffe, kjørende på motorveien, og disse lydene var knapt hørbare i det vi slo på støykanselleringen. 

Ja, faktisk oppdaget vi etter et halvt minutt at motoren kjørte med 3.000 o/min fordi vi hadde den et par gir for lavt. 
Det illustrerer hvor godt disse isolerer lyden fra omverdenen. 

En situasjon der de imidlertid ikke gjør så god jobb når det gjelder støydemping, er når det blåser rundt deg. 

Da fanger mikrofonene opp vinden på samme måte som når du filmer med mobiltelefonen, med suse- og skrapelyder. 
En ulempe er at du ikke får brukt Bluetooth uten samtidig å aktivere støydemping, som gjør at du må ha en kabel på lur om du vil høre musikk på en vindfull dag og slippe å bli plaget fra en lyd tilsvarende noen som blåser i en mikrofon. 

Hvordan blir musikken? 

Bose har ikke gjort noen voldsomme endringer fra QC25 med tanke på lydkvaliteten. 
Vi noterer oss en litt mer detaljert diskant, men også mer bass i lydbildet, særlig på lavere volum, der den aktive equalizeren justerer opp bassen, men på relativt konservativt vis. 

Det synes vi er fordelaktig, for med såpass god aktiv støydemping vil du i flere situasjoner kunne spille ganske lavt og fortsatt likevel høre godt. 

Å kalle dem helt nøytrale vil være å ta i – til det er nok bassen justert litt for høyt (men ikke Beats-høyt), men vi synes Bose-hodetelefonene har et godt og varmt lydbilde, med gode mellomtoner og god stereoseparasjon. 
Det er lett å like og passer godt til de fleste musikksjangre. 

Forbilledlig oppkobling 

Når man skal koble til Bluetooth-utstyr tar det ofte litt tid, og noen ganger et ekstra forsøk. 
Med Bose QC35 var oppkoblingen umiddelbar, og de støtter også NFC for enda mer effektiv paring. 
En ting som dog mangler er støtte for Bluetooth AptX, som byr enda på høyere bitrate enn tradisjonell Bluetooth. 

Vi har ikke hatt noe problemer med at lyden hopper ut. 
Kjekt er det også at QC35 kan være tilkoblet to enheter samtidig, så hvis du hører på musikk fra PC-en og telefonen ringer, kan du svare og bruke hodetelefonene som handsfree-enhet. 

Hver gang du slår på hodetelefonene, forteller en stemme deg hvor mye batteri som gjenstår og hvilke enheter som er koblet til. 
Om du ikke liker det, kan du bruke den tilhørende appen for å slå av lyden, samt angi hvor mange minutters inaktivitet som skal slå dem av. 

Paringen skjer enkelt ved at du drar på-knappen et ekstra hakk til siden. 

Og er du blant dem som ofte er ute og flyr, tipser vi deg om at det i pakken følger med et adapter med to plugger, som lar seg koble til uttaket i armlenet. 

Konklusjon 

Vi ser i disse dager at den ene produsenten etter den andre kommer med nye trådløse produkter, som sannsynligvis kan være relatert til ryktene om at nye iPhone vil komme uten 3,5mm-utgangen. 

Bose har klart å gjøre sine toppmodeller trådløse, uten noen kompromisser annet enn at de er bittelitt tyngre. 
Når det er sagt, har vi sjelden hatt på oss et hodesett som har vært så komfortabelt å ha på også over lenger tid. 

Støydempingen er like god som før, og batteritiden på imponerende 20 timer med Bluetooth og støydemping aktivert (40 timer om du bruker kabel). 

Når det blåser, skulle vi gjerne ha sett at det gikk an å slå av støydempingen uten å slå av Bluetooth, og prislappen på 4.000 kroner er nok i høyeste laget for mange; et prisnivå der det finnes mange hodetelefoner som spiller bedre enn Bose' nyvinning. 

Men å isolere deg så totalt fra omverdenen gjør de ikke. 

Bose QuietComfort 35 
