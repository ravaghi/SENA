Lego The Hobbit
Trygt og morsomt spill for store og små. 

Med godt over tjue «Lego»-spill på samvittigheten er det betimelig å spørre om Traveller's Tale-studioet dytter ut spill uten å ta seg bryet med å innovere. 
Alle større Hollywood-franschier – fra Indiana Jones til Harry Potter – har fått samme behandling. 
Små Lego-figurer erstatter filmenes hovedpersoner slik at spillere kan gjenoppleve de store filmøyeblikkene, ispedd enkle utfordringer og oppgaver. 

En stor dose humor og et kjent, men velfungerende, spillsystem gjør også Lego The Hobbit til en fornøyelig opplevelse for store og små. 

Bilbos eventyr i spillet følges til punkt og prikke som i filmen. 
Spilleren får muligheten til å reise gjennom et stort kart og utforske mange av de kjente områdene fra filmene og bøkene. 
Etter hvert som fortellingen skrider frem åpnes stadig nye områder, mens gamle områder kan spilles på nytt for å samle flere poeng. 
Det er mye å samle, noe som vil holde de mest ihuga samlerne opptatt i flerfoldige timer. 

Dverge-figurene, representert med Thorin og hans muntre gjeng, tilfører et nytt moment i spillmekanikken. 
Ved å samle ressurser kan du også skru sammen verktøy og andre nødvendige gjenstander for å løse spillets gåter og puslespill. 
Dermed blir også jakten på spesifikke ressurser en viktig del av spillopplevelsen. 
Måten spillere finner disse ressursene er likevel på samme måte som alt annet; ved å knuse omgivelsene. 
Dette tilfører ikke mye til spillet og viser hvor forsiktige spillutvikleren Traveller's Tale er med å endre fundamentale elementer i den populære spillserien. 

En rik spillverden 

Samtidig er det lagt betydelig arbeid ned i å oversette de rike visuelle omgivelsene til en Lego-verden. 
Alt fra Smaugs skattekammer til hobbithusene i Hobbittun er fylt med detaljer og morsomme referanser. 
Også de fantasifulle skapningene som befolker spillverdenen har troverdig gjengitt. 

Og med filmens skuespillere i stemmerollene er det heller ikke vanskelig å leve seg inn i det fantastiske eventyret. 

For spillere som ikke kjenner historien fra før vil mange av de humoristiske vendingene og referansene raskt fly over hodet, spillet er ikke skapt for dem som vil oppdage Tolkiens fabelaktige historie for første gang. 
For spillere som allerede har spilt flere «Lego»-spill kan de velkjente oppdragene fort oppleves som repeterende, men Lego The Hobbit tilfører akkurat nok nytt – og har en populær og spennende historie å fortelle – til at hele familien trygt kan planlegge lørdagskosen i et par uker. 

OBS! 
I Filmpolitiets radiosending fredag 11. april ble terningkastet annonsert til 5 ved en feil. 
Riktig terningkast for «Lego The Hobbit» er 4. 

Hvilket «Lego»-spill er din favoritt? 
Legg inn din mening i kommentarfeltet! 
