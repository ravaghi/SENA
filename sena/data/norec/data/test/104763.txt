Musikkanmeldelse Kygo:«Cloud Nine» 

Alle disse låtene som kom og gikk, ikke visste jeg at det var selve albumet. 

En musikalsk suksesshistorie trenger sjelden gjøres mer komplisert enn AC/DC: 
Finn ut hva som funket sist. 
Gjenta i 3 minutter og 100 år. 

Altså - lag en signatur. 
Repetér. 

Kygo har for lengst befestet sin. 
Og gjentatt den. 
Så gjenkjennelig og lettklingende at jeg tviler på om noen som leser dette ikke vet hva jeg mener. 
Men om man har tilbrakt de siste årene uten internett i Sogn og Fjordane eller ikke er like interessert i musikk som kulturministeren: 
En nærmest banal, synkopert melodi, spilt på noe som kan kalles mekanisk panfløyte. 
Gjentatt i det uendelige. 

Fikk du med deg? 
Kygos kjæreste på luksusfest med familien 

Å kalle slikt genialt er å strekke begrepet. 
Effektivt er det okke som. 

Hvilket er 23-åringens akilleshæl. 
Hver gang han roter seg utenfor sin egen signatursone, fungerer låtene bedre. 

Men det svekker Kygo-smaken. 

Derfor er det lite varierte variasjoner over Kygos signaturgrep som utgjør størstedelen av «Cloud Nine». 
Den tildekkes, for eksempel som pianoer og fordekkes på andre måter for å framstå som annerledes, men ikke unik fra selve ur-ploinket i bildekklåten «Firestone». 

Ja, den er med her. 
«Stole the Show» også. 
Og alle de andre milde låtene du garantert kjenner, uansett hvor du har vært i galaksen de siste 20 månedene. 

Blant det ferskere materialet skiller den Moby-nære introlåten som originalt nok heter «Intro» og babyankomstlåten «Happy Birthday» seg mest positivt ut. 
Bursdagssangen til John Legend med samme harmonirekke som den maniske 2004-hiten «Call On Me», vil ikke ta over for Stevie Wonder i dansbare bursdagsmoro. 
Den gjør nok likevel et solid innhogg i livet til uforberedte bursdagsbarn. 

Helheten preges av en voldsom bataljon av gjestevokalister, samtlige med engelsk som førstespråk og identiske sangteknikker. 
Ingen av dem står i veien for hovedartisten, verken i navn eller prestasjoner. 
Selv om det australske talentet Matt Corby kommer ganske nært. 
Kygos mangfoldspotensiale skinner fram i låter som «Fragile» og «I’m in Love». 
Begge disse beveger seg trygt unna originalformelen, bevarer følelsen av å stamme fra samme sandkasse. 

Et debutalbum skal – åpenbart - være starten på en artistkarriere. 
«Cloud Nine» føles mer som en karriereoppsummering. 

Og dét var vel ikke meningen. 

BESTE LÅT: 
«Fragile» 

TOR MARTIN BØE 
