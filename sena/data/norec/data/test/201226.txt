Volkswagens nye flaggskip har landet i Norge
Nå har Volkswagen fått på plass en modell som er plassert over Passat i sortimentet. 
Har det noe for seg, tro? 
Vi ville finne det ut. 

Arteon ble vist første gang på bilutstillingen i Genève i vår og bilen er nå på vei ut i markedet. 
Da var det på tide med en prøvekjøring. 

Forløperen for Arteon het Sport Coupé GTE og den ble vist som konseptbil for to år siden - samme sted - i Genève - i mars 2015, bare dagen etter at VW Passat var kåret til årets bil i Europa. 

Volkswagen har i lang tid hatt flaggskip-modeller som skulle være et symbol på merkets storhet mer enn å være direkte konkurrenter til premium-merkenes luksusmodeller. 

Bro mellom luksusklassen og mellomklassen 

I fjor lanserte de i Genève en prestisjemodell ved navn Phideon, som tar sikte på det kinesiske markedet. 
Lenge var prestisjemodellen her hos oss Phaeton, som gikk av med pensjon tidlig i 2016 og var et mindre image-belastet alternativ til BMW 7-serie eller Mercedes S-klasse, 

Arteon er noe annet og nok et eksempel på at de folkelige produsentene trekker sine mellomklasse-modeller opp i et nytt storbilsegment som image-byggere. 
Denne bilen minner i så måte ikke så rent lite om Opel Insignia Grand Sport, også den en flott designet, stor kombikupé. 
Og selvsagt en outsider de fleste ikke tenker på i storbilsegmentet, Renault Talisman, som også kan skilte med slående design. 

Selv sikter Volkswagen seg inn på premium-segmentet med denne bilen, og nevner som konkurrenter Audi A5 Sportback og BMW 4-serie Grand Coupé. 
Men Arteon er større enn begge - i rene dimensjoner er den faktisk nærmere en Audi A7. 
Arteon er 486 centimeter lang, mens A5 måler 467 og A7 hele 497 centimeter i lengden. 

Kupé-fasong 

Når det gjelder design er det sjelden kost med såpass relativt våget formspråk som dette fra VW. 
Regelen er at det skal være nøkternt pent, funksjonelt og temmelig traust. 
Men også i Wolfsburg finnes det hederlige unntak - eksempler på det er den sporty Scirocco - som ikke selges i Norge lenger - og den meget spesielle XL Sport. 

Og nå altså Arteon. 
Den har en langstrukket, elegant kombikupé-fasong og fronten og hekken har fått spesialbehandling så den ikke ligner noe særlig på sin mindre slektning Passat. 
Den relativt strenge fronten kan det være delte meninger om med den midtre delen av panseret trukket ned mot grillen. 
Hekken har en avrundet eleganse som kan minne om kupéene fra Mercedes. 

Og det dreier seg ikke bare om en Passat med et annet karosseri: 
Arteon har lengre akselavstand, mer sporvidde foran og bak, ligger lavere på veien og har en annerledes sitteposisjon foran. 
Mer Gran Turismo, altså. 

Golf-plattform 

Storbilens dimensjoner viser hvor fleksibel den modulære plattformen til Volkswagen, MQB, er. 
Byggesett-arkitekturen for biler med tverrmontert motor benyttes nå både til Golf, Passat, Touran og Tiguan i tillegg til Audi A3, Skoda Octavia og Skoda Superb. 
Men sistnevnte har allerede vist at plattformen også er egnet til bruk i en storbil - Superb er også 486 centimeter lang, men har en fasong som gir en god del bedre plassutnyttelse enn Arteon - særlig som stasjonsvogn. 

God plass tross designen 

Likevel: 
Arteon er en romslig bil. 
Særlig foran merker man at det er luftig og godt med albuerom. 
I bakseteplassen er det rimelig bra plass til beina også for voksne, men det begynner å knipe med klaring over hodet når man er over 180 centimeter høy - det er prisen man betaler for kupé-designen. 

Førermiljøet vekker mindre oppsikt enn eksteriørdesignen - her kjenner de Volkswagen-vante seg umiddelbart igjen. 
Dette er solid, ergonomisk, oversiktlig - men har ikke det lille snevet av luksusfølelse som ville ha gitt det premium-tilsnittet Volkswagen ønsker at bilen skal ha. 

Men kvalitetsfølelsen er det ikke noe å si på, og det digitale instrumentpanelet er konfigurerbart, om enn ikke i like stor grad som Audis «virtual cockpit»-løsning. 

Adekvat motorisering 

I første omgang tilbys Arteon med et begrenset utvalg motorer, alle i kombinasjon med 7-trinns DSG dobbelkløtsj-automat, og alle med slagvolum to liter. 

Innstegsmotoren er den kjente 2.0 TDI-motoren på 150 hestekrefter og et dreiemoment på 340 newtonmeter. 
Vi fikk ikke anledning til å prøve denne, men vil vel tro bilen med den posisjonering 
VW etterstreber fortjener litt mer krefter enn som så. 

I så måte må begge de kraftigere alternativene, som vi testkjørte, sies å passe bilen meget bra. 
De kommer dessuten med firehjulsdrift som standard. 
Vi startet ut med dieselutgaven på 240 hestekrefter, som er råsterk i nedre mellomregister, men har god trekkraft også over et tålelig bredt arbeidsregister til dieselmotor å være. 

Autobahncruiser 

Den har godt med punch fra under 2000 omdreininger og samarbeider godt med girkassen, hvilket gir rask og effektiv fremdrift, gode forbikjøringsevner og tilstrekkelig med pust til å dra kraftfullt til godt over 200 kilometer i timen på Autobahn, der bilen virkelig er i sitt ess. 

Motoren høres nesten ikke og øvrig støydemping er også meget god. 
Ikke på nivå med en Mercedes E-klasse, riktignok, men støy utenfra er likevel særs lite påtrengende. 
Vi vil tro at med mindre felgdimensjon enn testbilens heftige 20-tommere vil det være enda stillere ombord. 

Med bensinmotoren er det like stille, og dessuten et mer behagelig lydbilde ved lave turtall og under belastning. 
Om man foretrekker den ene eller den andre vil utenom det det meste handle om preferanser. 
Dette er uansett ikke en type bil man primært vil velge for kjøring i by og øvrig småkjøring. 

Bensinmotoren, en 2.0 TSI med 280 hestekrefter oppleves noe mindre sprek i det midtre turtallsområde, men tar det igjen lengre opp i registeret der effekten uttrykker seg mer og momentet mindre. 

Med maksimalt 350 newtonmeter er det mindre trekkraft, men den er mer utholdende - det momentet er tilgjengelig helt opp til 5500 omdreininger og motoren blir ikke andpusten så fort at det gjør noe: 
Maksimal effekt opptrer fra 5100 til 6500 omdreininger. 
Ikke overraskende er det denne versjonen som har kjappest akselerasjon fra 0 til 100: 
5,6 sekunder lar seg høre - faktisk kniper den et sekund av tiden til (den forhjulsdrevne) Honda Civic type R, som vi nylig testet. 

Forutsigbar kjøreopplevelse 

Uten sammenligning for øvrig, for noen type R er Arteon langt fra på veien, heller ikke som... R-line. 
Den prøver ikke engang. 
Uten å være av den duvende typen, er bilen utpreget komfortabel i utgangspunktet, selv om man ved å velge sport-innstillingen vil merke en viss stumphet over korte ujevnheter når disse blir fremtredende. 
I det minste var det tilfelle med de to R-Line-testbilene med 20-tommers felger vi hadde til disposisjon. 

Kjøreegenskapene er på Volkswagen-vis forutsigbart trygge og gode, men ikke inspirerende, selv om de er hakket skarpere enn vi husker fra Passat. 
Vi opplevde bilen som i hovedsak nøytral med lett understyringstendens nær grensen, men bilens dimensjoner og oppsett inviterer uansett ikke til å hive bilen rundt i de skarpe svingene. 

Den tar dem på strak arm, men ikke med entusiasme. 
Styringen har progressiv variabel utveksling som standard og er presis, men gir lite tilbakemeldinger, noe som for øvrig blir stadig vanligere med elektrisk servo og alskens elektroniske hjelpemidler. 
Det kalles utvikling. 

Pris, utstyr 

Arteon kommer i to utførelser - den sporty R-line, som våre testbiler var, samt Elegance, litt mer... elegant og tilbakeholden. 
Alle leveres standard med 7-trinns DSG dobbelkløtsj-automat. 
Prisene starter rett over en halv million - 507.500 kroner levert Harald A. Møller for Arteon Elegance 2.0 TDI 150 hester med forhjulsdrift. 

Spennet er ikke voldsomt - de to dyreste alternativ per i dag er våre to testbiler: R-line 2.0 TSI 280 hester og 2.0 TDI 240 hester, begge med 4Motion firehjulsdrift. 
Prisene er henholdsvis 630.000 og 631.900 kroner. 
Hadde vi hatt det budsjettet, ville vi valgt den mer raffinerte bensinversjonen. 

Listen over standardutstyr er rimelig omfattende og ekstrautstyrslisten langt fra like omfattende som hos de etablerte tyske premium-merkene. 
Alt av viktig sikkerhetsutstyr er med, likeså skinn/alcantara-seter, nøkkelfri start, 8-tommers infotainmentskjerm,App Connect for oppkobling, LED hovedlys foran og bak og parkeringssensorer. 

Så kan man selvsagt huke av på utstyrslisten for større felger, mer raffinerte skinnseter, panoramatak, større lydanlegg eller elektrisk setejustering og lignende. 

En fin bil 

VW Arteon er et trivelig bekjentskap og - riktignok ikke billig, men tatt i betraktning premium-ambisjonene, størrelsen på bilen, kvalitetsfølelse og utstyr, ikke overdrevent kostbar. 
Man vil velge den for sine svært gode cruiser-egenskaper, ikke for inspirerende kjøreegenskaper eller motorlyd. 
I forhold til designen er dessuten bilen romslig og nesten overraskende praktisk med sin store bakluke og delbare bakseter. 
VW har allerede mottatt 100 bestillinger av bilen i Norge og satser på å selge 300 det første året. 
Det burde de klare. 

Tekniske data: 

Reiseomkostningene til denne reportasjen er dekket av importøren. 
Les mer her 
