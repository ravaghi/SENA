TEST:Renault Talisman utfordrer selveste VW Passat 

Vi har vært blant de aller første som har fått kjøre den nye storbilen fra Renault - og det på vinterføre. 

Bilen er ikke på markedet ennå, men vi har vært tidlig ute med å stifte bekjentskap med stasjonsvogn-versjonen av en av de mest spennende nye storbilene som er kommet på markedet på lang tid. 

Vi snakker om Renault Talisman, som vi fikk prøvekjøre sedan-versjonen av for få måneder siden. 

Det snodige navnet Talisman har, i motsetning til forgjengerns navn, Laguna, en mening. 
Det betyr nemlig «lykkebærer» og er en slags amulett som i tillegg til å beskytte den som bærer den, bringer lykke med seg. 

Det er lett å skjønne hvorfor Renault har valgt et slikt navn - Forgjengeren Laguna bragte nemlig ikke mye lykke til merket. 

Ikke første gang 

Derfor har de hentet opp et navn fra Renault-historien 
- Talisman var nemlig en futuristisk konseptbil, designet av Patrick le Quément (ja, mannen bak Ford Sierra fra 1982), som ble vist i Frankfurt allerede i 2001. 

Ser rett og slett flott ut 

Dinsides utsendte hadde ikke udelte gode minner fra Renaults tidligere design i bakhodet, men denne bilen scorer ifølge oss svært høyt i så måte. 

Designsjefen i dag heter Laurens van den Acker. 
Han innførte et markant designspråk hos Mazda, som er blitt et av merkets sterkeste bærebjelker. 
Og han er åpenbart en svært viktig person for utviklingen i Renault-konsernet i dag. 

Undertegnede fikk en lengre prat på tomannshånd med ham under visningen av Talisman sedan i sommer og van den Acker la ikke skjul på at den franske produsenten trengte å ta frem en bil som i dette knallharde markedssegmentet kunne fremvise «tysk» soliditets- og kvalitetsfølelse, samtidig som den hadde designtrekk som henspilte på fransk/latinsk følelse, et snev av luksus og eleganse - og noe som skiller seg ut. 

Og når det gjelder personbilprogrammet i dag, er det tydelig at design er et svært sentralt element under utviklingen, det har slått oss gang på gang siden nye Clio kom på markedet i 2012 og er siden blitt fulgt opp av tøffe nykommere som crossoveren Captur, småbilen Twingo, den med hekkmotor, Nye Espace - foreløpig ikke importert til Norge, og SUV-en Kadjar som nylig ble introdusert. 

Og nå kommer slag i slag to svært viktige modeller for merket - Renault Mégane som vi kjørte første gang i fjor høst, og nå altså Talisman. 

Talisman er en stor bil og stasjonsvognen ruver enda mer enn sedanen med sine 487 centimeter i lengden. 
Det gjør den like lang som Ford Mondeo, 10 centimeter lengre enn VW Passat og til og med en anelse lengre enn plassmesteren Skoda Superb stasjonsvogn. 

Praktisk 

Kupéen er romslig, og det merkes at man sitter i en stor bil. 
Men: 
10 centimeter kortere VW Passat er enda romsligere. 
Det betyr altså at plassutnyttelsen i Talisman ikke er optimal, og det er helt klart et bevisst valg som er tatt. 
Det har med prioritet til vakker og spesiell design å gjøre, og kommer dermed som et resultat av en viss grad av «form-foran-funksjon»-tenkning. 

Men noe tar altså bilen igjen på ren og skjær størrelse, og i bredden er det god plass - bedre enn i Passat, forekommer det oss, så fire velvoksne personer reiser behagelig – med en femte i midten blir det naturligvis trangere, men bredden er ganske anselig og vi vil tro bilen kan takle tre barneseter der bak. 

Absolutt godkjente plassforhold 

Det at Talisman både har dårligere benplass i baksetene og mindre bagasjerom enn VW Passat betyr for øvrig ikke at det er dårlig. 
Passat er tross alt – sammen med Skoda Superb stajsonsvogn – klart klasseledende på det området. 
Og 572 liter lasteplass, som Talisman byr på, er slett ikke så verst og i hvert fall bedre enn det det franske søskenet Peugeot 508 kan vise til (512 liter). 
Men Passat har altså 650! 

Vi minner om at vi til enhver tid bruker de offisielle VDA-tallene, som måles med standardiserte 1-litersblokker. 
Det har også sitt å si hvordan bagasjerommet oppleves i praksis og hvor lett det er å utnytte plassen der. 

Heldigvis er Talisman praktisk når det gjelder lasteplassen med en relativt lav lasteterskel og temmelig modulerbart bagasjerom – dobbelt gulv som kan legges på høyt eller lavt nivå i to separate avdelinger, muligheten for adskilte rom på siden, og man kan legge bagasjeskjuleren under gulvet om nødvendig. 

Interiøret ellers oppleves tidsriktig, trivelig og oversiktlig. 
Kvalitetsfølelsen finner vi rimelig bra, med presise sammenføyninger og bra materialkvalitet, selv om det er synd at det fortsatt er hard plast nederst og langs midtkonsollen. 
Helt på høyde med nyeste VW Passat er det fortsatt ikke. 

Greit motorutvalg 

Under panseret kan man velge mellom to bensin- og tre dieselalternativer. 
Bensinmotorene er 1,6-litere på 150 og 200 hestekrefter mens det på dieselsiden tilbys som grunnmotorisering en 1,5-liter på 110 hester. 

Vi prøvde ikke denne, men på papiret virker den litt snau når det gjelder krefter. 
Derimot kjørte vi begge de to neste – 1,6-litere på 130 og 160 hester. 
Med førstnevnte er bilen så absolutt tilstrekkelig motorisert, med sistnevnte oppleves den rett og slett sprek. 

Begge er uansett kultiverte og moderne motorer. 
Fremdriften er kraftfull og uanstrengt og, selv om vi ikke denne gang prøvde bensinmotorene, tilsier erfaringen med kjøring av bensinmotorer i sedanversjonen at det er diesel som er den beste løsningen i denne bilen. 

Fikk kjørt seg 

Den effektive dieselmotoren på 160 hester fra bare 1,6 liter slagvolum passer i hvert fall bilen veldig bra. 
Vi kjørte Talisman utstyrt med denne på vanlige, gode svenske riksveier som bar preg av at vårløsninga er i gang - noe som gjorde at vi fikk testkjørt bilen under til tider krevende forhold hva angår føret. 

Der merket vi da også det eneste lille minus ved kjøreopplevelsen: 
En litt spretten bakvogn som gir tendenser til stumphet over korte ujevnheter og sideveis reaksjoner over humper. 

Dette har med den lite sofistikerte løsningen med torsjonsaksel i stedet for helt uavhengig bakhjulsoppheng som de fleste konkurrentene nå har. 

Det skal påpekes at dette merkes hovedsaklig ved aktiv kjøring og på ujevnt underlag, og innebærer ikke i praksis noen risikofaktor på veien - kanskje snarere tvert imot, da man har tendens til å ta det litt mer med ro når kjøreforholdene blir vanskeligere. 

Ellers er komfortnivå og lydnivå greit – som man forventer i denne klassen i dag. 
Kjøreegenskapene og styring er det ikke noe å utsette på ellers – med 4Control blir sistnevnte ganske så underholdende. 
Og med full pakke - firehjulsstyring, elektronisk styrt demperkontroll, justerbar styrerespons gjennom rattet, og responsstyring av motor og gir, blir dette veldig bra. 

Renault Multi-Sense, som funksjonene er kalt, er naturligvis en tilleggspakke, men det er verdt å vurdere. 
Du får en ganske annen bil med dette på plass. 

Dersom du ikke ønsker å personifisere alle funksjonene manuelt, så har du fire faste modus å velge mellom – Eco, Komfort, Nøytral og Sport. 

Firehjulsstyring! 

Den skikkelige vintertestingen fant sted på en islagt sjø midt inne i Sverige og det var også det første bekjentskapet med bilen. 
Instruktører viste de oppmøtte journalistene og bloggerne hva som forventes av dem av ferdigheter i testløypene for unnamanøvre med oppbremsing og svingkjøring på glatta. 

For oss som har en del erfaring med denslags er det ikke spesielt utfordrende, og vi fant fort ut at bilens elektroniske «reddende engler» er av typen som ikke lar seg nøytralisere. 
Det er dermed aldri risikobefengt, men ganske moro innimellom likevel. 

Spesielt morsomt blir det når vi prøver bilen som er utstyrt med 4Control – firehjulsstyring. 
Dette er unikt i klassen og gjør at du klarer deg med mindre rattutslag samtidig som understyringen blir nøytralisert ved at bilens bakvogn skyves litt utover i svingen - bilen «hjelpes» gjennom, på en måte. 
I hastigheter over 80, dreier bakhjulene derimot i samme retning som forhjulene – for bedre stabilitet i kurvene. 

Anbefales på det varmeste! 

Nye Talisman Sport Tourer viser seg uansett å være svært så medgjørlig under denne typen forhold, med betryggende forutsigbare reaksjoner og effektiv elektronikk. 
Altså en svært sikker og betryggende bil på glatta. 

Priset være Talisman 

I Norge leveres Talisman Sport Tourer i utstyrsnivåene Life (fra 290 000 kroner), Zen (fra 320 000) og Intense fra 345 000 kroner. 
Mest bil for pengene gir utvilsomt den høyt utstyrte versjonen med en del snacks som ikke er vanlig hos konkurrentene. 

Bilen tilbys med head-up-display, firehjulsstyring, massasje og ventilasjon i førersetet og adaptivt understell. 

Velger man den best utstyrte utgaven får man dessuten den kapasitative skjermen på høykant (8,7 tommer), som gir tilgang til navigasjonen og R-link-systemet. 

Noe annerledes i trafikken 

For å konkludere: 
Renault Talisman er, litt på samme måte som Mazda 6, en «anti-Passat» i storbilklassen. 

Det er i forbifarten kanskje verdt å minne om at sjefsdesigner Laurens van den Acker hos Renault tidligere har satt merkbare spor etter seg hos Mazda, eksempelvis med forrige generasjon Mazda 6... 

Den kraftfulle designen og den tydelige identiteten bilen har fått, gir den personlighet. 
Og hvis du kan klare deg med god plass, gode kjøreegenskaper, god komfort – men ikke det beste på noen av områdene, samtidig som du har sansen for det som har litt mer personlighet, som legges merke til og som tilbyr noe annerledes, så kan Talisman være noe for deg. 

Økonomisk er Renault ikke per i dag det beste valget hvis videresalg ligger i kortene innen altfor lang tid. 
På den annen side tilbys her utvilsomt relativt mye og godt utstyrt bil for pengene hvis man går for en høyere utstyrsversjon. 

Da kan sluttregnskapet satt opp mot bilopplevelsen så absolutt bli å leve med, tror vi. 
