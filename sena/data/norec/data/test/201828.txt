Acer Aspire R 11 (R3-131T)
Rimelig hybrid-PC med imponerende batteritid. 

Interessen for hybrid-PC-er er økende, og alle de store produsentene har en eller flere modeller i de fleste prissegmentene. 
Dette er maskiner som gjerne ser ut som vanlige PC-er, men som med enkle håndgrep kan gjøres om til nettbrett. 

Flere bruksmoduser 

Acer R11 benytter en av de mest brukte transformeringsmetodene, der du bøyer skjermen helt rundt slik at den dekker undersiden av PC-en, og dermed har du et nettbrett. 

Acer fremhever i tillegg to andre bruksmoduser; display-modus, der tastaturplaten fungerer som skjult fot (fint for presentasjoner og filmvisning), og telt-modus der minimalt av PC-en berører bordplaten (fint for eksempel ved baking eller der underlaget er urent). 

Men i motsetning til modeller som HP Spectre X360 og Lenovo Yoga Pro er dette en rimelig modell med noe enklere maskinvare. 
Her har vi sammenfattet de viktigste tekniske egenskapene: 

Skjerm: 
11,6 tommer blank TN-berøringsskjerm, 1366x768 piksler Prosessor: 
Intel Pentium N3700 (firekjernet, maks 1,6GHz) RAM: 
8GB Grafikkort: 
Intel HD Graphics Lagring: 
64GB SSD (eMMC) 
Optisk drev: 
Nei Skjermutganger: 
HDMI USB-porter: 1x USB 3.0, 1x USB 2.0 Webkamera: 720P Kortleser: 
SD-minnekort Trådløst nett: 802.11ac (Intel AC-3165) + Bluetooth 4.0 Kablet nett: 100/10Mbps OS: Windows 10 Home Størrelse: 298 × 20,9 × 211 mm Vekt: 
1,58kg Pris: 
Fra 3.995 kr (jf Prisjakt 26.4.2016) 

Her får du altså enklere prosessor, enklere skjerm og lagringsløsning enn på de nevnte modellene fra høyere prisklasse. 
I tillegg er kabinettet i hovedsak av plast, noe som også er med på å holde prisen nede. 

Godt tastatur 

Tastaturet kan kanskje virke noe trangere enn på for eksempel en 13,3-tommer, men vi målte det til å være like bredt som på en 13-tommer Macbook Air. 
Kun funksjonstastene og enkelte andre spesialtaster er litt mindre enn standard. 
Tastaturplaten er relativt fast og tastene avgir lite lyd ved skriving. 

Pekeplaten under tastaturet er relativt stor og bred, og fungerer greit med flerfingerberøring. 
Den avgir en anelse klirrelyd når du trykker på den, som om noe ikke er helt skrudd fast. 
Det er imidlertid ikke uvanlig i denne prisklassen. 

Skjermen kan være et ankepunkt 

Skjermen har ikke spesielt høy oppløsning, men samtidig er den så liten at det neppe oppleves som noe stort problem. 
Det som imidlertid er greit å være klar over, er at denne PC-en har et enkelt TN-panel som blant annet ikke byr på like gode innsynsvinkler som IPS- og PLS-paneler. 

Fra sidene er den OK, men fra topp og bunn forsvinner kontraster og farger blir raskt invertert. 
Det er kanskje mer relevant enn du tror, spesielt når du jobber i nettbrettmodus og holder brettet på høykant. 
Da blir brukeropplevelsen rett og slett dårlig, mener vi. 

Ekstrembatteri 

Både størrelse og vekt bør uansett innby til utstrakt mobil bruk, noe også batteritiden bør. 
Vi målte den i to omganger, først med minimal belastning, og deretter med kontinuerlig videoavspilling. 
Ved minimal belastning holdt batteriet ut i hele 13 timer og 17 minutter, men kanskje like imponerende: 9 timer og 37 minutter med videoavspilling. 
Det skulle tilsvare 10-12 timer med variert bruk, noe som er svært sjelden kost i denne prisklassen. 

Her må vi likevel skyte inn at vårt testeksemplar ved en feiltakelse var utstyrt med en enklere Celeron-prosessor, men tallene våre stemmer uansett godt overens med Pentium-tallene til Notebookcheck.com (11 timer og 20 minutter med kontinuerlig websurfing). 

Ikke noe for lagringshungrige 

Til nettopp videotitting, sosiale medier og websurfing er dette en maskin som byr på helt grei ytelse. 
Den er også meget stillegående. 
Til tyngre arbeid og spill bør du derimot velge en helt annen konfigurasjon. 

I diagrammet under har vi sammenlignet ytelsestall fra Passmark på Pentium-prosessoren som sitter i utgaven som er tilgjengelig i Norge, mot vårt testeksemplar og andre populære prosessorer i 4-6000 kronerssegmentet: 

Hvis god lagringsplass er viktig for deg, bør du også gå for noe annet. 
64GB fylles svært fort opp i Windows-verdenen. 
Her blir eventuelt skylagring og/eller lagring på minnekort eller minneplugg løsninger du må vurdere å bruke. 

Diskytelsen er også langt under det du normalt kan vente deg av en SSD. 
Faktisk er den lavere enn for typiske mekaniske harddisker. 
Lesehastigheten er OK med 117MB i sekundet, men skrivehastigheten på 37MB i sekundet vitner om at dette er en maskin for enkel bruk. 

Konklusjon 

Er du ute etter en stillegående PC med lang batteritid, til nettaktiviteter, musikk og film, fikser Acer Aspire R 11 biffen med bravur. 
Det er imidlertid først og fremst på disse to punktene den utmerker seg spesielt positivt. 

Vi synes særlig diskytelsen og kapasiteten er godt under pari. 
Skjermen er fleksibel og gjennomsnittlig god til PC-bruk, men problemene med innsynsvinkel på høykant er store nok til at den aldri blir noe førstevalg til nettbrettbruk, mener vi. 

Takket være den gode batteritiden og stillegående ytelsen havner vi til slutt på en svak firer på terningen. 

Acer Aspire R3-131T (NX.G11ED.008) 
