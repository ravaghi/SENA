Vi har kjørt en rekordbil
Med sin Civic Type R viser Honda ettertrykkelig hvor skapet skal stå når det gjelder kjøredynamikk. 

Det er ikke mange månedene siden Honda lanserte sin nye kompaktbil, 10. generasjon Civic - en betydelig forbedring i forhold til forgjengeren. 
Og allerede nå kommer sinna-versjonen Type R. 

Den første rekorden til nye Type R er antall år fra lanseringen av én generasjon til den neste. 
Det er nemlig bare to år siden vi kjørte den forrige, som var den fjerde, men bare den tredje som kom til Europa. 

Den representerte et brudd med tradisjonen med selvpustende motorer som først våknet til liv ved 5.000 omdreininger, som den som imponerte oss i Type R fra 2007. 

Den andre rekorden, viktigere for Honda, er rundetiden rundt nordsløyfa på Nürburgring - 7 minutter og 43 sekunder - som er raskest av alle forhjulsdrevne biler. 

Glupsk uttrykk 

Designen tar det lett kompliserte formspråket til et nytt nivå på type R i forhold til standard Civic. 
Ikke alle synes det er en pen bil, men det er noe typisk japansk over den og med alle Type R-attributtene som gapende luftinntak, heftig frontspoiler og sideskjørt med karbondetaljer, ser den resolutt sportslig ut, mens den hissige fronten har fått et nærmest glupsk uttrykk. 

Det hele rundes av med en kjempestor vinge på bagasjeluken. 
Den er ikke bare til pynt, men hjelper på bilens utmerkede aerodynamiske egenskaper, som vi fikk merke selv under banekjøring. 

Nye Civic er blitt bredere og ligger lavere i terrenget enn forgjengeren, samtidig med at sitteposisjonene i interiøret er senket. 
Alt dette har bidratt til å senke tyngdepunktet. 
Dette sammen med forlenget akselavstand, gir bedre stabilitet og kjøreegenskaper. 

Familiebil 

Interiøret er et kraftig løft i forhold til forgjengeren. 
For det første har den fått et interiør og førermiljø som gir et solid inntrykk av kvalitet. 
Det er dessuten ryddig, oversiktlig og ergonomisk. 
Den lekre girspaken med trillrund kule i børstet legering er perfekt plassert foran på konsollen og dashborddesignen er konservativt godt tenkt. 

Fortsatt er Civic en romslig bil, og det er jo bare en bonus på en slik «super-GTI», som ikke har som hovedfunksjon å være en familiefrakter. 
Men den rollen kan den altså faktisk ta på seg. 
Særlig i og med, som vi skal se, at den faktisk kan sies å ha et bortimot anstendig komfortnivå med den mest moderate oppsettinnstillingen. 
Selv i baksetene har voksne greit med plass og bagasjerommet er av de mest romslige i kompaktklassen med sine 420 liter. 

Fantastiske seter 

Førersetene er et kapittel for seg - de har en perfekt utforming og gir utmerket støtte på alle kanter. 
Og, som nevnt er sitteposisjonen senket, noe som favoriserer kjøredynamikken. 
Samtidig er dashbordets øvre linje senket og A-stolpene er tynnere, slik at utsikten fremover er forbedret. 
Særlig under kjøring på bane, men også under bykjøring, merket vi fordelene dette gir. 

Ytterligere spisset drivlinje 

Det er i utgangspunktet den samme maskinen som hos forgjengeren som sitter under panseret, men det er gjort en hel del forbedringer også her. 

Fans av de selvpustende VTEC-turtallsmotorene som våknet til liv først ved 5.000 omdreininger og så dro heftig helt opp mot 8.000, fryktet det verste da forrige Type R kom med turbo i 2015. 
Likevel: 
Ytelsesmessig er det ingen tvil om at løsningen var vellykket. 
Toppeffekten gjorde et sprang fra 201 til 310 hestekrefter og dreiemomentet, plassert lavere i registeret, nådde 400 newtonmeter mot 192 tidligere. 

Turboløsningen viste seg å være hovedsaklig utfyllende i forhold til bilens turtallsvillige karakter og turbo pluss VTEC-teknologi ga både mye mer punch i mellomregisteret og godt drag langt opp i turtall. 

320 hester 

Som nevnt er det gjort en del oppgraderinger på drivlinjen på den nye versjonen. 
Maksimal effekt er nå 320 hestekrefter, momentet er fortsatt 400 newtonmeter og denne trekkraften er tilgjengelig fra 2.500 til 4.000 omdreininger. 

Et nytt svinghjul laget i ett stykke kombinert med en 6-trinns manuell girkasse reduserer vektbelastningen med 25 prosent på kløtsjen og gir 7 prosent lavere utveksling på sluttdrevet for forbedret respons under akselerasjon. 
Rent konkret borger dette for mer effektiv fremdrift, og det var også slik vi opplevde bilen. 

Girkassen, som fungerer upåklagelig og matcher turtallet på en forbilledlig måte, har gjennomgående lav utveksling. 
Vi konstaterte for eksempel 2.300 omdreininger i 100 kilometer i timen i 6. gir - og toppfarten er 272 kilometer i timen. 

Kjøreopplevelsen 

Om motor og girkasse er perfekt match og krefter er på plass i fullt monn, er det selvsagt hvordan bilen oppfører seg på vei og bane som er det viktigste. 
Forventningene var høye - de ble ikke overraskende oppfylt til fulle. 

Draget er imponerende fra første stund med en gassrespons som er overraskende kjapt. 
Veigrepet formidlet av ContiSport-dekkene i dimensjonene 245/30 ZR 20 på fordekkene er rett og slett formidabelt - vi hadde flaks og fikk kjøre på bane et par timer etter at regnet hadde gitt seg for noen timer og asfalten var blitt tørr. 

Bilen drar av sted med en gang ved bånn gass, følger til enhver tid retningen vi ber om via det gode sportsrattet og akselerasjonen er kraftfull og temmelig jevn godt hjulpet av den presise sjalteredskapen som har en såkalt «turtallsmatchende funksjon» . 

Grepet gjennom svinger i høy hastighet hjelpes av en ekstremt effektiv differensialbrems på forakselen og etterhevert som vi blir mer varme i trøya og gir på mer med den mest sportslige innstillingene på oppsett, motor og styring, har vi nesten vondt for å tro at det er en forhjulsdrevet bil vi ratter. 

For, ingen tvil: 
Honda imponerer igjen med det vi mener er dagens mest fullendte bil med forhjulstrekk. 
Man skulle forvente, med slike krefter, at det skulle rive og slite i rattet ved fullt pådrag (såkalt torque steer), men neida. 

Her har men nesten klart å eliminere slike uhumskheter fullstendig og det blir ikke noe tema under kjøringen overhodet. 
I det hele tatt har bilen imponerende dynamiske egenskaper både på vei og bane. 

Dette henger delvis sammen med bilens optimaliserte struktur (stivere karosseri) og proporsjoner generelt (tyngdepunkt og vektfordeling), og delvis med forstillingen med et forbedret hjuloppheng av MacPherson-typen, med det Honda kaller Dual Axis Strut-system 

Bak har den et helt nytt multilenke-oppsett som også er med å bidra til betydelig forbedret stabilitet under bremsing, og til å holde bilen stabil på veien også over ujevnheter i sving. 

Og så er det selve styringen. 
Denne oppleves overraskende direkte og presis til å være en elektrisk servo (nytt på Type R). 
Den har variabelt utvekslingsforhold som kalibreres individuelt til hvert av de tre tilgjengelige kjøreprogrammene - Komfort, Sport og +R. 

+R for maksimal effektivitet 

Bilen lar seg styre akkurat dit du vil den skal gå på en uanstrengt måte. 
I Komfort-modus føles bilen lettere på styringen for avslappet kjørestil, og når vi ville piske den mer, strammet den seg opp og ble seigere. 
I +R-modus ble servo-assistansen redusert ytterligere. 

Den mest intense kjøreopplevelsen får man nettopp ved å velge +R-modus, som ble innført første gang på forrige generasjon. 
Den øker motorresponsen, gir mer direkte styrefølelse og strammer demperoppsettet ytterligere. 
Vi brukte denne bane og det er der den passer best for den favoriserer virkelig effektiv kjøredynamikk, men reduserer komfortnivået. 

Mer komfortabel 

Og nettopp komforten er noe helt annet nå enn første gang vi kjørte en Civic Type R og klaget over varme, risting og steinhard fjæring. 
Det var første generasjon i Norge fra 2002. 

Nye Civic Type R har et nytt adaptivt fjæringssystem som som styres individuelt på hvert av de fire hjulene, med oppgraderte dempere i 3-kammerdesign. 
Dempingen justeres etter tilbakemelding fra sensorer som gir kontinuerlig tilbakemelding om G-krefter, styrevinkel og bremsetrykk. 

I Komfort-modus gir dette som nevnt en overraskende anvendelig bil der man slett ikke sitter og lider seg over småhumpene og ønsker man hadde øreklokker og nyrevbelte, slik det kunne være i tidligere tider. 
Lydnivået på transportetappene er dessuuten absolutt til å leve med. 
En viss resonans fra avgasssystemet er tilstede, men adskillig mer dempet enn tidligere og det går fint an å føre en samtale, også i over 200 kilometer i timen på Autobahn. 

Sikkerhet: 
Full pakke 

Som de andre Civic har Type R full sikkerhetspakke ved navn Honda Sensing. 
Den inkluderer slikt man forventer i 2017 som autobrems, filholder-assistent, trafikkskiltgjenkjenning, blindsonevarsler, varsel for kryssende trafikk ved rygging og multi-nivå ryggekamera. 

Enda bedre: 
Hondas såkalt «intelligente» adaptive cruisekontroll – altså ikke bare fartsholder som holder avstand til bilen foran, men som også vil reagere tidlig dersom biler i nabofeltet gjør seg klar til å komme over i ditt kjørefelt. 
Basert på skiltgjenkjenning, kan den til og med holde fartsgrensen for deg. 
Det kan være nyttig med et slikt råskinn, om man vil beholde lappen. 

Godt utstyrt 

Civic er ellers bra utstyrt fra standardnivå og har også det man forventer i dag på området multimedia og oppkobling, blant annet med integrering av smarttelefon via Android Auto eller Apple CarPlay. 
Type R GT, som blir standard i Norge, får Honda Connect med Garmin navigasjon, trådløs mobillading bak girspaken og et 542-watts lydanlegg med tolv høyttalere. 

Og prisen? 
Den er ikke definitiv ennå, men etter det vi erfarer vil den havne på rundt 600.000 kroner. 

Konklusjon? 
Dette er kort og godt klasseledende. 
Terningkast seks! 

Tekniske data: 

(Serieproduksjonen av Honda Civic Type R starter i Swindon i England til sommeren. 
Bilene vi fikk kjøre var førproduksjonsbiler og hadde alle serienummer 0000). 

Reiseomkostningene til denne reportasjen er dekket av importøren. 
Les mer her 
