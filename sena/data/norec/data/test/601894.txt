Vakkert og enkelt
Dette vesle albumet varer bare en drøy halvtime, men de åtte låtene forteller alt om hvor vakkert og enkelt popgeniet Per Gessle kan gjøre det. 

Den 58 år gamle svensken har flere karrierer på gang. 
Med Roxette har han nådd ut til hele verden. 
Med Gyllene Tider fyller han svenske parker og stadioner med en hengiven feststemning. 
Som soloartist søker han det vakre med fine tekster og enkel poesi med sanger som framstår som en miks av svenske visetradisjoner og hans popteft. 

Per Gessle har alltid sagt og bevist at det enkleste er ofte det beste. 
Etter hvert har dette blitt en markedsføringsklisjé, men han står likevel på sitt. 
Ikke kjede oss, kom til refrenget, var mantraet med Roxette. 
Som soloartist tar han det et steg videre, men vi kjenner igjen hans popholdninger på en låt som «Titta på dej när du dansar». 
En herlig og fengende låt som kanskje er for enkel, men den er likevel helt uimotståelig. 

Høydepunktet her er nok likevel når han synger «Småstadsprat» sammen med Lars Winnerbäck. 
Hvem kan gjøre og mikse visesang og popmusikk på en så fin måte som her? 
Ikke så mange, spør du meg. 
Per Gessle er rett og slett en undervurdert sangskriver; ikke minst blant alle som synes det han gjør er for enkelt og forutsigbart. 
Med dette albumet er musikken så avslappet, behagelig og lekker at man bare må bli med på denne vakre reisen. 

Musikken er spilt inn i Nashville med Gessle sitt eget band, og med en del krydder fra noen av byens studiomusikere innen countrysjangeren. 
Det hele er lekent gjort. 
Her er ingen krampaktige anstrengelser, og Per Gessle har gitt ut sitt beste soloalbum siden «Mazarin» i 2003. 

Nå er det vår og snart sommer. 
Den gode og forførende atmosfæren på «En vacker natt» kan være din følgesvenn gjennom de neste løfterike dagene. 
