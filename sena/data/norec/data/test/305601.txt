Hvor har du vært, Rebekka Bakken?
Har lagd et smykke av et album. 

ALBUM: 
Rebekka Bakken (48) er relativt ubeskrevet i Norge, til tross for at «Things You Leave Behind» er soloalbum nummer åtte. 
Hvor har du vært? 
Eller, hvor har vi vært? 

Det kan skyldes at hun flyttet til New York i 2005 og seinere Wien og har hatt et annet fokus enn hjemlandet - før hun nå har flyttet tilbake og også fått et barn. 

Europa 

Ikke er hun anmeldt mye i Norge, heller, også doble, stillferdige og behagelige «Most Personal» (2016) gikk mange av oss hus forbi. 
Men denne gangen nytter det ikke å overhøre henne. 
«Things You Leave Behind» er et smykke av et album. 

Jeg håper hun ikke har gitt opp Norge, men det er særlig deler av Europa som er Bakkens «territorium». 
I mars og april neste år skal hun gjøre 16 konserter i Tyskland, Østerrike og Sveits. 
La oss håpe hun finner tid til noen konserter i gamlelandet også. 

Ekspressiv stemme 

For - album nummer åtte er spekket med gode låter, de fleste signert Bakken sjøl. 
Hun er beinhard i tonen og har en ekspressiv og insisterende stemme som noen ganger drar henne i retning kabareten, uten at det gjør noe. 
En av perlene på dette albumet er «True North», med et kontant gitarkomp og et herlig kor. 
Og hun gir ikke ved dørene: 
«Go and find your true north / 'though it wont' be me»! 

For en låt hun har skapt her! 

Direkte tekster 

Da hun flyttet tilbake til Manhattan for noen år siden ville hun bli kjent med folk som var som henne, og var ikke klar for «gutter som drakk grønn organisk juice og te i fred og fordragelighet og hang rundt i Soho med sine Birkenstock-sko». 
Det speiles i tekstene. 

De har alltid vært direkte og gjerne eksplisitte, som i tittellåten «Things You Leave Behind»: 
«You know I'm Norwegian / I like my men on ice / my liquor from the barrell / why never turn on a dime / and if you say that I'm pretty / I take you for a drunk / but that won't make a difference / I do you in a pinch». 

Egenprodusert 

Andre perler på dette albumet er åpningen «Closer» og «Black Shades», sistnevnte med Knut Reiersrud som gjest på munnspill og bass (!) og kanadieren Glenn Patscha på orgel. 

Bakken har produsert albumet sjøl i Stockholm og Oslo, og spiller piano på to låter. 
Hun har ellers med seg Jesper Nordenström på tangenter, Johan Lindström på gitarer og Rune Arnesen på trommer. 

Bonus 

Cyndi Laupers «Time After Time» får fin behandling, men blir mer en fin bonus i tillegg til Bakkens egne låter. 
Albumets andre coverlåt er et morsomt og dramatisk gjenhør med «Hotel St. Pauli» fra Wam & Vennerød-filmen med samme navn fra 1988, signert Anne Grete Preus, Svein Gundersen og Johnny Sareussen. 
På avsluttende «Dance For You» resiterer hun som en Patti Smith eller en Tom Waits, med et piano som eneste følge. 

Jazz-selskap 

Rebekka Bakken er i godt selskap på New York-selskapet Okeh Records, med hovedvekt på jazz og med navn som Bill Frisell, Dee Dee Bridgewater, Branford Marsalis, Kurt Elling og norske Nils Petter Molvær og Silje Nergaard i stallen. 

Sjøl er Bakken vanskelig å båssette, men du er på sporet om du liker artister som Billie Holiday, Joni Mitchell, Norah Jones, Madeleine Peyroux, Melody Gardot og nevnte Nergaard. 
Her hjemme er også Tina Lie, Solveig Slettahjell, Kristin Asbjørnsen og Hilde Louise Asbjørnsen «soulsøstre». 

Nå må også Rebekka Bakken «inn i varmen»! 
