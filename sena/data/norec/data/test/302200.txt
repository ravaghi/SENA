Du finner ikke maken til enmannsbandet Damien Rice
Anmeldelse: 
Avsluttet Piknik i Parken med eksplosiv solokonsert. 

KONSERT: 
Snakk om å bli blåst av banen! 
Damien Rice klarer på forunderlig vis å få oss til å huske best de skjøre øyeblikkene, sjøl om han lager aldri så mye spetakkel underveis. 
Det er godt gjort. 

Sensasjon 

Iren dukket opp som en aldri så liten sensasjon da debutalbumet «O» (sekser i Dagbladet) ble lansert i Norge i 2003, over et år etter den opprinnelige utgivelsen. 
«9» kom fire år etter, men så tok det nye åtte år før foreløpig siste album, «My Favourite Faded Fantasy», kom i 2014. 

Lav profil 

På samme måte har singer/songwriter Rice holdt en lav profil som konsertartist, og spilt på mindre festivaler som Trænafestivalen og småhemmelige konserter som blir kjapt utsolgt. 
Søndag kveld avsluttet han Piknik i Parken i Oslo - alene. 

Men for en avslutning på en festival som har opplevd både skinnende sol og øsende regn! 

Regnet kom for fullt i perioder søndag, likevel holdt 2500 mennesker ut til siste slutt. 

Damien Rice har rett og slett draget! 
Og de som ble fikk full valuta. 

Triks 

Å stå aleine på scenen i halvannen time med bare en akustisk gitar krever ikke bare mot, men også gode låter og en evne til å kommunisere dem godt. 
At du også har noen små triks i ermet, hjelper dessuten veldig godt. 

Det har Damien Rice, og han balanserer dem elegant. 

Loops 

Han åpner med en av sine aller fineste sanger, «Delicate» - som også er åpningssporet på «O». 

Og vi aner ennå ikke hva som venter oss. 
Fortsatt er det bare Damiens nydelige stemme og en kassegitar, men etter hvert viser han hva som kan gjøres med noen loops og litt teknikk. 
Og mye lyd. 

Ingen brukte mer strøm enn Rice til lyd og lys under den tre dager lange festivalen, sjøl om han var alene om det! 

Enmannsorkester 

Snart er han et fullt orkester som opererer på samme banehalvdel som vår egen Jarle Bernhoft. 

Men Rice går enda lengre, nesten til det ekstreme, og får utrolig mye lyd ut av kassegitaren. 
Andre ganger legger han lag på lag, og på tampen får han bruk for både buddist-bjeller, klarinett, elgitar, stortromme og cymbaler som ellers har stått til pynt på scenen. 

Fascinerende er kanskje det beste ordet for å beskrive den vulkanen av lyd, lys og røyk som erupterer før Rice bukker og trer av. 

Rullings 

Men han kommer selvfølgelig inn igjen, spør om noen har en ekte rullings de kan hive opp til ham og avslutter med kanonene, «Cannonball», og «The Blower's Daughter», begge fra «O». 

Da har vi også vært innom «Volcano», med trestemt allsanghjelp fra publikum og - på oppfordring - «The Box» og «Elephant». 

PS. 
Damien fikk rullings kastet opp på scenen, og nøt forhåpentligvis hvert eneste drag - om ikke annet for å feire en ny triumf i dette rare landet som elsker sånne artister som ham. 
