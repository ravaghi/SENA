Forsoning med døden
En helaften fransk musikk med stor spennvidde. 

En større spennvidde en den mellom Hector Berlioz og Gabriel Fauré kan man knapt tenke seg. 
Iallfall er et program som innbefatter dem begge, samt Ravel, egnet til å torpedere den misoppfatning at klassisk fransk musikk, jo, det er barokk og impresjonisme. 
For hverken Berlioz eller Fauré er impresjonister. 
Berlioz – vi markerer nå i vår 150 år for hans død – var den franske romantikkens hovedfigur, toneangivende for det som ble kalt programmusikk og opphavsmann til moderne instrumentasjon. 
Han var nesten en like stor litterat som komponist. 

Hans litterære begavelse og orientering viser seg i det verket SSO hadde valgt: 
Tristitia, en sammenstilling av tre stykker som tematiserer døden. 
Særlig i det siste, sørgemarsjen for den siste scene i Hamlet kommer Berlioz noenlunde til sin rett som den store instrumentator han var. 
Men også i Ophelias død og i den religiøse meditasjonen til å begynne med ivaretok kor og orkester fint de muligheter som ligger i dette litt underlige verket. 

«En vuggesang for døden» 

Før kveldens siste verk, Faurés vidunderlige vakre Requiem, fikk vi Ravels orkestrering av fire dansesatser fra klaversuiten Le tombeau de Couperin (Ved Couperins grav). 
Førstesatsen her, prélude, burde vært spilt noe hurtigere, andresatsen, forlane, skulle jeg gjerne ha hørt mer grasiøst utført; det samme gjaldt menuetten, mens tempoet var ideelt i siste sats, rigaudon. 
Men uansett kunne vi glede oss over fin frasering og mye godt detaljarbeid. 

Faurés Requiem fikk vi i originalversjonen, dvs. ikke den symfoniske versjon som han skrev for et orkester med «normal» størrelse. 
Originalversjonen er adskillig slankere instrumentert og med større vekt på det sanglige. 
Stavanger symfonikor var det en stor glede å høre i dette verket, selv om de var vel mange sangere (ca. 80) i forhold til de beste innspillinger av denne versjonen (med ca. hlavparten). 
Men det veltrimmede koret sang aldri for kraftig. 
Solistene, Elizabeth Watts og André Morsch, sto godt til hverandre. 
Eterisk vakkert lød Watts sin sopran i Pie Jesu. 

Mildhet og ro 

Fauré har utelatt Dies irae (Vredens dag) som egen sats, den som er så rystende hos Mozart og Verdi; den er så å si ofret på mildhetens alter. 
Ikke for ingenting er Faurés Requiem blitt kalt «en vuggesang for døden». 
Selv sa han at han ville unngå sporene etter alle de begravelser han hadde spilt i og skape noe annet. 
Det har han så visst fått til. 
Dies irae-sekvensen er bare føyd inn i nest siste sats, Libera me, men denne satsen og siste sats som har tittelen In paradisum, hører ikke til Missa pro defunctis (Messe for de avdøde), men er en forbønn for de døde. 

Den mildhet og ro som strømmer ut fra Faurés Requiem ble fint tolket av orkester og kor. 
De falt aldri for fristelsen å være for ekspressive, men hadde den nødvendige tilbakeholdenhet. 
