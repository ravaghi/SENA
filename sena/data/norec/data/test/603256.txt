Solid synthpop
Det var god party- og allsangstemning da Dagny gjestet Kick Scene, fredag kveld. 

Hvor: Kick Scene 

Når: 
Fredag kveld 

Publikum 460 stk. 

Dagny slo gjennom med låtene «Backbeat» og «Fool’s Gold» i 2016. 
Siden da har tromsøværingen vært nominert til flere spellemannspriser, turnert verden rundt og vært å høre i flere store tv-serier. 
I det siste har låtene hennes snudd fra organisk gladpop til mer synthbasert, produsert partymusikk. 
Dette har ført til en eksplosjon i streaming-tallene hennes på Spotify og det er ikke rart at det i kveld er samlet en stor gjeng med festklare unge på Kick. 

Det lokale bandet I Am K var kveldens oppvarmingsband. 
De spilte bra og gjorde en god jobb med å skape stemning blant publikum – en perfekt match for kveldens hovedartist. 

Setlisten denne kvelden besto både av gamle og helt nye låter. 
Det er tydelig at Dagny nå har rettet seg inn mot nevnte synthpop. 
Lydbildet består derfor av en del backingtracks, men det er smakfullt og velbalansert. 
Overraskende nok er kjører hun på med sangen hun nå er nominert til årets låt med, «Drink About» tidlig i settet. 
Dette setter raskt i gang allsang blant publikum. 

Selv om vi ikke har hørt flere av låtene før, er melodiene så fengende at publikum klarer å synge med. 
Bandet hennes har stålkontroll og leverer låtene med like mye innlevelse som hovedpersonen selv. 
Vi får til og med en gitarsolo til stor jubel. 
Dagny viser seg fram med en stødig og fin stemme og god kontakt med publikum. 

Dagny prøver også å roe ned dynamikken med låten «Coast to Coast», og som vanlig fungerer ikke dette så bra for det snakkesalige publikummet. 
Heldigvis girer hun raskt opp igjen og kjører på med bassdrops og låten «Used to You». 
Derfra er det stødig partystemning til siste tone. 

Dagny overbeviser både med sin stemmeprakt, låtskriverevne og scenekarisma under denne konserten, og vi kunne forlate scenelokalet med et smil om munnen og den fengende avslutnings-låten «Love You Like That» godt plantet på hjernen. 
