Dæhlie Determend damebukse
Veiledende pris: 1.199 kroner. 

Sammen med Cavalese-jakka har vi testet Determend-buksa. 
Denne har også en god passform, men snora som er ment til å stramme i livet har ikke særlig god effekt. 
Vi opplever nemlig at denne buksa siger litt ut i treningsøkta. 

Det som er veldig bra med Determend-buksa, bedre enn den dyrere Flow-buksa, er at den har ekstra vindpanel over lår og bak. 
Det ser rett og slett ut som en bermudashorts er sydd fast utenpå en tights. 
Denne funksjonen har veldig god effekt, for selv ikke ved 11 minusgrader blir vi kalde på rumpa. 

Dette er samme patent som på vintertightsen for ski- og treningsbruk fra Johaug, som Dinside testet i fjor. 
Den fikk terningkast 6. 

Buksa er lett i vekt, og lett å bevege seg i. 
Den puster også godt. 

Men, et minus er at buksa kun har en veldig liten innerlomme med plass til for eksempel bilnøkkelen. 
Vi ender med å gi Determend terningkast fem, dog en sterkere femmer enn den vi ga til Flow. 
