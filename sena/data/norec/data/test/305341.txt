Ex on the Beach-Henrik drukner produsentdrømmen i et rytmisk EDM-kaos
Debutsingelen «High on Love» føles som et uferdig hasteprosjekt, drevet av ønsket om bli husket for mer enn bra baris og en sesong med skandale-TV. 

SINGEL: 
I trygg avstand til TV-skjermen kan det være enkelt å mislike den offentlige personaen til Henrik Elvejord Borg. 
En både kjekk og slesk kar i sin beste alder, skamløst utleverende, og med det samme ekstreme behovet for bekreftelse som resten av sin navlebeskuende generasjon. 

På mange måter kan 24-åringen som ble nasjonal kjendis gjennom fjorårets ihjel-debaterte seersuksess Ex on the Beach (for så å ta et merkelig selvinnsiktsløst oppgjør med samme program), sidestilles med realitykollega Frank Løke. 

To selvkonstruerte provokatører som virker å være i stand til å si hva som helst for femten nye minutter med berømmelse. 
Kun skilt av 14 år, Løkes idrettstalent, og Borgs ønske om å tilhøre den mer respekterte delen av landets kulturelle adel. 

I mengden av realitykjendiser som pumpes ut fra ymse TV-produksjoner hvert år, er det jo nettopp denne mangelen på begavelse som ofte gjør seg gjeldende. 

Å klage på de som er «kjent for å være kjent» har blitt den nye «alt var bedre før». 
Ropt i raseri og dårlig skjult misunnelse fra sofakrokens potetgull-tilgrisede hverdagslighet, før man igjen benker seg foran skjermen for en ny runde med pute-TV og tenåringsdrama. 

Men det er altså her Blodprinsen skiller seg ut. 
Han vil ikke være en del av realitybermen som tjener til livets opphold gjennom sponsede innlegg på Instagram og betalte oppmøter på nattklubber i utkant-Norge. 

Han hadde sett samtlige episoder av HBO-serien «Californication», og fant sin inspirasjon i Hank Moody. 
Ikke den litterære kjempen Charles Bukowski som David Duchovnys karakter var basert på, men altså selve Venice Beach-fantasien Hank. 

Tilbake ved hoggestabben 

Og hva er vel strengt tatt kulere enn å skrive populære bøker, bo i månedsvis på Chateau Marmont, drikke hver dag uten at sixpacken forsvinner, og kjøre en sliten Porsche 911 uten andre bekymringer enn hvor neste royaltysjekk kommer fra? 

Det slår i alle fall Bukowski plagede kunstnereksistens. 

Men så var det dette med ferdigheter da. 
Noe man dessverre trenger i bøkenes verden. 
«Totalt åpenbare litterære mangler og svært problematiske sider», skrev Dagbladets bokanmelder Endre Ruset da Borg i november ga ut boka «Text on the Beach», uten at forfatteren selv så ut til å bry seg nevneverdig om hverken slakt eller bekymringen for hans mentale helse. 

They hate us cause they ain’t us, osv. 

Og to måneder senere står vi altså her ved hoggestabben igjen. 
Denne gangen med et nytt forsøk på innlemmelse i kulturens tiltrekkende drømmeverden av kreativitet og oppmerksomhet. 

Introdusert via et presseskriv av mildt sagt laber språklig kvalitet, lanseres nå artisten Henrix Borg bak et piano han visstnok har traktert siden barnsben av. 

Det hele ligger til rette for mer meningsløs realityslakt. 
Enda et terningkast én-clickbait kastet etter rekken av TV-kjendiser som vil smi mens hjernet er varmt – samtidig som «ekte» artister må sette seg i kassa på Kiwi for å få mat på bordet. 

Men debutsingelen «High on Love» er alt annet enn det avvæpnende fjaset som utgjør «Jul hos Actionfrank», «Santa's Summer» og «Bitch, hør her!». 

Få sekunder inn i låta avslører velkjente melodimønstre at Borg har sett seg an et nytt kulturelt landskap å erobre. 
Denne gangen som seriøs EDM-produsent. 

«While breaking walls, we’ll rise and fall / I’ve got this feeling it will only be us / Inside my mind, beyond the storm / We’ll get stronger, binded by trust», åpner vokalist Magnus Bokn (kjent fra The Voice) som en norsk James Blunt over klimprende tropiske synth-lyder som etterhvert får selskap av piano og akustisk gitar. 

Den velkjente oppskriften følges til punkt og prikke, og høres for så vidt grei nok ut fram til vi ender opp i låtas forutsigbare take-off. 
Her blir strukturen rett og slett bare rotete. 

Refrenget drukner i et kaos av hard synth og snublende perkusjon som helt mangler finessen til Borgs atskillig mer erfarne EDM-kolleger. 
Denne unødvendige overdosen av produksjon gjør at hooket føles som en fattigmanns versjon av Avicii, og fjerner helt fokuset fra vokalen til Bokn – den virkelige stjernen her. 

Dermed er det fristende å sammenligne «High on Love» med nettopp «Text on the Beach» – et uferdig hasteprosjekt drevet av det forståelige, men altfor utålmodige ønsket om å gå ned i historien for noe mer enn bra baris og en sesong med underholdende skandale-TV. 
. 
