Slapp dag på jobb
Drammenseren beviser nok en gang at han ikke er noen ambassadør for kvalitetsmusikken. 
Det er heller ikke poenget. 

Nylig returnerte en solkysset Fredrik Auke - bedre kjent som den selverklærte festsjefen Freddy Kalas - fra smilets land, Thailand, med mer enn bagasjen sin i lankene. 

For mellom solkrem-marinert sommertøy og potensielt klinkende flasker fra tax-free’n på Gardermoen hadde Kalas også smuglet med seg sitt seneste musikkpåfunn hjem til Drammen, nemlig "Gjøre ingenting". 

Skulle du lure på hva som ligger bak navnet på denne låta kan jeg avsløre at det er like bokstavelig som tittelen selv. 
Altså, dette påfølgende Kalas-sitatet er fra pressemeldingen som akkompagnerer sangen: 
«Låta kom til meg da jeg var i Thailand og ja, gjorde ingenting hehe. 
Den handler om å ikke ta alt så seriøst, nyte livet og være tilstede. 
Banalt og klisjé kanskje, men mye sannhet i det.» 

Med "Gjøre ingenting" gjenoppfinner ikke Freddy Kalas seg selv eller noe annet, for den saks skyld. 
Dette er en sommerlig gladlåt som også på sitt vis ytterligere forsterker inntrykket av at han er en menneskelig inkarnasjon av livsnyteren Baloo, i hvert fall om vi skal tro det lyriske. 

Tidligere har han lekt seg med reggae og EDM i sjangersandkassa, mens her har turen - naturligvis - kommet til tropical house. 
Og om det ikke var nok med happy-go-lucky-teksten som følger med musikken, er det lite nytt under solen når du også stripper vekk både barnekor, klapping og billige tropiske vibber. 

Låta er blottet for nyskapning og friske impulser til en allerede tungt resirkulert sjanger, noe som er en gjenganger i Kalas sitt arbeid. 
Det er som de samme akkordene, lydene og andre for lengst oppbrukte finurligheter plukkes opp fra et felles kommersielt samlebånd. 

Men så er vel ikke dette helt meningen og intensjonen bak låtene til Freddy Kalas. 
At han har laget en feststemt, dog edruelig og hyggelig sommerlåt er sånn sett midt i blinken for kidsa, målgruppen jeg antar han sikter seg inn på. 
Det skal man på ingen måte kimse av, kanskje spesielt i en (russe)tid der noen av de mest eksplisitte låtene i den norske manns minne til stadighet samler inn flere og flere streams. 

Bare forvent at "Gjøre ingenting" lever opp til tittelen når det gjelder å sørge for noen slags musikalsk åpenbaring. 
