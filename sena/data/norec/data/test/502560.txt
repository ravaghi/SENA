Ja, vi elsker 90-tallet
26 år senere låter Seigmens gamle sanger forbausende friske. 

Seigmen og Hulen har en lang historie sammen. 
Derfor var det høyst passende at de fant på noe spesielt sammen da Nord-Europas eldste rockeklubb markerte 50 år med kontinuerlig drift. 

Gothrockernes jubileumsgave er å gjenskape fire klassiske konserter de har hatt inne i det gamle bomberommet under Nygårdshøyden, og først ut var det låtutvalget og stemningen fra bergensdebuten deres den 29. september 1993 som skulle gjenskapes. 

På denne tiden var Tønsberg-bandet fremdeles å regne for et relativt ukjent band, men med EP-en «Pluto» og debutalbumet «Ameneon» i bagasjen var kvintetten i ferd med å definere den nye, harde, norske rocken som skulle komme. 

1993-Seigmen anno 2019 har holdt seg overraskende godt, i hvert fall i konsertsammenheng. 
Enkle riff og nådeløst trøkk går aldri av moten, men Seigmens umiskjennelige råskap (i hvert fall fra de første utgivelser) gjør seg unektelig godt i et intimt klubblokale som Hulen. 

Vokalist Alex Møklebust trenger strengt tatt ikke jage opp publikum (de er nemlig med på notene allerede fra første låt), men han jobber likevel jevnt og trutt over store deler av den lille scenen og stirrer publikum i senk så ofte han kan. 

Resten av bandet er dypt, dypt inne i den seige, huggende musikken, men etter å ha vært innom noen av sine absolutt eldste låter løsner de på snippen og både publikum og takhvelvingen dirrer av fryd når tonene til «Mesusah» runger fra forsterkerne. 

Nostalgi er kanskje det mest potente virkemiddelet som finnes. 
Man kan slippe unna med mye rart så lenge en stor nok andel av tilhørerne opplever at de blir tatt med til sine formative år som musikkelskere. 

Seigmens musikk var ikke noe man arvet fra foreldre eller eldre søsken, men noe man var med på å oppdage for første gang. 
Seigmen var nytt, annerledes og ikke rent lite farlige da de tok Norge med storm på 90-tallet. 

Men selv i 2019 tar Seigmen denne musikken på alvor, og det med god grunn. 

Helt som i gamle dager kunne det aldri blitt. 
Voksne Seigmen har en helt annen selvtillit og tilstedeværelse på scenen enn om de hadde vært debutanter, og denne gangen spilte de også for et publikum som kunne synge med på nær sagt samtlige tekster. 

Men samtidig understreker det kvaliteten på låtmaterialet; det er langt ifra alle rockeband som fremdeles kan spille sine aller første låter med hodet høyt hevet. 

Og selvfølgelig var det plass til «Hjernen er alene», selv om det kanskje ikke var helt historisk korrekt. 

Hvis dette ikke hadde vært en gjenskapning av Seigmens første konsert i Bergen noensinne, hadde jeg sagt at dette bandet kunne vært norsk rocks fremtid. 

Men skitt au, kanskje de fremdeles kan være det. 
