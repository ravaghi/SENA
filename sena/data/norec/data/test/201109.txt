Pen, penere, penest
Med ny Insignia vil Opel gjøre opprør i klassen for typiske firmabiler. 

VW Passat, Ford Mondeo og Toyota Avensis. 
De var datidens storselgere, de typiske firmabilene, men verden er i stadig endring. 
Nå vil markedet ha SUV, aller helst med firehjulsdrift, og da lager bilprodusentene nettopp det. 
Vel, ikke riktig alle, ikke riktig ennå. 

Noen må dekke behovet for de som fortsatt ønsker den tradisjonelle firmabilen, og Opel har nå laget en av de mest spennende bilene i denne klassen på lenge. 

Snart kommer nye Insignia, og vi har prøvekjørt den. 

Opel har for øvrig skilt sedanen og stasjonsvognen fra hverandre med navnene Grand Sport for sedanen, og Grand Tourer for stasjonsvognen. 
Foreløpig er det kun sedanen som har vært tilgjengelig for prøvekjøring. 

Valgets kval 

Det begynner å bli vanskelig å velge motor for tiden, for skal du velge bensin eller diesel? 
I nye Insignia har Opel to alternativer å tilby i begge leirer. 

Av bensinmotorer er det en helt ny 1,5-liter på 165 hestekrefter, og en 2-liter på 260 hester. 
Den minste kan leveres med enten en 6-trinns automat eller en manuell kasse med like mange trinn. 
Fåtallet vil uansett velge manuell kasse i en bil som dette. 

2-literen fås kun med automat, og her sitter det en 8-trinns kasse, i kombinasjon med en twinster aktiv differensial og firehjulsdrift. 

Bensinfavoritten vil garantert bli den minste motoren, og som sagt i kombinasjon med automatgir. 

Sikter du på en dieselmotor har du to alternativer, uavhengig om du velger sedan eller stasjonsvogn. 
Det merkelige er likevel at de to alternativene ikke er de samme. 
Sedanen, Grand Sport, fås med en 2-liter på 170 hk eller en 2-liter BiTurbo på 210 hestekrefter. 
Begge har 8-trinns automat som eneste alternativ, og den største vil i tillegg ha firehjulsdrift. 

I stasjonsvognen har de en 1,6-liter på 136 hester som innstegsmodell, og da i kombinasjon med en 6-trinns automat. 
Den neste er en 2-liter på 170 hester som er paret med en 8-trinns automat. 
Her blir dessverre ikke firehjulstrekk et alternativ. 

Et vakkert ytre 

Opel har virkelig knekt et par koder med nye Insignia, for det er langt mellom hver gang eksteriørdesignen – det første man legger merke til – er så utpreget vellykket. 

Den har definitivt et særpreg som vitner om hva den er, og hvor den kommer fra. 
Opel sier selv at mye stammer fra Monza Concept, som ble vist for fire år siden, og bilen skiller seg rett og slett ut i mengden - i positiv retning. 
Det er befriende herlig, i en verden der mange av bilene blir likere og likere. 

Bilen er lang og ser derfor slank ut. 
Et langt panser, lavtliggende frontrute og kupé-stuk forsterker inntrykket av bilens lange lengde, men så måler den da også 4,9 meter fra ende til annen. 

Opel har likevel ikke gjort noen forsøk på å gjøre bilen høyere enn de trenger – heller motsatt. 
De kommer som kjent med mer høyreiste biler senere i år, og Insignia har derfor forblitt den lave personbilen den alltid har vært. 
Faktisk er den totale høyden blitt 2,9 centimeter lavere, sitteposisjonen foran er senket med 3 centimeter, og 2,3 for baksetepassasjerene. 
Med en akselavstand på 2,83 meter er det også blitt mulig å gi 2,3 centimeter bedre beinplass for de som sitter i baksetet. 

I Norge har Opel valgt å følge samme filosofi på Insignia som med de øvrige modellene, nemlig å gi bilene beste utstyrspakke. 
Alle Insignia i Norge vil derfor være utstyrsnivå Premium. 
Utover standardutstyret vil det være lite ekstra å finne. 

Et ryddig indre 

Også innvendig er bilen helt ny, og det første som møter deg er to nye skjermer – rettere sagt halvannen. 
For mens flere produsenter nå leverer digitalt display foran fører som ekstrautstyr, så får du her et delvis digitalt og delvis analoge instrumenter foran fører, pluss en stor skjerm i midtkonsollen. 

I tillegg er head-up display standard. 

På våre testbiler satt det AGR-seter med ventilasjon og massasje, uttrekkbar lårstøtte, med mer. 
Til og med AGR-setene er standard på de norske bilene (pluss 6.900 kroner for ventilasjon og massasje). 
Sammen med disse kommer også oppvarmede ytre seter bak. 
Av øvrig utstyr innvendig finner vi induskjonslader til mobiltelefonen, Opel On-Star, USB-kontakter, og annet stæsj som er kjekt å ha. 
I tillegg er trivselsfaktoren høy, for den opplevde kvalitetsfølelsen har tatt store steg i riktig retning. 

Se og bli sett 

I nye Insignia viderefører Opel lysteknologien fra Astra, men med ytterligere forbedringer. 
Nå sitter det LED Matrix med 32 separate LED-moduler i hovedlyktene, noe som gjør den automatiske blendingen enda bedre, raksere, og rekkevidden på langlyset er oppgitt til 400 meter. 

Sikkerheten er også ivaretatt med alt det tenkelige utstyret som nå nærmest er påkrevd i en bil. 

Filskiftvarsler, adaptiv fartsholder, skiltgjenkjenning og alt det andre vi i 2017 regnes som en selvfølge er naturligvis på plass. 

For øvrig har Opel også satt på et aktivt aluminiumspanser som skal bidra til mindre skader på fotgjengere, om du skulle treffe noen. 
Euro NCAP er uansett glad i slike tiltak, etter at de begynte med bedømming av hvordan fotgjengersikkerheten ivaretas på nye biler. 

Kjøreglad 

Ute på veien vil du antagelig sette pris på FlexRide-systemet, som i rene ord er et adaptivt understell der du selv kan konfigurere om du vil ha et komfortabelt eller sportslig oppsett. 
Et tastetrykk, og jobben er gjort – i den ene eller andre retningen. 

Det mest interessante er likevel maskineriet. 
Den nye 1,5-literen gir faktisk et veldig godt inntrykk, og selv med ”bare” 250 
Nm er dreiemomentet nok til å gi inntrykk av en kvikk og fin bil. 
Det skal legges til at vi ikke har kjørt bilen med nevneverdig last, men det gjør heller den ordinære bilist i mesteparten av tiden. 

Papirene forteller at akselerasjonen til 100 km/t gjøres unna på 8,9 sekunder, og den går ikke tom før du har nådd 225 km/t. 
Begge deler er helt greit for ikke å føles tam. 

Vi tror likevel de fleste ville satt pris på en enda mer momentsterk dieselmotor, som gjør at du til enhver tid kan holde deg på et lavt og effektivt turtallsområde, uten mer giring enn nødvendig, og likevel ha draget tilgjengelig. 
Det får du eksempelvis på 2-liters dieselen på 170 gamper fra et dreiemoment på hele 400 Nm. 

Men mest morsomt blir det naturligvis med den 260 hester sterke bensinmotoren. 
Denne har alt som skal til for å kunne si at skinnet bedrar. 

Den har dreiemoment, den har effekt, den har firehjulsdrift, automat og den har kjøreegenskaper som er mer enn gode nok til å rettferdiggjøre maskinen. 
Selv om bilen kan virke stor, så er den utrolig svingglad. 
Noe av dette skyldes nok aktiv fordeling av krefter til de hjulene som trenger det. 

Alt i alt må vi rose Opel for å ha lagd en helt ny Insignia de kan være mektig stolt av, og en ekstra fjær i hatten til designavdelingen. 

Når resten av teamet følger opp med et drivverk og kjøreegenskaper som støtter opp om designen, så er dette en bil som i høyeste grad fortjener en plass på shoppinglista. 
