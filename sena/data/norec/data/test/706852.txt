Outlaw-country av ypperste merke
Han virker å ha det bra, Hayes Carll. 
Det må føles rart for ham. 

Hayes Carll: 
«What it is» (Eone/Border) 

43-åringen fra Houston har tilbrakt hele livet i frykt for at det vil gå fra ham, men ting har endret seg. 
Han har forlovet seg med artisten Allison Moorer, en av Steve Earls mange ekskoner, og lager nå sanger om hjemlig lykke. 
«I will stay», erklærer Carll. 
Han åpner med «None’ya», som derimot høres ut som et forhold i ferd med å skjære seg: 

I asked you where you'd been 

And you said none'ya 

None'ya business 

Don't you ask no more 

Hun har likevel ikke vært ute på byen som i en vanlig countrysang, men har malt taket på inngangspartiet turkis for å holde onde ånder borte. 
Det er slikt de gjør i Sørstatene, hevder hun. 
Carll svarer kjærlig: 

Sometimes 
I can't believe the words 

A-comin' out your mouth 

But 
I try because 
I want to 

Ikke alt på albumet er idyll, og «Things you don’t wanna know» og «Be there» lyder som ekko fra et tidligere forlist ekteskap. 

Han er også en mesterlig skildrer av liv som har stivnet, som i «Jesus and Elvis». 

Fantastiske ballader og friske kontraster befester ham som en av dagens beste countrysangere i outlaw-land. 

Beste spor: 
«None’ya», «Things you don’t wanna know», «Jesus and Elvis», «Be there», «I will stay». 
