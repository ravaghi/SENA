Knausgård på sitt beste
En enkel liten bok om det enkle lille livet. 

Med utgangspunkt i et oppdrag fra festspillene i Bergen om å skrive fram en moderne versjon av Solveig fra Ibsens Peer Gynt, har Karl Ove Knausgård skrevet en novelle. 
Den er kort, enkel og lettlest, med andre ord svært utypisk for den verdensberømte arendalitten. 
Likevel er den umiskjennelig knausgårdsk, og den er også, overraskende nok, noe av det beste han har skrevet. 

Solveig er sykepleier og har flyttet hjem til landet for å ta seg av sin syke mor. 
Hun får plutselig besøk av sin egen datter, som virker plaget av noe. 
Mens Solveig er på jobb, faller moren på badet hjemme og brekker armen, og samtidig er datteren plutselig borte. 

Over de få dagene novellen utspiller seg prøver Solveig så godt hun kan å finne sin plass, både i familien og i verden. 
Hun prøver å forstå hva det innebærer å være mor og datter, samtidig som hun kjenner en dragning mot naturen: 
Her ute på landet er hun omgitt av fuglene og dyrene og det forlokkende enkle livet de lever. 

Boka springer tydelig ut av noen refleksjoner Knausgård har gjort seg etter å ha lest Søren Kierkegaard, om hvordan fuglenes måte å være i verden, kort sagt å «leve i nuet», er det som gir dem «adgang til Guds rike». 
Knausgård har imidlertid aldri vært noen stor tenker, og i sin lengsel vekk fra det menneskelige filosoferer han seg nesten bort fra novellens enkle og sterke utgangspunkt. 
Men det holder akkurat. 

Det er kort mellom det lille og det store i novellen. 
Det er som om alt som skjer, de helt små og hverdagslige hendelsene, på samme tid er av overveldende, kosmisk størrelse. 
Også dette er velkjent knausgårdsk, men i denne fortettede novellen kommer det enda tydeligere fram, og enda mer til sin rett. 

Det føles som en begivenhet at Knausgård skriver med et helt annet utgangspunkt enn hans eget, med en kvinnelig sykepleier som hovedperson. 
Det er likevel særlig begrensningen, både i omfang og detaljer, som gjør denne utgivelsen så annerledes og forfriskende fra hans hånd. 
