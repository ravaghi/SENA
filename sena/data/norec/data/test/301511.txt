Anmeldelse:En fest for øret - med og uten alkohol 

Elleve «Nye låta» fra Terje Nilsen. 

ALBUM: 
Tenk om det hadde vært Terje Nilsens (64) tur til å bli folkekjær og berømt også utenfor Nord-Norge! 

Det er ikke det at du ikke har hørt sangene hans, for eksempel fenomenale «Mjelle», om et populært utfartssted i Bodø, og «Blå ballade», men det har ikke løftet ham opp til den statusen han hadde fortjent - som låtskriver og som formidler. 

Han er en av de aller beste vi har, det er bare så få som vet om det. 

Ni år Mannen som omtales som «Norges Leonard Cohen» har ikke vært veldig aktiv på platefronten, heller, og det er ni år siden forrige album med nytt materiale. 
«Nye låta» inneholder ni nyskrevne fra skalden fra Bodø, en signert Asbjørn «Asa» Krogtoft og en oversettelse av Bob Russell og Duke Ellingtons «Don't Get Around Much Anymore». 

Edru Allerede åpningslåten ligger an til å bli en ny klassiker. 

Og han følger opp: 
«Har aldri vært fattig, men rett som det blakk / Blakk og forbitra den tida æ drakk / Men nu, serru, serru ,nu e' den tida forbi / Og nåla i veggen e' mi». 

Betraktninger om livet «Nye låta» er full av slike betraktninger rundt det livet har gitt og gir. 
Jeg kunne sitert fra alle 11, men nøyer meg med én til: 
«Æ har aldri vært gift / Men æ har vært skilt en god del ganga / Ymse paradis både med og uten slanga / No`n har æ glemt og no'n har æ gjemt / Og no'n e blitt sanga». 

Det er deilig å høre ei god, gammel, enkel og grei vise. 
Men ikke bare det, her er litt små turer innom rock, blues, jazz og sigøynermusiikk. 
I «To mann i en båt» får han vokalhjelp av Åge Aleksandersen, Bjørn Sundquist bidrar på «Gammelungkar» og Helge Jordal synger aleine på fabulerende «En veldig heldig mann». 

Gode krefter Medsammensvorne utover dette er solide, voksne herrer som produsent og trommeslager/perkusjonist Steinar Krokstad, Terje Nohr Nilsen på gitar, mandolin og lapsteel, Kyrre Sætran på bass og Gunnar Pedersen på gitarer og mandolin. 

«Æ går'ke ut så mye nu» («Don't Get Around Much Anymore») avslutter albumet. 
Nei, det er mye bedre at du sitter inne og skriver «nye låta», Terje Nilsen! 
