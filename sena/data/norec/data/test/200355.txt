Huawei Mate 8
Om du vil ha en stor telefon, bør Huaweis største vurderes sterkt. 

Mens verden gispet da Samsung i sin tid lanserte den første Galaxy Note-telefonen med 5,3 tommers skjerm, er ikke det lenger noen ekstraordinær størrelse på en mobiltelefon. 

Nå ligger de fleste Android-toppmodellene mellom 5 og 5,5 tommer, mens enkelte drar strikken enda litt lenger. 

Skjermen på Huawei Mate 8 er seks tommer over diagonalen. 
Det samme som forgjengeren, Mate 7, men med svært god utnyttelse av plassen. 
Faktisk opptar skjermen 78,38 prosent av det totale fotavtrykket på denne telefonen, og det toppnotering på vår liste. 

Svært god fingeravtrykksleser 

En av grunnene til at Huawei kan levere en telefon med såpass lite fotavtrykk i forhold til skjermstørrelse, er at fingeravtrykksleseren er plassert på baksiden av telefonen, slik kineserne har hatt for tradisjon i det siste, for eksempel på Nexus 6P, Honor 7 og på nykomlingen P9. 

Denne plasseringen liker vi svært godt. 
Den ligger på midten, som gjør den like tilgjengelig om du bruker høyre eller venstre hånd, og den trenger bare en berøring – du trenger ikke å trykke inn noen fysisk knapp. 

I tillegg til å låse opp telefonen, kan den også brukes til andre ting. 
Du flikker ned for å trekke ned varslingsmenyen (ekstra kjekt på en så stor telefon), bruke den som utløserknapp når du tar selfies og til å bla i bilder ved å sveipe til sidene. 

Premium-design 

Mate 8 har en unibody-konstruksjon i aluminium, der baksiden har en forsiktig avrunding som bidrar til at telefonen ligger godt i hånda. 

Kantene på baksiden er også skråkuttet slik at de aldri føles skarpe, og på forsiden har skjermen såkalt «2,5D»-design der den ligger litt opphøyd fra resten av chassiset. 

Antennebåndene i topp og bunn gjør lite ut av seg, og i løpet av vår uke med telefonen har vi aldri hatt problemer med dekningen. 
Med et dobbelt antennedesign velger telefonen hele tiden den antennen med best dekning avhengig av hvordan du holder telefonen, og det skal skje med minimal forsinkelse, ifølge Huawei. 
Dog har vi reagert på litt skurrete lyd i den interne høyttaleren slik at vanlige telefonsamtaler ikke alltid har vært helt optimale. 

Skarp (nok) skjerm 

Mens mange andre toppmodeller i disse dager leveres med en QHD-skjerm (2560x1440 piksler), og noen til og med med 4K-skjerm, har Huawei valgt å holde på full HD-oppløsning i sine toppmodeller. 

Kombinert med den store skjermen betyr det at bildet ikke er like skarpt som hos mange av konkurrentene, men vi tviler sterkt på at du vil merke noen forskjell i det daglige. 
Punkttettheten er uansett 367 piksler pr tomme – godt over 326 piksler per tomme som Apple klassifiserte som «Retina»-oppløsning da iPhone 4 ble lansert for seks år siden. 

Skjermen har også god innsynsvinkel og godt kontrast- og fargenivå. 
Sistnevnte kan justeres i menyene om du foretrekker et varmere eller kaldere bilde enn det som er standard. 

Kjekk er også muligheten der du kan gjøre hele skjermbildet mindre ved å sveipe fingeren over navigasjonsknappene i bunnen, slik at du lettere kan rekke opp til motsatt hjørne med tommelen. 

Dobbelt SIM-kort 

For deg som ofte er på tur til utlandet, kan muligheten for å putte to SIM-kort i telefonen være svært kjekk. 
Det går riktignok på bekostning av minnekortplassen, så da får du ikke utvidet lagringsplassen utover de 32 GB med internminne, men de er uansett tilstrekkelig for de fleste av oss. 

Med to SIM-kort i telefonen kan du for eksempel skille mellom jobb og privat, eller bruke et utenlandsk SIM-kort og dermed få lokale priser når du ringer eller surfer på nettet. 
I menyene velger du hvilket av SIM-kortene du vil bruke 3G/4G-trafikk på, mens det andre må nøye seg med 2G. 

Videre kan du definere forskjellige ringetoner til hvert SIM-kort og da nås på begge abonnementene når du bruker telefonen. 
Når du ringer og sender meldinger, angir du hvilket SIM-kort du vil bruke. 

Emotion UI på godt og vondt 

I likhet med de aller fleste andre produsenter av Android-telefoner, har Huawei sitt eget skall på toppen av Android,som de kaller Emotion UI, eller EMUI. 

Som før må vi påpeke at dette skallet gir oss både gode og dårlige følelser. 
Her er tingene vi setter pris på og ikke: 

Vi synes det er kult å kunne bla i lassevis av ulike temaer, som består av både låseskjermer, bakgrunnsbilder og ikoner. 
I løpet av noen få sekunder kan man bytte ut alt, og dermed gjøre telefonen litt mer personlig enn hos mange andre. 
Du kan også velge blant en god håndfull overganger når du sveiper mellom hjemskjerm-sidene, for eksempel der skjermbildene roteres som en vindmølle. 

Vi liker godt varslingsmenyen, der hvert varsel får et tidsstempel slik at det er lett å se hva som skjedde når. 
Mange av varslene kan dessuten interageres med direkte, slik at du ved et tapt anrop har en ringeknapp på varslingen som lar deg ringe opp direkte. 
Valg av tema kan dog påvirke lesbarheten på enkelte tekstelementer.Vi liker ikke så godt at hjemskjermen ikke har noen app-skuff. 
Dette er ganske vanlig fra kinesiske mobilprodusenter og også i tråd med hvordan det fungerer på iOS, men vi synes det er mer ryddig å ha ofte brukte apper på hjemskjermen og heller ha resten i app-skuffen. 
Det skal imidlertid sies at telefonen har en funksjon som lar deg gjemme apper fra hjemskjermen og hente frem ikonene ved å gjøre en motsatt klypebevegelse.Huawei har også stokket om litt på noen av valgene i innstillingsmenyen, som gjør at de ofte kan være plassert litt annerledes enn de er på de fleste andre Android-telefoner. 
For eksempel trenger du langt flere trykk enn vanlig for å se hva som har belastet batteriet.Som vi poengterte i P9-testen, er strømstyringen ganske aggressiv, der du selv må gå inn og tillate at apper bruker strøm når de ikke er aktive. 
Det gjør at man fort kan gå glipp av varsler her og der.Vi liker ideen med knokefunksjonen, der du kan utføre snarveier om du bruker fingerknoken og ikke fingertuppen. 
Den fungerer ikke helt 100 prosent, men gjør det blant annet lettvint å ta skjermbilder (kakke to ganger). 

Endelig et godt kamera 

Da vi testet forgjengeren, Mate 7, synes vi det var en feiende flott telefon på nesten alle punkter, med ett hederlig unntak: kameraet. 
Det var rett og slett for svakt i forhold til konkurrentene og gjorde at vi lot være å klistre på vårt «anbefalt produkt»-stempel. 

Denne gangen bruker Huawei en Sony IMX298-sensor i kameraet, med optisk bildestabilisator og lysstyrke på ganske gode f/2,0. 
Oppløsningen på 16 Mp og sensorstørrelse på 1/2,8" gjør dog at pikselstørrelsen blir 1,12 µm, som ikke er alt for imponerende. 

Huaweis kameraapp forholder seg ganske minimalistisk og stilren. 
Som på iOS sveiper man bildet til siden for å bytte kameramodus, og så finnes det en ekstra knapp for mer avanserte innstillinger, som HDR, panoramabilde og proff-modus, der du kan eksponere manuelt (dog uten RAW-støtte). 
Vi savner stadig en auto HDR-funksjon, som de fleste av konkurrentene tilbyr i sine apper, og Huaweis HDR-funksjon løfter heller ikke bildene allverden. 

Akkurat når det gjelder panoramafunksjonen har vi ikke latt oss imponere. 
Det er lenge siden vi opplevde såpass dårlig sammensying av bildene, som i dette eksempelet: 

Det vi liker best med bildene vi får fra Mate 8 er at kameraet evner å gjengi meget naturtro farger. 
Vi kunne nok ha tenkt oss litt mer kontrast enn det som er standard, men alt i alt synes bildene å bli svært gode fra Huawei-telefonen, der den automatiske lysmåleren stort sett gjør som vi ønsker. 

Når mørket faller på synes vi også at Huawei klarer seg relativt godt. 
Under er et 100 prosent-utsnitt av et bilde tatt med ISO 1000 der støyen er ganske uniform uten at det går med alt for mye detaljer i prosesseringen: 

Under kan du se et knippe bilder vi har tatt med Huawei Mate 8: 

For øvrig kan kameraet startes raskt fra låst skjerm ved å trykke to ganger fort på volum ned-knappen, og i innstillingene kan du velge om du da bare vil starte appen eller ta et bilde umiddelbart. 
Akkurat denne funksjonen har vi opplevd som noe upolert der vi av og til må prøve både to og tre ganger før kameraet starter. 

God ytelse 

I daglig bruk er vi meget fornøyde med ytelsen fra Mate 8. Navigering i operativsystemet og vanlig bruk går fint som bare det, og telefonen har også godt med kraft innabords når oppgavene blir tyngre. 

Vi får jevnt over svært like ytelsesmålinger som vi fikk da vi testet P9, selv om Mate 8 er klokket bittelitt lavere (2,3 vs 2,5 GHz). 
Det betyr at vi også her får en meget god score i PCMark, som måler ytelsen med mer hverdagslig belastning (bilderedigering, nettsurfing, spoling i video og så videre), mens Huawei-telefonene ikke helt klarer å nå opp til de beste hva gjelder 3D-ytelse; først og fremst aktuelt for de som spiller spill. 

Batterikapasiteten er 4.000 mAh, som er blant de høyeste i dagens marked. 
I skrivende stund er det nøyaktig ett døgn siden telefonen ble tatt ut av laderen, vi har vært aktive på skjermen i halvannen time totalt og fortsatt er det tett oppunder 50 prosent igjen på batteriet. 
Mange vil derfor klare å få to dagers batteritid fra denne telefonen, som vi anser som ganske godt sammenlignet med konkurrentene. 
Og de færreste skulle ha behov for å lade en ekstra gang mellom morgen og kveld, i hvert fall. 

En ting vi dog aldri har opplevd med en telefon før: 
Da vi plugget den inn i en Samsung-lader en kveld, hadde ikke telefonen ladet mer enn noen veldig få prosentpoeng i løpet av natten. 
Vi dobbeltsjekket etterpå at ledningen stod i, og nei – den lader faktisk nesten ikke med Samsungs lader. 
Litt pussig, siden denne laderen kan levere 9V/1,67A og laderen som følger med telefonen er på 9V/2A. 
Det ser imidlertid ut til å gjelde akkurat denne laderen fra Samsung – andre vi har brukt har fungert som forventet. 

Og med en så kraftig lader går den første halvparten av ladingen raskt for seg, der telefonen nesten har halvfullt batteri i løpet av en halvtime i laderen. 

Konklusjon 

En seks tommer stor telefon er definitivt ikke for alle, men når det er sagt, er det ingen telefoner som utnytter plassen så godt som Huawei Mate 8, og du kan enkelt gjøre bildet mindre om du er nødt til å bruke én hånd. 

Denne gangen har kineserne også levert en stor telefon med et godt kamera, og fortsatt med et stort batteri som gjør at de mange vil klare å få to dagers bruk fra telefonen. 
I hvert fall om man lar Huaweis i overkant aggressive strømsparefunksjoner regjere som de vil, som vi for vår del liker å slå av. 

Fingeravtrykksleseren er svært god, og selv om Huaweis EMUI-skall har enkelte svakheter, finnes det også mange kjekke funksjoner gjemt her og der om du utforsker litt. 
Vi opplever også Mate 8 som en telefon med meget god ytelse og har i bunn og grunn ingen åpenbare akilleshæler. 

En prislapp på snaue 5.500 kroner i nettbutikkene taler også til fordel for Huawei. 
Alt i alt en meget god telefon som vi ikke nøler med å anbefale om du er på jakt etter en stor en. 

Huawei Mate 8 Dual SIM 32GB 
