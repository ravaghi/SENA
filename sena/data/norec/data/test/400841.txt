Restaurantanmeldelsen:Bedre enn fryktet 

Mange kaller Lekter’n på Aker brygge en dyr turistfelle, men alt er ikke like ille. 

– I can’t take your order, but 
I will find somebody to help you, forteller både servitør 1, 2 og 3. 

Vi har tatt turen ut på Aker brygge denne solrike dagen, og overalt er det stappfullt med sol- og øltørste Oslo-boere og turister. 

– 
Man kan si hva man vil om Aker brygge, men de har gjort det mye finere her de siste årene, sier spisefølget. 
Bortover bryggen er det blir flottere og flere sitteplasser, og Lekter’n bader i sol denne tidligere ettermiddagen. 

Maritimt og hyggelig 

– Flotte maritime trekk på sofaene og utrolig deilig med lenestolene i 2.-etasjen, skryter spisefølget. 
Lekter’n er blitt et fint sted å sitte ned noen timer, med flere områder med seil over for dem som vil sitte i skyggen. 
Noen plasser rundt baren er mer bråkete fra musikken og servitører som halser inn og ut, og Lekter’n må bli flinkere til å rydde bord og gulv når gjester betaler og forlater stedet. 
Det er mye rekeskall og gris flere steder. 

Kjente retter 

Vi har endelig fått tak i en servitør som betjener vårt område og får bestilt noen iskalde pils. 
79 kroner for 0,4 liter er dyrt, men det er flere andre steder hvor man betale mer. 

– 
De har flere retter enn jeg trodde på menyen, sier spisefølget. 
Lekter’n tilbyr både klassiske retter som blåskjell, reker, fiskesuppe, fish’n’chips, salater, noen burgervarianter, kyllingvinger, svinenakke, ribs og grillet laks. 

Uspiselig brød 

– 
Her er maten, sier servitøren og forsvinner. 
De har fått mer skikk på hvilke servitører som har hvilke området på Lekter’n, men ikke forvent personlig og hyggelig service. 
Det har de ikke tid til. 

– 
Jeg synes de var veldig kjappe med maten, men det er tydelig at noen retter har ventet på andre, sier spisefølget. 
Verst er det gått ut over hamburgeren, hvor brødet er blitt veldig bløtt og uspiselig. 

Smelt osten! 

Burgeren er ellers midt på treet. 
Vi har bestilt en helt annen type burger, men gidder ikke vente på en ny. 
«Den sterke burgeren» er blitt til en «Luksusburger» og inneholder både sopp, guacamole, løk og trøffelaioli. 

– Burgeren smaker lite, og jeg skulle gjerne hatt noen urter eller mer krydder på den, sier spisefølget om den medium stekte burgeren, som har bevart noe saftighet. 
Tomatskiven er frisk, men noen av de ulike salatbladene er slappe og udelikate. 
Trøffelaiolien smaker lite trøffel, og vi venter gjerne i ti minutter lengre, slik at osten smelter fint på burgeren. 
Nå er den ikke smeltet i det hele tatt. 
Friesene er for lite stekt og uten salt og retten er for dyr – 235 kroner er det ikke mange som slår i Oslo. 

Iskald, «grillet» mai 

– 
Er det ribs fra Rema 1000? 
Spisefølget tar nok en bit av de grillede baby back ribsene, heftig priset til 295 kroner. 
Kjøttet er nokså saftig og mørt og kommer med en i overkant søt BBQ-saus og en skarp chipotlemajones, tørket og røkt chili + majones, med masse snerk på toppen. 
Det er litt lite kjøtt på beina, men det mest skuffende er tilbehøret. 
En iskald, halv mais er lagt på grillen i tre sekunder og burde vært grillet lengre som osten til burgeren. 

– 
Det er greit at det skal være lettlikelig og enkel mat her, men en halv mais er trist tilbehør i tillegg til den bleke, usaltede pommes fritesen. 
Oppturen er de sprøstekte kyllingklubbene som er både store og smakfulle. 
De burde vært saftigere, men de ti bitene til 169 kroner er veldig mye mat for pengene inkludert et stort lass nachos og salsa. 

– Enkel mat i fine omgivelser. 
Det er fortsatt lurest å ta seg en øl på Lekter’n. 

Adresse: 
Stranden 3. Tlf. 
21523231. 

Hva vi spiste: Kyllingklubber, ribs og hamburger. 

Hvem passer det for: Par, små og store grupper, fint for barnefamilier. 

Vegetarretter: 
Vegetarburger, mangosalat og en vegetarblings. 

Lydnivå: 
Noe høy musikk, avhengig av hvor du sitter. 

Miljø: 
4 

Meny: 3 

Mat: 
2 

Service: 3 

Verdi for pengene: 
2 

14 av 30 poeng 
