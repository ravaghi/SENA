En av årets ultimate lytteropplevelser
Thundercat, Kendrick Lamar og Michael McDonald på samme album? 
Ja takk! 

ALBUM: 
Med sin gigantiske 6-strengerbass er Stephen «Thundercat» Bruner et imponerende skue, men 32-åringens styrke ligger ikke bare i hans trollbindende fingerspill. 
På tredjealbumet «Drunk» viser virtousen nok en gang også hvilken fenomenal låtskriver vi har med å gjøre. 

Her ledes Bruners nostalgiske dragning mot soft rock og jazz-fusion til nye nivåer, og gjør plata til hans kanskje mest tilnærmelige så langt. 

Samtidig utfordrer det organiske lydbildet med sine 23 forholdsvis korte spor. 

Mesterverket «Them Changes» har fått bli med fra 2015, mens Kendrick Lamar gjengjelder tjenesten fra «To Pimp a Butterfly» og «Untitled Unmastered» via sitt gåsehudskapende «Walk on By»-vers. 

Rapperen må likevel se seg satt i skyggen av yacht rock-legendene Michael McDonald og Kenny Loggins på «Show You The Way» - et av flere høydepunkt som gjør den både morsomme og vakre «Drunk» til en av årets ultimate lytteopplevelser. 
