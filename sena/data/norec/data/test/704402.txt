Intime viser med orkester i ryggen
Du kan drukne i et orkester, men Isakov flyter høyt. 

Gregory Alan Isakov er født i Johannesburg i Sør-Afrika og oppvokst i Philadelphia i USA. 
Han har fem album bak seg, der sangene har hatt et sparsomt tonefølge. 
Nå tar han et utvalg av disse og fyller på med The Colorado Symphony.Samtidig framfører han de fleste sangene intimt, med den akustiske gitaren og banjoen liggende langt framme. 
Han er den samme som før, som blyanttegningen på et papir. 
Symfoniorkestret er fargestiftene som fyller ut mellom strekene. 
Av og til også utenfor. 

Musikken hans er brukt i tv-serier, men dette bør være platen som gir 1979-modellen et større publikum. 
Liker du forbildene Leonard Cohen og Kelly Joe Phelps, er det gode sjanser for at du vil sette pris på Isakov også. 

Bonus er en flott versjon av Ron Scotts "Liars". 

Beste spor: 
"Liar", "Big black car", "The stable song", "That sea, the gambler", "Living proof". 
