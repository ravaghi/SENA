Halvseig Halsey
Popmusikk blir ikke mer middelmådig enn dette. 

Ashley Frangipane har i løpet av sine 22 år på kloden rukket å fremstå som en av de mest lovende popartistene for det neste tiåret – en anvendelig og gjenkjennelig vokalist med teft for refrenger det ryker av. 
"Now Or Never", første smakebit fra det kommende andrealbumet Hopeless Fountain Kingdom, illustrerer imidlertid nødvendigheten av et solid låtskriverhåndverk i bunnen av det hele. 

Sterke navn er involvert på produksjonssiden – i tillegg til "vår egen" Cashmere Cat, som bygger sin internasjonale karriere stein for stein med låter som dette, bidrar stjerneprodusent Benny Blanco (Katy Perry, Justin Bieber, Ed Sheeran) og Happy Perez (Frank Ocean, Miguel). 
Med dette i bakhodet er det pussig hvor lite egenart som har fått prege det ferdige produktet. 

Rent rytmisk trekker refrenget tankene mot Aaliyahs "One In A Million" og lignende saktebrennende krutt. 
Men "Now Or Never" mangler nerven og suget som kjennetegner en virkelig essensiell slowjam – den synes snarere fornøyd med å flyte trygt og traust av gårde, uten motstand nok til å røske den ut av en stadig mer generisk og forutsigbar popformel. 
Ingenting å hisse seg opp over i noen retning, med andre ord. 
