Hekkan i Pedersgadå
Det er en kunst å lage en skikkelig god burger. 
På Hekkan i Pedersgadå kan du velge mellom en rekke kunstverk. 

For meg begynte det på Nytorget. 
Det var en av disse virkelig varme sommerdagene i 2018. 
Asfalten dirret innover Pedersgadå og la seg som en luftspeiling over krysset med Langgata, akkurat der Hekkan er å finne nå. 

Lite visste jeg dengang, at det som fortonte seg som et fata morgana skulle bli til virkelighet. 

På Gladmat falbød Hekkan slidere - små burgere så beskjedne på størrelse at de går ned i én munnfull - men så velsmakende at det lett kan bli én til. 
Og enda en. 
Det var her jeg fikk smaken på Butter Burger, en real heart stopper med Kviteseidsmør der halvparten av smøret er brunet, og så pisket med det resterende smøret, sammen med en dash Midsummer Hotsauce. 

Ai, ai. 
Og nå får jeg det altså i Pedersgadå på permanent basis, bare i fullverdig burgerstørrelse. 
Ironien er fullkommen. 
Dette var et legekontor før. 
Nå brukes lokalene til å drive befolkningens kolesterolnivåer mot nye høyder. 

Saftige smaker 

Jeg greide ikke stå imot. 
Jeg måtte ha en. 

Burde jeg ringe etter ambulanse på forhånd, for å ha den stående utenfor burgersjappa just in case? 

Butter Burger til meg. 
Jeg fikk med et par gode hjelpere som satte til livs henholdsvis en Burgler - standardburgeren tomat, rødløk, salat, burgerost og hekkandressing - og en Dirty Burger med dobbel ost, chilimayo, fritert løk og penslet med smør for sikkerhets skyld. 
Senere en dag spiste jeg en lett lunsj på Hekkan, bestående av en Barbecue Burger med cole slaw, BBQ-saus, ost, sticky pickles, bacon og raust med sprø salat. 

Saftige smaker rant rundt på burgerbrødet fra Sandnes bakeri og kapslet fingrene mine inn i fett og fine smaker. 
Skulle jeg feige ut og ty til engangshanskene som lå og lurte på meg i en liten kasse midt på bordet? 

Nei. 
Ikke denne gutten. 
Men det gikk med noen servietter. 

Best i byen 

For meg er Hekkan best i byen, litt mindre avansert i snittet kanskje, enn The Shack og Døgnvill - som også byr på knallgode gourmetburgere - men Hekkan oppleves som naknere. 

Kvaliteten på burgeren starter med miksen av stykningsdeler som går med i kjøttdeigen. 
Deretter handler det om malingsgrad. 
Så skal de mekkes sammen, før de stekes akkurat medium på kullgrillen og serveres raskt. 
Til dette synes jeg det er aller best med cola, gjerne sukkerfri, men iskald. 
Hekkan byr på et par relativt enkle og greie viner i tillegg, samt et utvalg kvalitetsøl, ikke minst lokalt kvalitetsøl. 

Da vi som bor hjemme hos oss spiste middag her, kom regningen på 785 kroner for tre burgere med alskens tilbehør, to glass vin og en brus. 
Cocktails har de også, for dem som vil gjøre det til en helaften, men du kan gå her og spise en enkel burger til 79 kroner hvis du er på et stramt budsjett. 

Lokalene er enkle og hippe. 
Bortsett fra stablene med grillkull i inngangspartiet, kunne dette like gjerne vært ei skateboardsjappe som ei burgersjappe. 
Musikken er god og utsikten til gatemiljøet utenfor er livlig og urban. 
Servicen er super, men det er jo ikke så fryktelig avansert å servere burgere. 

Dette gjenspeiles også i karakteren. 
Det er liksom grenser for hvor stor restaurantopplevelsen blir på et sted som dette. 
Hekkan er et spisested og et take away-sted. 

Enkelt og greit. 

Akkurat som en helt perfekt burger. 
