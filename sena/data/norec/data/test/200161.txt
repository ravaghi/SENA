Test:Mercedes-Benz C-klasse cabriolet AMG 

Mercedes har lansert det som etter vår mening er bortimot verdens beste kabriolet i sin klasse. 

Nylig lanserte Mercedes en kulere versjon av C-klasse - kupéen (som vi har testkjørt). 
Så fulgte de opp med kabriolet-utgaven, som er noe mer enn en kupé med avkappet tak. 
Det vet vi, for nå har vi kjørt den. 

Kjøre åpen bil i Italia blir sjelden feil. 
Synd da, at regnet pøste ned den første dagen vi prøvekjørte den nye Mercedes-Benz C-klasse Cabriolet i Nord-Italia og på flotte kjøreveier i vakre Slovenia. 

Kvalitetskalesje 

Det ble dermed mye kjøring med taket oppe og det var for så vidt imponerende i seg selv – den litt dyrere varianten stofftak vi disponerte er en kalesje som isolerer fantastisk godt både mot naturelementene ovenfra, vindsus og øvrig støy. 

Etter hvert ble det heldigvis oppholdsvær og vi kunne konstatere at taket tas ned i hastigheter rett under 50 kilometer i timen. 
Med et tastetrykk tar det cirka 20 sekunder før man kan kjøre kabrioleten slik den skal kjøres – åpen. 

For det er deilig å høre fuglene kvitre i vakkert landskap i en åpen bil – særlig når det er så forseggjort og høyverdig som i en Mercedes-AMG C43 4Matic, som var vår første testbil. 
Høyverdig, eller premium, betyr også temmelig dyr – dessverre, uten at vi har den eksakte prisen ennå. 
Men regn med et tillegg på noen tusenlapper i forhold til C-klasse Coupé i tilsvarende versjoner. 

Luftskjerf 

Men så er da også bilen vi kjører utrustet for å gjøre kjøreturen uten tak så behagelig som mulig. 
Den har såkalt Aircap , som reduserer trekk og turbulens inne i bilen, og et varmende ”luftskjerff” (Airscarf) som sender varm luft bak nakken. 

C-klasse Cabriolet har to separate bakseter, som kan legges ned i forholdet 50/50 – praktisk hvis man skal frakte en lang pakke fra Ikea… 
Det er en fordel at bilen faktisk kan tilby disse to ekstra sitteplassene, i motsetning til lillebror SLC, men det blir trangt og relativt ukomfortabelt for voksne. 
Med taket på plass er det dessuten vanskelig å klatre inn der bak. 

Sportslig og komfortabel 

Vi fant snart ut at C-klasse Cabriolet er laget for en mer sporty kjøreopplevelse enn både sedanen og stasjonsvognen. 
I likhet med kupéen. 
Understellet er for eksempel senket 1,5 centimeter i forhold til C-klasse sedan. 
Det er standard med stålfjæring og adaptive dempere, men man kan selvsagt velge sportschassis og luftfjæring mot tillegg i pris. 

Våre testbiler var utstyrt med dette og vi fant det mer vellykket enn da vi kjørte C180 som sedan rett etter lansering i Norge. 

Ved lansering kommer C-klasse cab med et utvalg av to dieselmotorer og hele seks bensinmotorer. 
Rekken starter med C 180, som logisk nok (?) er utstyrt med en 1,6-liters motor. 
Det hele toppes av en fabelaktig morsom Mercedes-AMG C 63 S, som vi fikk kjøre dag 2. 
Den har den kompakte 4-liters V8-motoren vi først fikk oppleve i Mercedes-AMG GT S for to år siden. 

9-trinns automat 

Alle motorer kan kombineres med 9-trinns G-Tronic automat, med unntak av C 63, som har 7-trinns dobbelkløtsj-automat for å takle de 700 newtonmetrene med dreiemoment. 
firehjulsdrift (4Matic hos Mercedes), er standard for alt over C 200. 

Vi startet altså med å kjøre Mercedes-Benz C 43 4Matic. 
Med 367 hester fra en V6-motor og turbokraft (520 newtonmeter), fra rimelig langt nede i arbeidsregisteret (2.000 - 4.200 omdreininger sparker det godt fra og på det fuktige veidekket er firehjulsdrift slett ikke å forakte når man kjører nær slippgrensen. 

Vi fant snart ut at Mercedes og AMG sammen har fått til nok et mesterstykke av en bil - sportslig helt oppe i BMW-territorium, og samtidig komfortabel nok - og med en heftig snerrende V6-lyd, som vi riktignok opplevde forbigått dagen etter - i C 63 med V8-motor. 
Men likevel: 
Dette gir en god kjøreopplevelse og bilen er mye morsommere å kjøre - selv med taket oppe - enn «standard» 
Mercedes C-klasse. 

Vi husker fra for noen år siden styringen hos Mercedes som litt vag - nesten dvask, men her er den skarp, direkte og presis. 
Svingkjøringen går som en drøm, og svinger er det mye av i grenseområdet mellom Italia og Slovenia. 

For så vidt som forventet - dette var jo, tross Mercedes-Benz-navnet, AMG tross alt, og vi var litt spente på hvor stor kontrasten ville være da vi etter en kaffepause rattet en «lillebror» C 400. 
Kontrasten var større enn forventet. 
Miljøet ombord er rimelig likt og med 333 hestekrefter er vi ikke så langt fra «AMG-Benz» 43 (367). 
Men deretter er det noe annerledes. 

Hovedvekt komfort 

Bilen uten AMG-understell er vesentlig mer komfort-orientert og undertagnede, som er en relativt aldrende motorjournalist sa til den nesten purunge kollegaen og samkjøreren at dette er den jeg ville gått for. 
Ikke overraskende var han uenig og ville valgt den skarpere og mer dynamiske AMG-en. 

Og der har vi nettopp grunnen til at Mercedes lager ulike utgaver med nesten tilsvarende ytelser... 

Den aller sprekeste 

Dag to var vi ikke uenige lenger. 
Kjøringen av Mercedes-AMG C 63 ga den sprekeste kjøreopplevelsen og med sine 510 hestekrefter sparker den godt fra - faktisk blir den relativt sprelsk på svingete, fuktige sør-europeiske veier med jevnere asfalt enn hjemme. 
0-100 går unna på 4,1 sekunder i tørt vær med denne bilen, noe vi ikke fant noen grunn til å betvile. 

Akselerasjonen er nemlig heftig fra start - men også i mellomregisteret. 
Kreftene bare pøser på og smilet kommer fort når man kjører noe slikt. 

En altfor sjelden kjøreopplevelse... 

Sier og skriver seks 

Som sagt: 
Det er ikke feil. 
Fant heller ingen feil. 
Bortsett fra været første dag - men det er ikke Mercedes' ...feil! 

Terningen ruller hele veien til seks. 

LES OGSÅ: 

Reiseomkostningene til denne reportasjen er dekket av importøren. 
Les mer her 
