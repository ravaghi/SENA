Dette kan bli den nye folke-elsykkelen
Fornuftig kjøp til 24.000 kroner. 

Det finnes elsykler fra Europris og Biltema til under 10.000. 
Og så finnes det elsykler til bortimot 40.000, for eksempel fra Winora. 

Vi testet også nylig XXL-kjedens Velo City Energy Boost USX, som er noe så sjeldent som en elsykkel til 15.000 med krankmotor og hydrauliske skivebremser. 

Det store utvalget ligger likevel rundt 25.000 kronerspunktet. 
Her finner du ofte sykler med god balanse mellom økonomi, praktisk bruk, trygghet og slitestyrke. 

Vi har tatt en kikk på Diavelo Momentum 200 som leveres gjennom Sport1-kjeden og som her koster ei krone under 24.000. 

Kommer langt på batteriet 

For to år siden testet vi Diavelo Pure 7, som den gangen ble solgt gjennom XXL-kjeden for 15.000 kroner. 
Det var en betydelig enklere sykkel, og vi var ikke helt fornøyd med den korte batteritiden. 

Momentum 200 til 9.000 kroner mer er noe helt annet. 
Mens Pure 7 hadde bakhjulsmontert motor fra for oss ukjente Protanium, har Momentum 200 en fyrig PW-krankmotor fra Yamaha. 

Batteriet er på 400 wattimer med 11,11 Ah (amperetimer), mot Pure 7s 8,8 Ah-batteri. 
Hvor langt du kan sykle før du må lade på ny er avhengig av motorbruk, egeninnsats, vind og terreng, men det er liten tvil om at du kan sykle lenger med et batteri på 11 Ah enn med en på 9. 

Med Diavelo Momentum 200 var det hele 75 prosent igjen på batteriet etter vår standard testtur fra Risløkka til Grefsenkollen i Oslo, 6,5 kilometer med en stigning på 263 meter. 

Dette går fort! 

Distansen ble tilbakelagt på 18 minutter. 
Det er fire minutter lenger enn med rekordholderen Winora Yakun Urban, som bruker Yamahas aller nyeste og sprekeste motor, PW-X. 
Og akkurat likt med vår private Haibike Xduro Hardnine RC med Bosch CX-motor. 

Både Diavelo og Winora-syklene ble testet med maks motorstyrke, henholdsvis «High» og «Extra Power». 

Rent teknisk er de to motortypene identiske, med en styrke på 250 watt og dreiemoment på 70 Nm kontinuerlig og 80 Nm maksimalt. 

De føles også like når du sykler i vanlig tempo, men PW-X gir mye mer i bakkene når du virkelig trenger det. 
Dette går likevel hardt ut over batteriet, som lades ut langt raskere. 

Vi kan med andre ord fint leve uten «Extra Power»-innstillingen. 
«High» gir mer enn nok styrke, også i de seige, lange bakkene. 

Trygghet på nedturen 

Dessverre tenker ikke alle alltid på bremsene når de kjøper sykkel. 
Det bør man absolutt gjøre når man kjøper elsykkel. 

Vi vil si det så sterkt at du kan glemme felgbremser og trommel/pedalbrems om du skal bruke elsykkelen til noe annet enn korte turer til butikken i et flatt og tilnærmet bilfritt nærmiljø. 

Til bysykling, langturer og markaturer er det bare én ting som gjelder: 
Skivebremser. 
Og aller helst hydrauliske, slik at du belaster fingrene mindre. 

Diavelo Momentum 200 er utstyrt med Shimano BR-M365, som har et sterkt slektskap med Shimanos SLX og XT-bremseserie. 

For egen regning har vi ettermontert XT-bremser på vår Haibike-sykkel, og bremsene på Diavelo-sykkelen føles ikke stort dårligere. 

Her er det myk, gradvis nedbremsing med full kontroll i de bratte nedoverbakkene mot byen fra Grefsenkollen, og ikke antydning til skriking fra bremseklossene. 

Oser fornuft 

Altus er den nest billigste girtypen Shimano leverer, men blir regnet som en arbeidshest som ikke svikter. 
Her er det 8 steg, og det holder i massevis for en elsykkel der du i tillegg kan regulere motorstyrken. 

For øvrig er sykkelen utstyrt som den bør når den skal brukes til daglig: 
Med lys foran og bak som er knyttet til batteriet og styres med samme knapp som motoren, bagasjebrett og skjermer. 

Modellen finnes i både med lavt innsteg og høy stang. 
Den finnes også i to størrelser, Medium og Large. 
Kjørestillingen er oppreist med bredt styre, noe som absolutt er å foretrekke i trafikken. 
Og selv med sine 23 kilo (veid med bagasjevekt) føles den lett å manøvrere. 
Vekten er for øvrig helt normal for en elsykkel. 

Sykkelen oser i det hele tatt fornuft og praktisk bruk. 
Og best av alt: 
Den er riktig morsom å sykle på. 
Også på grus fungerer den bra, men vi ville nok ikke ha brukt den over lengre strekninger på skogsbilvei. 
Og slett ikke i utmark. 

Alt i alt er dette et svært fornuftig elsykkelkjøp. 
Diavelo Momentum 200 anbefales til alle andre enn marka- og treningssyklister. 
