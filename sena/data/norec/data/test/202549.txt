Fjerde generasjon Toyota Prius prøvekjørt
Fjerde generasjon er ute og er selvsagt bedre enn forgjengeren. 
Men den har mer ved seg enn som så. 

Etter noen kjøreturer i nye Toyota Prius er konklusjonen rimelig klar: 
Dette er mer, men bedre, av velkjente saker. 

Toyota har her brukt en teknisk ganske avansert grunnformel og har oppgradert de fleste ingrediensene. 

Resultatet er en bil Prius-kundene utvilsomt vil bli begeistret for, en romsligere, mer velkjørende, sikrere og mer anvendelig bil – kort sagt mer enn det vi forventet. 

Og: 
Noe som kan tiltrekke kunder som ikke vurderte bilen på grunn av manglende mulighet for å trekke tilhenger: 
Nå kan den utstyres med tilhengerfeste og dra opptil 725 kilo. 

Med et unntak: 
Nye Prius har faktisk mindre krefter enn før – det var overraskende å konstatere at maksimal effekt nå er nede i 122 hestekrefter, mens forgjengeren hadde 136. 

Som vi skal komme tilbake til, er det likevel slett ikke noen dramatikk i det. 

Fortsatt dråpe 

Designen er den første åpenbare endringen. 
Her går det i linjer og vinkler og modernistiske grep som gir bilen et distinkt utseende, men det er ikke alle som har sansen for det kreative formspråket, som vi tror reflekterer japansk mer enn vestlig kulturarv. 

Den etter hvert klassiske dråpeformen er likevel beholdt, så Prius av 4. generasjon har en helt tydelig Toyota-identitet samtidig som den også har en gjenkjennelig Prius-identitet, slik den ble definert da generasjon 2 kom i 2004. 

Profilert 

Hva mener du? 

Nye Toyota Prius er... (Avsluttet) 

Særlig for en bil som skal ha en markert miljøprofil, er nettopp profilen viktig, og det er denne som i stor grad bidrar til at luftmotstandskoeffisienten blir så lav som 0,24. 

Bilen er blitt lavere – nå 147 centimeter – og taktets høyeste punkt er dratt frem med 17 centimeter i forhold til forgjengeren. 

Akselavstanden er fortsatt like lang som i dagens Prius – 270 centimeter, men den mer foroverlente bilen er nå 6 centimeter lengre og måler 454 centimeter. 

Bredden har også økt noe – nå er Prius 176 centimeter bred. 

Ny arkitektur 

Likevel er de konstruksjonsmessige endringene større enn disse tallene tyder på. 

Prius er nemlig bygget på en helt ny plattform som er en del av Toyota-konsernets nye produktstrategi der alle nye modeller skal baseres på en felles arkitektur kalt TNGA (Toyota New Global Architecture). 

Prius-plattformen er den første som springer ut fra denne arkitekturen og den har fått navnet GA – C, som indikerer at det dreier seg om en bil i kompaktklassen. 

Sitter lavere 

Et av resultatene av fornyelsen er en bedre layout og generelt bedre organisering av interiøret i bilen. 

Man sitter lavere nå enn før – det såkalte «hoftepunktet» er flyttet ned med nesten seks centimeter - og flere mekaniske komponenter er plassert lavere i bilen. 
Vi fant generelt en bedre sittestilling enn før i forhold til pedaler og ratt. 
Vi fikk for øvrig inntrykk av at sistnevnte har fått noe bedre justeringsmuligheter enn på dagens Prius. 

Samlet gjør endringene at bilens reduserte høyde ikke går ut over innvendige plassforhold – tvert imot er disse bedre enn på dagens modell. 
Man har inntrykk av noe bedre armslag, takhøyden foran er meget bra, den bak er fortsatt noe begrenset grunnet fasongen på karosseriet. 

Kjører mer voksent 

Det medfører også at bilens tyngdepunkt er vesentlig lavere. 
Sistnevnte punkt, kombinert med en strukturstivhet som er forbedret med hele 60 prosent, gjør sitt til at bilen oppleves mer stabil på veien og kjøreegenskapene er merkbart forbedret. 

Det gjør heller ikke noe at bakstillingen har fått doble triangelarmer i stedet for torsjonsaksel, noe som bidrar til å gjøre kjøreegenskapene mer «voksne» - der forgjengeren kunne virke litt spretten over ujevnhetene har vi nå følelsen av at bilen sitter bedre på veien. 

Siden vi er inne på kjøreegenskapene, er disse blitt klart bedre for hver generasjon og fremstår som både ryddige og gode så vidt vi kan bedømme utfra de første kjøreturene over cirka 25 mil. 

I forhold til vår opplevelse da vi testet generasjon 2 er dette blitt mye, mye bedre. 

Ta det med ro 

«Inspirerende» er fortsatt ikke ordet å bruke, men det er for så vidt ikke noe ankepunkt mot denne bilen som er laget for et «laid-back» bruksmønster og avslappet kjørestil. 

Den nye elektriske servoen fungerer greit og bilen følger sporet føreren ber den om å følge, dog uten å gi spesielt gode tilbakemeldinger. 

At det ikke er en bil som er utviklet for folk som er ute etter sportslige kjøreopplevelser understrekkes av drivlinjen, der motorene nå faktisk har fått sine ytelser noe redusert i forhold til forgjengerens: 
Fra 136 hestekrefter er nå hybridsystemets samlede ytelse nede i 122. 

Mer harmoni 

Men for straks å berolige leseren: 
Nye Prius oppleves slett ikke som svekket, snarere tvert i mot. 
På papiret oppgis 0-100-tiden til 10,6 sekunder, bare en anelse mer enn før, men vi opplevde i praksis bilen som like kvikk, for det første, og med mer harmonisk fremdrift, for det andre. 

Vi fant også ut at bilen kan kjøres temmelig fort på motorvei, fortsatt med lavt lydnivå og fortsatt med god retningsstabilitet. 

Transmisjonen (det dreier seg ikke om noen girkasse i tradisjonell forstand), er fortsatt overlatt til et planetgir og er dermed av CVT-typen (kontinuerlig variabel). 
Systemet er forbedret siden forrige gang i den forstand at det gjør mindre av seg og gassresponsen oppleves nå mer direkte enn tidligere. 

Det skal også tyngre fot til på gassen før den fyker opp i maksimalt turtall og blir hengende der - noe som ikke er behagelig for ørene. 
Men det venner man seg nå raskere til å unngå - behovet melder seg rett og slett i mindre grad. 

Oppgradert hybridsystem 

Teknologien er velkjent og velprøvd, men oppgradert med en rekke forbedringer. 
Bensinmotor pluss elmotor samarbeider for en mest mulig effektiv fremdrift og man kan velge mellom kjøreprogrammene Normal - der forholdet ytelser/ drivstoffeffektivitet optimeres, Eco, der drivstoffeffektivitet får prioritet over ytelsene, og Power, der ytelsene får prioritet på bekostning av drivstofføkonomien. 

Batteripakken er som tidligere av typen nikkel-metallhydrid (NiMh) og har omtrent samme kapasitet som tidligere. 
Den er imidlertid mer kompakt og er blitt plassert lavere i bilen, under baksetene. 
Dette er muliggjort gjennom bruken av den nye TNGA-arkitekturen. 
Batteriet kan øke rekkevidden oppnådd gjennom regenerering av energi. 

Bensinmotoren er fortsatt en 1,8-liter som fungerer etter Atkinson-prinsippet og som ifølge de japanske ingeniørene som var tilstede på lanseringen nå har fått en rekordartet termisk virkningsgrad på 40 prosent. 

Elmotor/generator og generator er integrert i en kraftfordelingsenhet av transaksel-typen sammen med planetgir og reduksjonsgir. 

Den elektroniske kontrollenheten (Power Control Unit eller PCU) er en tredjedel mindre enn før samtidig som den er mer effektiv med en reduksjon av strømtap på 20 prosent. 

Alt i alt har nye Prius betydelig forbedret drivstofføkonomi enn tidligere. 
Vi hadde ikke anledning til å teste dette formelt, men kjørte på ned mot 0,4 liter per mil uten det minste forsøk på å kjøre økonomisk. 

Oppgitt forbruk er 0,3 til 0,33 liter på mila avhengig av hjulstørrelse og CO2-utslipp fra 70 gram per kilometer. 

Les også: 
Toyota RAV4 hybrid endelig testet 

Bra priset 

Selv om Prius ikke nyter godt av de samme avgiftsfordelene som ladbare hybrider og særlig elbiler, synes vi prisene er meget gode på nye Prius. 
Og prislisten er enkel å forholde seg til: 
Nye Prius kommer i tre utstyrsversjoner: Active, Active Style og Executive. 

Active koster 277.900 kronerActive Style koster 296.400 kronerExecutive koster 314.300 kroner 

Velutstyrt 

Man får helt klart mye bil for pengene - bilen er ganske velutstyrt i utgangspunktet og allerede graden Active inkluderer Touch 2-systemet med 7-tommers berøringsskjerm (uten CD-spiller), ryggekamera, bluetooth trådløs-opplegg, DAB+ radio og USB kontakt, nøkkelfri adgang (fører) og start, 2-soners automatisk klimaanlegg og 60/40 nedfellbart baksete 

Med denne graden får man også 15-tommers aluminiumsfelger Bi-LED hovedlys, automatisk fjernlys, og «Følg meg hjem» lysfunksjon. 

På sikkerhetssiden er følgende standard: 
Toyota Safety Sense med radar, som inkluderer de nevnte automatiske fjernlysene, Kollisjonsvern med autobrems og fotgjengervarsling, skiltgjenkjenning, filskiftvarsling med styreassistanse, adaptiv konstantfartsholder som fungerer i alle hastigheter og tretthetsvarsler. 

Utstyrsnivået over, Active Style, har i tillegg som standard 17-tommers alufelger (det gjør at normert forbruk og utslipp stiger fra henholdsvis 0,3 liter per mil og 70 gram CO2 per kilometer, til 0,33 og 76). 
Den har også skinnratt, head Up Display (HUD) (frontrutedisplay) i farger, Vannavvisende sideruter foran, blindsonevarsel (BSM) og Krysstrafikkvarsel (RCTA), automatisk nedblending av innvendig speil, nøkkelfri adgang for både fører og passasjerdører samt bakluke – og mykt materiale i øvre del av dørene foran. 

Toppnivået, Executive, leveres som standard med det øvrige tilgjengelige utstyret unntatt metallic lakk og skinninteriør, som koster henholdsvis 5.200 kroner (6.500 for perlemorhvitt) og 14.500 kroner. 
I tillegg til Active Style har den premium-lydpakke fra JBL, såkalt 6. sans sensorpakke (regnsensorer, parkeringssensorer med autostopp, parkeringsassistanse, OG+ navigasjon og trådløs mobillader. 

Konklusjon: 
Anti-stress 

Vær med og nominer kandidater til årets bil! 

Vi søker 30 kandidater til Årets Bil 2017-kåringen. 
Synes du Prius er en aktuell kandidat? 
(Avsluttet) 

Man kan kose seg under kjøreturen i Prius. 
Fordelen med denne typen bil, særlig når den er blitt så bra som nå, er at man oppmuntres til å legge an en avslappet kjørestil, slik at man kan stresse ned og nyte turen med lavt støynivå og god komfort. 

Det er ingen vits i å jage turtall og haste gjennom svingene, det liker ikke bilen og det vil heller ikke de som sitter i den. 
Samtidig er ytelsene gode nok for de fleste. 

Vår konklusjon er at Prius har blitt et stadig mer raffinert produkt med årene og den mest modne hybriden på markedet. 

Tatt i betraktning det gode forholdet mellom ytelser og forbruk og det hyggelige prisbildet, ser vi på Prius som en av de mest attraktive Toyota-modellene og en grei femmer på terningen. 

Flere bilder: 

Reiseomkostningene til denne reportasjen er dekket av importøren. 
Les mer her 
