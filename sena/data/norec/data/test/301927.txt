Veldig dumt å gå glipp av vente-EP-en til Tønes
Fem nye låter med Tønes på sitt beste. 

EP: 
Frank Tønnesen fra Sokndal sier i et intervju med Haugesunds Avis at han blir litt redd innimellom, når han synes en ny sang likner noe han har gjort før. 

– Føler jeg det blir «typisk Tønes», arresterer jeg meg selv, sier han. 

Underfundig 

Det er nok ikke til å unngå at det blir «typisk Tønes», for det finnes ikke maken til denne artisten her i landet. 
Og det skal vi jo være glade for, det er jo sånn vi vil ha ham. 
Det har dessuten gitt ham tre Spellemannpriser for de to siste albumene. 

For - det er ingen som skriver sangtekster som Tønes; underfundig, morsomt og gjenkjennelig, om ting ingen andre skriver om. 

Noen ganger er det litt som stand-up som er for intelligent til at vi ler høyt, andre ganger som et dikt eller en kortnovelle. 

«Ein tidlig måren» er for eksempel, bokstavelig talt, en varm skildring av en god morgenstund ved ovnen. 
Verken mer eller mindre. 

«Vente-EP» 

«Ikkje mogna» er en «vente-EP» før et nytt album kommer til høsten. 
Det fengende høydepunktet «Maxitaxi» (den som kommer når festen er på sitt beste) blir riktignok med videre, men det ville være dumt å gå glipp av de fire andre låtene – som er nesten like fine. 

For eksempel kan du høre ham spille banjo etter press fra produsent Frode Strømstad (sjøl om han ikke kan det, som han sjøl sier) på «Våkna ny». 
Og alle som har bodd på hotell eller motell vil nikke gjenkjennende til «Motellblues». 

Ikke for vanlig 

Da albumet «Vindbrest» kom for to år siden, tillot jeg meg i anmeldelsen å be pent om at Tønes ikke måtte bli for vanlig. 
Det var hans mest produserte album, like mye pop som viser. 

Ikkje mogna» er absolutt innafor den Tønes vi liker best. 
Det er variert, mer nedstrippet og mer «typisk Tønes». 
Han må bare tåle det. 

Frode Strømstad, som også produserte «Vindbrest» har fortjenestefullt latt ham være enda litt mer Tønes enn sist. 
Det er mer rett på sak, også musikalsk. 
«Ikkje mogna» ennå, synger han. 
Jo da, og det er bare å glede seg til høsten. 

I mellomtida reiser Tønes videre på turneen som startet i Lyngdal torsdag. 
Tirsdag 21. februar står Bergen for tur. 
