Ordlaus smerte i norsk Manneland
FILM: 
Poetisk og vondtgodt om far og son, ein dramatisk sommar og mannleg smerte, basert på Per Pettersons roman. 

Ut og stjæle hester 

Sjanger: Drama. 
Med: 
Stellan Skarsgård, Bjørn Floberg, Tobias Santelmann, Pål Sverre Hagen, Danica Curcic, Jon Ranes, Gard B. Eidsvold. 
Regi: 
Hans Petter Moland. 
Norge, 2019. 
Lengde: 
2 t. 3 min. 

Med «Ut og stjæle hester» klarte Hans Petter Moland noko ingen annan norsk regissør har klart før: 
For fjerde gong blei han plukka ut til det prestisjetunge hovudprogrammet ved Filmfestivalen i Berlin. 
Det blei ingen Gullbjørn, men filmen fekk Sølvbjørn for beste foto (Rasmus Videbæk). 
Det skjønar eg godt, for «Ut og stjæle hester» er ein uvanleg vakker film å sjå på. 

To av denne helgas premierefilmar er baserte på kritikarroste romanar. 
Dei har openbare likskapar og forskjellar i korleis dei har omskapt litteratur til film. 
Skulle eg drive filmatisk kjønnsanalyse, ville eg sagt at «Baby Jane» (2005) - skriven av Sofi Oksanen og regissert av Katja Gauriloff - er ein feminin film. 
Mens «Ut og stjæle hester» (2003) - skriven av Per Petterson og regissert av Hans Petter Moland - er maskulin. 

Trond, flott spela av Molands langvarige samarbeidspartnar Stellan Skarsgård, flyttar ut i ei hytte i Finnskogen. 
Det er 1999, nærmar seg nyttår, Tronds kone er død etter ei bilulukke for tre år sidan. 
Trond vil vera aleine, men blir motvillig kjent med Lars, like flott spela av Bjørn Floberg. 

Møtet med Lars virvlar opp ein straum av dramatiske minne frå sommaren 1948, då Trond var med faren, magnetisk spela av Tobias Santelmann, på tømmerhogst, fløting og steling av hestar. 
Jon Ranes imponerer som 15 år gamle Trond. 
Også Danica Curcic, som spelar mora til Lars, og Pål Sverre Hagen, som faren, spelar så det gjer vondtgodt i sjela. 

Dette er ei verd av menn, med hardt fysisk arbeid, reidskap, våpen, natur, pissing utanfor hytteveggen, vedhogst, jakt, logrande hundar og prustande hestar. 
Det er ei fåmelt og barsk verd, der ein ikkje snakkar unødig, og i alle fall ikkje set ord på det som er vanskeleg. 
«Du bestemmer sjølv om det skal gjera vondt,» er farens livsråd til sin 15-årige son - før han riv opp brennesler med hendene. 

Mens «Baby Jane» har kutta forteljarstemma i filmversjonen, har Moland forfattarens stemme med i sin film. 
Somme meldarar meiner det blir overtydeleg, overforklarande og bidreg til å dra ned tempoet når du både ser gutungens reaksjon samtidig som den vaksne stemma fortel kva han tenkte; at det burde vera nok å sjå og tolka bileta. 
Dei om det. 
Eg tykkjer Per Pettersons poetiske forfattarstemme passar godt inn i filmen. 

Moland vekslar elegant mellom dei ulike tidsnivåa i filmen, mellom 1999, 1948 og tilbake til krigen. 
Pettersons roman er blitt ein internasjonal suksess, det skuldast både måten boka er skriven på, men også ei drivande god historie som blir pakka gradvis opp. 
Moland ivaretek romanens måte å fortelja historia på, det er medrivande og vondt å sjå på - på ein god måte. 

Molands mannete film er også poetisk, som «Baby Jane». 
Men dei to litterære filmane er poetiske på ulikt vis. 
Hos Moland står naturen i sentrum, i «Baby Jane» byen. 
Molands filmpoesi er meir fysisk, arbeidande, «Baby Jane» meir emosjonell. 
Og så er altså «Ut og stjæle hester» særs godt filma og uvanleg vakker å sjå på. 
