Både blomster og ugrass på McCartneys første album på fem år
Tråkker på kjente stier på sitt 17. soloalbum. 

ALBUM: 
Det ville være veldig dumt å yppe til en diskusjon om Sir Paul McCartneys evner og posisjon som låtskriver - aleine og sammen med John Lennon. 
Den er ubestridt sterk. 
En ener. 

Men - det er jo ikke nødvendigvis sånn at alt han tar i behøver å bli gull. 
Det kan jo hende at den beste tida som låtskriver er over, og at det er ei tid for alt. 
Samtidig er det lov til ha litt ekstra høye forventninger til en kar som Paul McCartney. 

Klassikere 

Etter Beatles har McCartney lagd noen veldig gode album, som klassikerne «Ram» (med Linda McCartney, 1971) og «Band On The Run» (med Wings, 1973) og noen helt ok album som stillfarende «Tug of War» (1982). 
«New» (2013) hadde også sine sider. 

Da var han 71 år gammel. 
Ville det komme mer? 
Det er nok av jevnaldrende som har lagt ned pennen og bare flyter på gammel storhet. 
Da han besøkte Norge i 2015 og 2016 - med en uimotståelig miks av Beatles og solomateriale - beviste han en gang for alle at han er en av de aller største. 
Konserten var en aldri så liten åpenbaring. 
Så hvorfor gidder han tre år etter, i en alder av 76 år, å gå tilbake til studio? 
Han har jo ingen ting å bevise lenger. 

Lydmontasje 

Første bud for en artist med hans posisjon og rykte må være at låtmaterialet holder mål. 
Det åpner forsåvidt meget lovende (er det lov å skrive det om McCartney?) med albumets høydepunkt, «I Don't Know» - med fine harmonier og en god tekst med åpningslinjene «I got crows at my window / dogs at my door / I don't think I can take any more / what am I doing wrong, I don't know». 

«Carpool Karaoke» 

«Come On To Me» følger, en mer rocka sang med blåsere som vil være kjent for dere som har sett «Carpool Karaoke» fra «The Late Late Show with James Corden», en fornøyelig biltur gjennom Liverpool fra i sommer, på YouTube. 
Men låten i seg sjøl er ikke spesielt spennende. 

«Happy With You» er en sang som bare en lykkelig mann kan skrive - veldig fornøyd med livet akkurat nå, samtidig som han tar et oppgjør med fortida. 
En halvakustisk «gladlåt». 

«Who Cares» er solid McCartney-materiale og «Fuh You» er en anmassende og tullete sak. 
Men - midtveis i albumet er det akkurat som om kreativiteten stopper litt opp. 
Banale «People Want Peace», «Hand in Hand»på og «Back In Brazil» er eksempler på låter som oppleves som lettvint «fyllmateriale». 
At han har gjort bedre ting enn dette er å underdrive. 

Han har det rett og slett for godt, tror jeg. 

«Caesar Rock» er bare anmassende, mens Anti-Trump-sangen «Despite Repeated Warning» på tampen - igjen - er McCartney på sitt beste, med en klassisk oppbygging av lang intro og et langt taktskifte før den finner tilbake til introen. 

Konseptalbum 

«Egypt Station» er McCartneys 17. soloalbum (ikke medregnet Wings-platene), og er lagd som et konseptalbum, med Greg Kurstin (Adele, Beck, Foo Fighters) som produsent. 
Hver av de 14 låtene (pluss to lydmontasjer) er en ny stasjon. 
Sånn for å understeke dette åpner albumet med en lydmontasje fra to togstasjoner (visstnok gjort på samme båndopptaker som ble brukt på «Revolver») og et stort kor - 

Albumet klokker inn på rett under en time. 
Det kunne kanskje vært bedre på 40 minutter, sånn cirka ti låter. 

Coverbildet er for øvrig malt av McCartney. 
En «talentfull type», han derre McCartney! 

Det nærmeste Paul McCartney kommer Norge på sin nye turné er København 30. november. 
