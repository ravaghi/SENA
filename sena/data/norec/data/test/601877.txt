En svak firer
Moromannen Anders Støle Fidje tror dette kan være en svak treer i følge tittelen på denne EP'en. 
Vi løfter ham opp et hakk til en svak firer. 

Andy the Candy skriver tekster som gjør ham til en stor entertainer. 
Det er ikke uten grunn at han inviterer folk til å booke ham til hageselskap og terasseunderholder. 
I fjor gjorde han 42 konserter på to måneder der publikum betalte det de mente han fortjente. 
Fidje, som altså kaller seg Andy the Candy, fortsetter med sin suksessformel. 
For nå har han fem nye låter å underholde med. 

Den første på denne fem spor lange EP’en er linket mot Mandal; det står forresten at Mandal er en drittby på platecoveret. 
Låten heter «Vigelandsmafiaen» og handler om å være i overkant miljøvennlig når man skal ut på en fancy kafé. 
Velformulert satire og sarkasme gjør at man lytter på denne sangen i marsjtakt. 
På den lette og enkle countryfolk-sangen «Dråpe i havet», blir kona nærmest tilintetgjort i et samlivsbrudd; men selvsagt med en sterk ironisk snert. 

Slik fortsetter det. 
Gøy og genialt verbalt. 
Med skildringer av stereotyper i bygenorge med menn som har giftet seg med thai-kvinner, og som ikke helt lever opp til hvordan det var ute på bygda før. 
Låten "Epleslang" er kanskje den minst morsomme her, mens den verbale festen avsluttes med en hyllest til "Kaffi", som også har en mektig musikalsk avslutning. 

Andy the Candy leverer frydefulle tekster, men er ikke fullt så god på melodier. 
Det bryr han seg antakelig ikke så mye om, heller. 
Snart kan han være på en terasse eller i en hage nær deg. 
