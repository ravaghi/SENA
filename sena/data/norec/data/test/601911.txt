Mangler vitalitet
Dette høres mer ut som et middelmådig nachspiel enn en skikkelig fest. 

Det britiske funk-popbandet Jamiroquai har holdt på siden 1992 og stått bak noen av de siste tiårs mest dansbare låter med et retro og friskt uttrykk. 
Bandet har skapt dansefeber og toppet hitlistene med låter som «Virtual Insanity», men nå virker festen å nærme seg slutten. 

Det lover godt med første sang ut «Shake It On». 
Alt er på plass og stemningen er god med et fengende refreng, heftig synth, funkgitar og discogroove - akkurat slik Jamiroquai har som vane å være. 
Oppfølgeren «Automation» leder derimot ikke videre på denne oppskriften, men fører lydbildet inn på kald elektro og overproduserte vokallinjer. 

Jamiroquai klarer aldri helt å komme tilbake igjen etter dette da resten av albumet dreier seg rundt funk-ballader og banale tekster om kjærlighet. 
De to siste låtene «Vitamin» og «Clara» ender det hele med et mageplask og nytt lavmål. 

Forventningene er høye til et band som Jamiroquai - det skal være underholdende dansemusikk som fortsatt holder en høy standard og spennende arrangement. 
Dessverre er de langt unna dette da de mangler både energi og fengende melodier. 
Dette høres mer ut som et middelmådig nachspiel enn en skikkelig fest. 
