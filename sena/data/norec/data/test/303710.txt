Girlpool er bandet som både Willow Smith og kritikerne elsker
Oppriktighet og opprør! 

ALBUM: 
Intimitet er så skummelt fordi avvisning er noe av det vondeste som finnes. 
Girlpool – bestående av bestevennene Cleo Tucker og Harmony Tividad, som synger i kor og veksler mellom å hviske og vræle – har en sjeldent god evne til å fange denne dualiteten. 

Det er tross alt iboende i sjangeren de sverger til: folk punk, møtet mellom oppriktighet og opprør. 

På deres strålende andrealbum, «Powerplant», er forholdet mellom disse motpolene enda mer kraftfulle tidligere. 
Debuten «Before the World Was Big» (2015) – en veldig lovende plate som blant andre Willow Smith elsker – har nemlig en tendens til å bli litt vel twee, for søt og naiv til å etterlate dype avtrykk. 

Den mest åpenbare forskjellen med oppfølgeren er trommene, som slår inn etter 50 sekunder og har vært fraværende inntil nå. 
Det tillater Tucker og Tividad å ikke bare skrike høyere, men også spille hardere. 
På «She Goes By» skulle man tro Kurt Cobain hadde stått opp fra de døde, mens fenomenale «Your Heart» minner om den vakkert vonde emoen til band som Codeine og Unwound. 

Sammen med enda bedre «Everybody Works» av Jay Som, tyder Girlpools «Powerplant» på at 2017 er året der indierocken slår tilbake. 
