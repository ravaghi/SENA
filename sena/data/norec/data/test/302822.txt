Studiodebut etter nesten 20 år som band!
Greasy Gravy er noe så sjeldent som et norsk soulband. 

ALBUM: 
Greasy Gravy skjemmer ikke bort fansen med hyppige plateutgivelser. 
«When The Game Is On» er faktisk første studioutgivelse, siden debuten var en liveinnspilling, den bluesorienterte «Saturday Nite Live». 
Og den kom for ti år siden! 

Crooner 

Halve besetningen er byttet ut, men Greasy Gravy frontes fortsatt av vokalist Tom Erik Holmlund fra Hamar. 
Han er en croonertype som kunne glidd rett in i et storband med Sinatra på repertoaret, men har lagt sin elsk på amerikansk soul fra 60- og 70-tallet. 

Stax og Memphis soul er stikkord her. 

R.C. 

Homlund har skrevet halvparten av tekstene, delvis sammen med andre, mens den avdøde norsk-amerikaneren R.C. Finnigan står for tre. 
Han bidro også på debuten, og står for klassisk soul med ditto tekster om den vanskelige kjærligheten: 
«Tell It To My Heart», «Love On The Rocks» og «When Love Comes Around. 

To coverlåter er det også gjort plass til, Leiber/Stollers standardlåt «Love Potion No. 9» (der Liland får herje fritt) og en Rufus Thomas-cover, «Memphis Train». 

Verken soundet, originallåtene eller valget av coverlåter byr på store overraskelser, og albumet er derfor mer en eksemplarisk hyllest til denne soultradisjonen enn det er originalt. 

Du får ikke så mye møkk på henda som bandnavnet skulle tilsi heller, «The Game Is On» er et pent og ordentlig album, fint produsert av Kim Bergseth. 

Stødig 

Melodiene er signert en av Norges beste gitarister som du kanskje ikke har hørt om, originalmedlem Espen Liland. 
Han er først og fremst stødig som et godstog, men viser også sin elegante klo i albumets høydepunkt, balladen «Like A Stone». 

Blåsere setter alltid en spiss, og arrangementene er i trygge hender hos Tom Erik Antonsen (trompet) og Kasper Værnes (saksofon), som også spiller på albumet. 
Rune Endal, med fortid i både Vazelina Bilopphøggers og Vidar Busk & His True Believers m.fl.., spiller bass og Alexander Pettersen (Billy T. Band m.fl.) sitter bak trommene. 
Magnus Østvang er sjef for både de svarte og de hvite tangentene. 
