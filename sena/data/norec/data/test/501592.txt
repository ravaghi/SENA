Sushi uten smak på Cyclo
Sushikrigen tetter seg til i Bergen. 
Cyclo er ute av kampen allerede. 

Den asiatiske restauranten har som visjon å tilby «Det beste fra Det fjerne østen, samlet under et tak», som det står på hjemmesiden. 
Det er fredag kveld og lokalet bobler over i glede over at det er helg. 

Cyclo Spisebar er enkelt innredet med høye bord, svarte barkrakker i skinn og signalrøde lamper. 
Bordet er dekket med en serviett, spisepinner til engangsbruk og en rød liten skål til soyasaus. 
Kjøkkenet har en åpen løsning, slik at man kan følge med på maten som lages. 
Det er her servitørene henter alt av drikke og bestikk. 
Og gjestene plukker opp posene med take-away. 
Alt av varm mat tilberedes på bakrommet. 

Menyen til Cyclo tar oss mot Asia, og stopper innom flere land. 
Som Thailand og Vietnam, før det bærer videre mot Japan. 
Du kan velge mellom blant annet nudler, wok, barbecue og sushi. 
Det finnes også en egen take away meny, som tilsynelatende er veldig populær. 
For det er mange gjester innom for å plukke med seg mat. 

Ifølge servitøren er Royal combo det mest populære alternativet på menyen. 
Royal combo er en sushipakke med 24 biter maki, 6 biter nigiri og 6 skiver sashimi, og inkluderer en flaske musserende vin. 
Pakken koster totalt 790 kroner og er beregnet for to personer. 
Siden flasken med prosecco koster 350 kroner alene, er det et røverkjøp hvis man tenker kvantitet. 
Du sparer over to hundre kroner på å kjøpe pakken samlet. 
Men kvaliteten bærer tydelig preg av å være på sparebluss. 

Fatet som sushien serveres på er vått, men pyntet med lilla orkideer. 

– 
Du kan faktisk spise dem også, forteller servitøren, før hun går igjennom hva kokken har laget til oss. 
Over halvparten av det som ligger på fatet er laget med laks. 
Det er rikelig med mat, men fisken er fullstendig smakløs. 
Av de fire makiene er det kun scampi tempura som smaker noe som helst. 
Den er laget med jordbær og chilimajones. 
Nigiribitene er lune og velsmakende, men først og fremst på grunn av den søtlige risen og det lille tynne laget med wasabi mellom fisken og risputen. 
Proseccoen fra Veneto er laget på Glera-druen. 
Den serveres med riktig temperatur, men har en kort smak som forsvinner før du rekker å si sushi. 

På enden av kjøkkenbenken der sushien tilberedes, står to av servitørene og spiser sin egen lunsj. 
De tar en bit, tygger litt, tuller litt med kokkene, serverer litt, og går tilbake bak baren for en ny matbit. 
En av servitørene spiser med fingrene, og går deretter for å servere. 
Uten å vaske hendene imellom. 
Det er uhygienisk. 

Det er de samme fingrene som kommer bærende med dessertene våre: 
En sjokoladekake med pasjonsfruktis og en fritert banan med vaniljeis. 
Vi kan se at isen som legges på, er kjøpt ferdig laget. 
Dessertene har ingen form for egen identitet, og begge serveres med et jordbær og en physalis på siden. 
Den friterte bananen er svært syrlig på smak, mens fudgekaken er tørr. 

Både maten og servicen skuffer på Cyclo. 
Servitørene er uoppmerksomme og kan lite eller ingenting om produktene. 
Når vi ber om en vinanbefaling, svarer servitøren at hun ikke selv drikker vin, og derfor ikke kan komme med en anbefaling. 
Min anbefaling er i hvert fall klar: 
Det finnes bedre sushirestauranter i Bergen. 
Hos søsterrestauranten Red Sun i Kong Oscars gate er for eksempel menyen bredere og de nyoppussede lokalene langt hyggeligere. 

Om kort tid flytter det enda en sushiaktør til sentrum når Sabi sushi fra Stavanger åpner dørene. 
Hvis Cyclo skal klare å henge med i konkurransen videre, må de jobbe med både råvarer og service. 
For Cyclo lover deg østens perler, men leverer gråstein. 

Restaurantene vurderes individuelt og på bakgrunn av helhetsopplevelsen av service, mat, konsept, pris og atmosfære innenfor sin egen sjanger. 
Antall hjerter indikerer hvor vellykket opplevelsen var. 
En særdeles negativ opplevelse vil indikeres av ett hjerte. 
Seks hjerter viser derimot til en usedvanlig positiv opplevelse over all forventning. 
