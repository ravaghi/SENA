Et av vårens beste album
Rap med pønkattitude på en klassebevisst og gladtrist debut. 

Slowthai: 
«Nothing great about Britain» (Method) 

Jeg sov i timen da Slowthai havnet på «alles» radar, men nå er jeg lys våken. 
24 år gamle Tyron Kaymone 
Frampton utpekes som en representant for underklassen, en selvutnevnt «Brexit-banditt» som forvirrer publikummere der han veiver med det britiske flagget samtidig som han kaller dronning Elizabeth en cu**. 

Lydbildet er rått, stramt og grime-aktig, og vokalen minner om Dizzie Rascals. 
Det spenner fra hyperaktive «Doorman» (en av årets beste låter) med den elektroniske produsenten Mura Masa, til slentrende «Missing» i samarbeid med pønkbandet Slaves. 

Det forenes av en rastløs energi – en frustrasjon som aldri sklir over i oppgitthet, men som byr på håpefulle spor som «Gorgeous» side om side med gateharde «Inglorious». 
Han viser finger og flekker tenner, men tør samtidig være sårbar. 

Han viser seg som en empatisk historieforteller og runder nydelig av med en hyllest til sin mor, i oppvekstskildringen «Northampton’s child». 

Beste spor: 
«Doorman», «Dead leaves». 
