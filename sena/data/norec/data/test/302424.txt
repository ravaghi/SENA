Anmeldelse:The Switch: 
«The Switch Album» 

Perfekte poptekster. 

ALBUM: 
Mye har skjedd siden Postgirobygget kunne definere hva den norske sommeren var, og vi har siden den gang lært hva det egentlig handler om. 

Popmusikken vil alltid være med på å definere sommeren, og The Switch er inget unntak. 
«The Switch Album» gir oss denne nye sommeren: 
Et nytt forsøk, hver sommer som livets klimaks, uansett hvor gammel du er, eller måtte føle deg. 

«The Switch Album» er bandets fjerde utgivelse på to år, men det høye tempoet går på ingen måte utover kvaliteten. 
Heller det stikk motsatte. 
Det er et vakkert vevd lappeteppe av koringer, gitarlicks, soloer, trommebrekk og bløte tangenter, akkurat nok Beach Boys, McCartney og ELO til at bandet kan lage stor pop, uten at det blir uhåndgripelig. 
Noe av dette kan nok skyldes Peter Vollset, bandets dedikerte tekstforfatter, og hans egen evne til å skrive perfekte poptekster. 
Ikke noe fjas, bare gode historier om liv, så enkelt og så komplisert som det kan være i en hvilken som helst by på hvilken som helst dag. 

Det er mye gull her, men tospannet «She?s The One» og «Popperuuu» er utvilsomt høydepunkter, og utgjør sammen et dramaturgisk høydepunkt der det forløsende pop-klimakset virkelig kicker inn. 
«Girlfriend Material», «Gilgamesh» og «Narrow It Down» er også låter som må nevnes, og som sammen i stor grad definerer hva The Switch er. 
