The Walking Dead S06:Sesongpremiere 

Nok en spennende sesongstart for AMCs zombiedrama. 

Showrunner Scott M. Gimple og manusforfatterne hans vet hvordan de skal bygge opp en sesongpremiere. 
Også denne gangen suger The Walking Dead meg inn i sitt postapokalyptiske univers allerede i den første episoden. 

Sjette sesong av The Walking Dead gir deg en av seriens mest spektakulære scener – en «zombie walk» du aldri har sett maken til – og avslutter i kjent stil med en real cliffhanger. 

*OBS! 
OBS! 
Herfra og ut kommer det spoilere fra forrige sesong! 
* 

Stor zombieaksjon 

Sesongpremieren plukker opp trådene der forrige sesong slapp, da Rick henrettet en av innbyggerne i det inngjerede samfunnet Alexandria. 

Når Rick skal begrave liket i skogen utenfor murene oppdager han et steinbrudd like ved, som er stappfullt av av zombier. 
Lyden av tusenvis av levende døde tiltrekker seg stadig flere, og Rick kan se at de er i ferd med å klare å komme seg opp og ut av steinbruddet. 

Zombiene må fjernes før de bryter ut og renner ned Alexandrias trygge murer, og han igangsetter en storstilt aksjon for å lokke zombiene vekk fra steinbruddet og byen. 

Et gledelig gjensyn 

I ventetiden før denne sjette sesongen har jeg fulgt med på spinoffserien Fear The Walking Dead, som tar for seg starten på zombieutbruddet som ødela verden. 

Serien, som nå er ferdig med sin første sesong, var absolutt dugende underholdning, men rollefigurene kom aldri i nærheten av å være så komplekse og interessante som Rick Grimes og gjengen i The Walking Dead er. 
Heller ikke skuespillerne kunne måle seg med Andrew Lincoln, eller Danai Gurira og Norman Reedus, som alle er fantastiske. 

Derfor var gjensynet nå ekstra gledelig, og det ble spesielt bra siden serieskaperne har valgt å bruke tid på å problematisere hvordan Rick har blitt. 
Kontrasten mellom mennesket vi møtte i første sesong og den personen vi ser nå er stor, for Rick har blitt så kynisk og kald at han begynner å minne meg om The Governor. 

Men det er fremdeles håp. 
I slutten av forrige sesong dukket Ricks gamle venn Morgan (Lennie James) opp, og i sesongpremieren ser vi hvordan han prøver å trekke Ricks menneskelighet frem igjen. 
For selv om sheriffen jo har rett, det er ikke alle som er laga for å overleve i den verdenen de nå befinner seg i, så er han i ferd med å krysse en linje han aldri kan komme tilbake fra. 

Heftig cliffhanger på slutten 

Handlingen i den første episoden fortelles i et dobbelt narrativ. 
Det kryssklippes mellom forberedelsene til zombieoperasjonen, der vi også får merke alexandrinernes skepsis og frykt for Rick, og den faktiske aksjonen. 

Dette gir oss et nødvendig innblikk i hvordan innbyggerne reagerte på Ricks kaldblodige henrettelse, og hvordan det går med hans mentale helse, samtidig som det bygger opp episoden på en god måte. 

I starten går det litt rolig og trygt for seg. 
Alt er under så god kontroll at det nesten øedelegger spenningsnerven i episoden, det hele blir litt som en vanlig dag på jobben. 
Men så drar det seg selvfølgelig til mot slutten, og når den siste scenen utspiller seg, sitter jeg måpende igjen i sofaen, ekstremt nysgjerrig på hva som skal skje videre. 

Scott M. Gimple og Co. kan som sagt dette med å bygge opp spenningen, og The Walking Dead pleier å ha strålende sesongåpninger og spennende avslutninger, mens det midt imellom kan bli litt kjedelig. 

Likevel så lar jeg meg rive med av denne første episoden i sesong seks – og forventningene til resten er selvfølgelig skyhøye – håper jeg ikke blir skuffet når den tid kommer. 

«The Walking Dead» ser du på mandager klokken 21.55 på FOX. 
