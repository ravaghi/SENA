Scene-monsteret har sjelden vært mer nådeløst enn dette
Strykkarakter til Madden for kveldens Bylarm-debut. 

KONSERT: 
Live-formatet er musikkens ultimate test, og blir fort et brutalt ærlig speil som avslører all glattpoleringen bak studioets låste dører. 

Madden har gjort stor suksess både i Norge og internasjonalt med sin P3-skreddersydde EDM-pop, men ingen Spotify-streams i verden kunne redde Nesodden-produsentens Bylarm-debut fra å bli en av de kjipeste opplevelsene jeg har hatt på Rockefeller. 

Allerede fra første hitlåt («Golden Light») ble vi introdusert for en besetning som ikke var i nærheten av å være sceneklare, mens 6AM gjorde sitt beste for å tre inn i rollen som ubehagelig slesk frontmann. 

Fortløpende fulgte et maraton av forvirrende overganger og urutinerte sangere, mens Madden selv bød på like mye utstråling som en sjenert UKM-deltaker. 

Den nye singelen «Echo» var settets eneste velfungerende spor, før hovedpersonen selv satte et passende punktum for konserten med en grufull live-versjon av den velskrudde suksesslåta «Alive». 

Scene-monsteret har sjelden vært mer nådeløst enn dette. 
