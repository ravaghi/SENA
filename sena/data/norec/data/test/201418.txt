Kjekk dings for deg som stadig leter etter nøkler eller mobiltelefon
iHere festes på nøkkelknippet og har én knapp. 

Noen av oss er mer rotekopper enn andre, og muligens har du en av dem i din nære omgangskrets – du vet; de som til stadighet spør om du kan ringe dem fordi de ikke finner telefonen sin. 

Da er det bare å notere iHere på innkjøpslista til jul allerede, for denne enkle sporingsbrikken lar deg trykke på en knapp for å få telefonen til å ringe. 

Mest praktisk på nøkkelknippet 

iHere er en trekantformet sporingsbrikke med en knapp på, og den har også en innebygd høyttaler som kan gi lyd fra seg. 

Det betyr med andre ord at du ikke bare kan finne mobiltelefonen din ved å trykke på iHere-knappen, men at du også kan få iHere til å pipe ved å trykke på en knapp i mobilappen. 
Den egner seg derfor fint å ha på nøkkelknippet, men kan selvsagt også festes til andre ting. 

Med mindre du har rotet bort både nøkler og mobiltelefon, bør det derfor være enkelt å finne den av dem du mangler ved å trykke på knappen på enheten du har kontroll på. 

Rekkevidden er for øvrig oppgitt til drøye 20 meter uten obstruksjoner. 
Vi hadde fortsatt kontakt fra den ene til andre enden i huset (ca 15 meter, med tre vegger i mellom) da vi prøvde, men mistet den da vi puttet nøkkelknippet ned i en bag. 
Om man mister kontakt med iHere, vil finne-funksjonen først vise på et kart der de to enhetene sist hadde kontakt, før den så begynner å ringe når de to har fått kontakt igjen. 

Enkelt å komme i gang 

Nonda skal berømmes for at iHere er svært enkelt å komme i gang med. 
Du laster bare med appen (iOS, Android), starter den og holder iHere-knappen inne i noen sekunder til enhetene får kontakt. 
Bluetooth må være aktivert. 

Appen er enkel og lettfattelig, og du kan for øvrig pare inntil 10 iHere-enheter med én telefon. 
Dog kan iHere ikke pares med flere telefoner. 

Velg blant flere funksjoner 

Akkurat hva knappen på iHere-enheten skal gjøre, kan du velge selv via appen. 
Standard er altså at den får mobiltelefonen din til å ringe - med fullt volum selv om den skulle stå på lydløs. 

Mulighet nummer to er å bruke knappen som selvutløser til kameraet. 
I utgangspunktet en kjekk mulighet, men litt dumt at det kun er mulig å ta bilde med iHere-appen, og ikke med den vanlige fotoappen på telefonen. 

Den tredje muligheten er å bruke iHere for å kunne finne bilen din igjen når du har parkert. 
Om du setter appen i denne modusen, trykker du på knappen i det du forlater bilen for å lagre posisjonen. 

Når du skal finne bilen igjen, kan du bruke appen for å lokalisere den, der du får oppgitt avstand (kun i feet, ser det ut til) og hvilken retning du må gå, litt på samme måte som du får med billaderen Zus fra samme produsent. 
Vår erfaring er imidlertid at Zus-appen er bedre når du skal finne igjen bilen, der iHere-appen ikke oppdaterer avstanden underveis mens du går. 

Siste funksjon er å starte og stoppe lydopptak på telefonen. 
Den ser vi ganske begrenset nytte av med mindre du er en spion. 

Når det gjelder disse funksjonene, skulle vi gjerne ha sett at Nonda hadde løst det litt mer elegant; for eksempel ved å ha tre forskjellige snarveier på ett trykk, to trykk og et langt trykk, samt en hørbar respons fra iHere-enheten. 

Slik det fungerer nå, må du selv huske å endre i appen – litt kjedelig å tro at du har merket bilens posisjon når du egentlig bare har tatt en selfie i lomma, liksom. 

Holder et par uker 

På den ene av de tre sidene har iHere en micro USB-inngang, slik at du kan lade den med en vanlig mobillader. 

Ladetiden er oppgitt til halvannen time, og ved «normal» bruk skal du kunne gå et par uker uten å lade igjen. 
Gjenstående batteri kan du se i mobilappen. 

Den innebygde høyttaleren ringer med en liten variasjon av lyse toner og greit volum - jeg kunne fint høre den fra andre siden av huset med et par-tre vegger i mellom. 
Om jeg hadde hørt den i lomma i trafikken fordi jeg hadde glemt mobilen i bilen, derimot, er jeg usikker på – særlig siden den heller ikke vibrerer. 

Via appen kan du nemlig sette opp en såkalt separasjonsalarm. 
Den gjør at du får et varsel på telefonen dersom den mister kontakt med iHere (tilsvarende et SMS-varsel og ikke en alarm), eller at iHere begynner å ringe hvis den mister kontakt med telefonen; avhengig av hvilken av dem du har med deg. 

Konklusjon 

iHere kan være en praktisk følgesvenn for deg som har en tendens til å rote bort nøkler eller mobiltelefon. 
Den er lett å hekte på et nøkkelknippe og har en godt følbar knapp som du ikke trenger å dra opp av lomma for å trykke på. 

Spesielt god er muligheten til å få enten iHere eller telefonen til å ringe når du leter etter den, og at du iHere begynner å pipe om du forlater telefonen. 

Appen innfrir ikke helt – vi synes muligheten for å bruke iHere som selvutløser burde ha fungert med en hvilken som helst kameraapp (slik den gjør på en selfie stick) og ikke bare Nondas primitive variant. 

Når du leter etter bilen savner vi også oppdatering av avstanden i sanntid – den biten fungerte bedre med appen til billaderen Zus fra samme selskap. 

Nonda iHere har foreløpig begrenset tilgjengelighet her til lands, men får en prislapp i størrelsesorden 250-300 kroner. 
