Lidenskapsløs smørje
Julie Bergan krever mye, men gir lite tilbake på "If You Love Me". 

Da Julie Bergan delte «Blackout» i januar ble hun plukket opp av musikkmastodonten Billboard. 
Der ble hun en krystallklar anbefaling fra deres side til menyen av helgemusikk. 

Jeg blir dog overrasket om de faller like pladask for «If You Love Me», som tilsynelatende handler om at om du skal elske Julie Bergan, ja da må du gjøre deg fortjent til det. 

Bergan starter sangen offensivt med å gi en smakebit av refrenget, og holder det helt på det jevne gjennom det første verset der hun synger over en helt ordinær beat, som fisket opp fra en hit-generator. 
Men det er når refrenget treffer at låta mangler et realt punsj som forgjengerne i større grad har bistått med. 

At den flittige bruken av drop i nettopp «Arigato» og «Blackout» uteblir her er helt greit, men disse elementene presterte å i det minste engasjere mer enn det som skjer på «If You Love Me», som er like platt som tittelen. 
Til å være en låt som handler om sterke kjærlige følelser høres den lidenskapsløs ut. 

Det hjelper heller ikke at hun drar på med klisjé-metaforer som «It’s like ping ping pong with my feelings». 
Ei redder den amerikanske rapperen Tunji Ige dagen ved å gi låta litt kontemporært rap-krydder, likegyldig som han høres ut. 

Helt katastrofal er «If You Love Me» likevel ikke, selv om Bergan framstår kravstor uten å gi noe nevneverdig tilbake. 

P3 Gull 2016: 
Julie Bergan fremfører "Arigato": 
