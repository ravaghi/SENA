«Swedish Sin»:Sex, løgn og videotape | 
Anmeldt av Asbjørn Slettemark 

«Swedish Sin» vil fortelle historien om den svenske pornobransjens svar på IKEA. 
Dokumentaren snubler, men åpner et vindu til pornoprinsen Berth Milton Jrs triste sjel. 

Swedish Sin er blitt en like rørete dokumentar som et rørende portrett av pornoprinsen Berth Milton Jr. 
De fem episodene, som er altfor lange og repetitive, er fullastet med anklager, konspirasjoner og villedende tråder, men la meg forsøke å presentere utgangspunktet: 

I 1965 startet pornopionéren Berth Milton Sr magasinet Private, som ifølge Swedish Sin var verdens første pornoblad i fullfarger. 

Dette ble utviklet til et pornoimperium som sønnen Berth Milton Jr senere overtok, og selskapet gjorde internasjonal furore som et pornobransjens IKEA. 
Senior påsto senere at Junior stjal selskapet, og fulgte opp med grove trusler og søksmål, mens Junior sier at boten han fikk fra svenske skattemyndigheter på en halv milliard kroner er et resultat av at Senior og hans allierte hadde pusset skattefuten på ham. 

Junior er overbevist om at Senior har benyttet seg av en utro tjener i skattevesenet, Hells Angels, lurvete journalister, Kong Carl XVI Gustav (som sammen med sine fjonge venner skal ha fått servert damer fra Senior) og undergrunnssnuskasen Porno-Lasse i kampen for å knuse ham. 

Kilder, dokumentarskaper og advokater mer enn hinter om at Berth Milton Jr er noe konspiratorisk anlagt, eventuelt rablende paranoid. 

Fremstår tidvis som true crime-parodi 

Men hva om den kronisk sinte Junior har et poeng? 
Kan det være at det svenske kongehuset og verdens mest notoriske motorsykkelgjeng har slått seg sammen for å stoppe pornoprinsen? 

Dette halmstrået om skandale er draumen dokumentaren ber på, og holder den vaklende fortellingen på bena. 

Swedish Sin slenger ut påstander, lar kildene messe av gårde uten å bevise noe, og tidvis fremstår serien som en parodi på true crime mer enn historien om hvor mange dører i kongehuset og det svenske samfunnet en pornokonge klarte å åpne. 

Ufrivillig komisk 

På et tidspunkt, da Junior i episode 3 ikke har lagt frem et eneste bevis for at han er blitt lurt, sier han da også at «nå mangler jeg bare den siste biten i puslespillet», før han forklarer at han ser gjennom gamle ukeblader for å se på svenske kjendiser. 
Enkeltes blikk kan avsløre at de også er med på konspirasjonen mot ham. 
Nemlig. 

Intervjuene får også et ufrivillig komisk skjær over seg når den svenske regissøren intervjuer landsmenn på engelsk, og assosiasjonene til kokken i Muppet Show sniker seg inn. 

Som med Miltons internasjonale pornoimperium er målet å skape internasjonal suksess av serien. 
Men som Kent erfarte da de gjorde «Om du var här» til «If you were here»: av og til er det best å snakke med det språket man har. 

Vond barndom 

Samtidig som de etiske dokumentargrensene hviskes ut og repetisjonene om liksom-hemmelige kilder går og går, holder Swedish Sin på oppmerksomheten. 

For mellom det rare dokumentararbeidet, åpnes også vinduet til Juniors sjel. 

Scenene da Berth 
Jr besøker fosterfamilien, evaluerer egen farsrolle og mimrer om farens sexfester mens han som 10-åring ventet på at det skulle bli ferdig, er røntgensyn gjennom en vond barndom, manglende kjærlighet og en kulde intet barn burde oppleve. 

Han så kanskje vellykket ut der han spradet rundt med trofékone, to barn og penthouse-kontor i Spania, men dypt inne var Junior også bare en liten gutt som ville ha en klem. 
Dette klarer Swedish Sin å vise mellom løgnene og tragediene. 
