Nesten ikke til å kjenne igjen
God pris og større plass - og helt ny og fargeglad design. 
Men den har også noen irriterende sider. 

En titt bakover i historien på Nissans lille Micra, gir ikke mange høydepunkter. 
Hverken teknologisk eller designmessig. 
Den utgående modellen var utviklet i Asia for Asia, og fikk facelift på facelift på et utgangspunkt som aldri hadde vært pent. 
Det var til slutt umulig å lokke folk til å kjøpe en. 

Den nye Micraen er derimot designet i Europa for Europa og bygges side om side med Renault Clio som er en designmessig opptur, som de fleste modellene fra Renault for tiden. 

Om Nissan har lyktes like godt med sin design, får bli opp til enhver og bedømme, men personlig synes jeg 17-tommerne som sitter på bilen, noe som er en greit stor dimensjon på en småbil, blir seende veldig små ut her. 
Det skyldes først og fremst mye metall over hjulbuene. 

Fargesprakende 

Man har valgt å gå for fargessprakende detaler og sporty design, noe som ikke er uvanlig i klassen eller for Nissan. 

Det holder med å ta en kjapp titt på storebror Juke. 
Den har også en god del spreke lakkalternativer. 
Bestiller du interiør- og eksteriørpakke til 3500 kroner hver, får du frontsplitter, speil, sidelister, felger og list bak i sprek oransje, blått, sølv eller sort utvendig, samt dashbord og midtkonsoll trukket i kunstskinn i oransje, blått eller vinrødt, samt fargesprakende elementer i setene. 

Ønsker du 17-tommerne som sitter på denne bilen, må du betale 1500 kroner ekstra. 
Ratt, girkule, håndbrekk og armlener i dørsidene er også i skinn. 
De fleste velger høyeste utstyrsvariant Tekna med det billige ekstrautstyret. 

Du kan også velge eksteriørpakke Ultimate i to varianter. 
Da får man forskjellig typer dekor på panser og tak, så bilen kan møte rett opp i et GATEBIL-treff. 

Interiøret er ganske fint og kun dørsidene er i hardplast. 
Vi kjører i Tekna-utgaven som er den høyest utstyrte varianten og observerer at det kun er manuelle vindusheiser bak, noe vi ikke trodde ikke eksisterte lenger. 
Stolene er også helmanuelle og kun fører er tilgodesett med høydejustering. 

Begrenset bak 

Setene har bra stopping og byr på sidestøtte, men det fireveis justerbare rattet kunne godt ha kommet meg i møte med mer uttrekk. 
Fordelen ved ikke å gi meg det, er at det kanskje er levelig i baksetet for noen. 
Bak er man helst barn. 
Undertegnede på 190 cm stanger i taket og ville mangle fem centimeter på å få knærne bak forseteryggen dersom jeg skulle sittet «bak meg selv». 

Bakbenken er for øvrig delt 40/60 og seteryggene lar seg ikke legge flatt. 
Den gir også en markant kant mot det dype bagasjeromsgulvet. 
Dybden sørger for å gi deg 300 liter lasterom og drøyt 1000 med setene nedslått. 
Gulvplata ser litt billig ut men skjuler et nødreservehjul, noe som vil glede mange. 

Det er ok med plass å legge fra seg ting i kupéen. 
Du har tre koppholdere og ikke minst et greit hanskerom med plass til stor drikkeflaske. 
Midtarmlene derimot, koster ekstra. 

Høyt sikkerhetsnivå 

For å klare fem stjerner i kollisjonssikkerhet, er det lagt til mye sikkerhetsutstyr på Micra. 
Selvfølgelig har den ESP, men også filskiftevarsel, blindsonevarsel og ikke minst nødbrems. 
Den har vanlig fartsholder men også vanlig ryggekamera samt kamera med fugleperspektiv. 
Det er utstyr man må bla opp mye penger for i premium-segmentet og da gjør det ikke så mye om man mangler parkeringssensorer foran. 

Dessuten har den bevegelsessensor som varsler om hindringer som dukker opp. 

Kjørecomputeren er oversiktlig og grei, men kunne hatt mer info pr. rute så man hadde sluppet å bla så mye i den, og man stusser på menyen for Chassis-kontroll som bare visen bilen på et ruteark, og at det gis et eget valg for skiltgjenkjenning, når skiltet allerede vises konstant to cm lenger oppe i skjermen. 
Men du finner nyttige ting også - som dekktrykkvarsler for alle fire hjul. 

Infotainmentskjermen i Micra lanseres med 7-tommers skjerm, en tomme mindre enn dagens standard. 
Den har gode gammeldagse knapper og volumkontroll, som mange fortsatt foretrekker. 
Menyene er på norsk og er enkle i bruk. 

Skjermdesign for radiobetjeningen kunne vært løst bedre. 
Her får du bare seks forhåndsdefinerte favoritter og de er små og ikke merket med kanal, bare tall. 
Man kunne brukt hele skjermen og laget dette langt bedre, noe som for øvrig gjelder alle Nissans biler. 

Vår bil er utsyrt med Bose høyttaleranlegg med blant annet høyttalere i nakkestøtta. 
Kul gimmick, men lyden er bare midt på treet. 
Vi hoppet rett fra Kia Soul EV. 
Selv om den den også byr på noe «papplyd», er hele opplevelsen med bass og fylde mye bedre. 

Motor: 
Dette holder ikke 

Under panseret kan du velge mellom en 1,0-liters bensinmotor på 70 hestekrefter, en 0,9 på 90 hk og en 1,5 liters diesel på 90 hk. 
Vår bil har 0,9- literen med 140 newtonmeter. 
Et forholdsvis dødt bekjentskap, spesielt fordi det nærmest ikke finnes krefter under 2.000 omdreininger. 
Derfra tar den i litt og effekten deretter er ganske lineær opp til rødmarkeringen på 6.200 omdreininger. 
Du ligger i 2.000 omdreininger i 80 og forbikjøringer tas i 4.000 omdreininger og oppover. 

Spesielt gjerrig er den ikke. 
Langtidsforbruket under testperioden ligger på 0,77 liter på mila. 
Du hører godt den tresylindrede maskinen i lav fart, men når man kjører langs landeveien, er bilen ganske støysvak. 
Det som derimot er denne bilens største irritasjonsmoment, er måten gasspedalen responderer. 

I alle moderne biler er gasspedalen i realiteten en elektrisk bryter med flere eller færre «trinn». 
Det er derfor man blant annet føler forskjellig gassrespons på biler med flere kjøreprogrammer. 
Ved å fjerne trinn, vil man få en raskere gassrespons. 
Nissan har feilet her og må ha tatt dette til et nytt nivå, for i enkelte situasjoner føles pedalen mer som en av og på-knapp. 

Man får overraskende mye pådrag ved lite fotarbeid og desto mye motorbrems ved et lite oppslipp. 
Det gjør kjøringen unødvendig rykkete, noe som er ubehagelig særlig for passasjerer, og spesielt i svingene. 

Dette, i kombinasjon med en motor med lite krutt i bunn og elektronikk som gir følelse av et kjempetungt svinghjul (det tar seks sekunder å nå tomgang når du slipper gassen på fullt turtall) gjør at gir- og gassøvelsen blir en litt spesiell opplevelse i Micra. 

Det er helt sikkert en vanesak, men du kommer til å bruke tid på å lære å kjøre denne rykkfritt. 
Kjøreegenskapene for øvrig er helt som forventet i alle hastigheter, det vil si maks 160 km/t. 
Den lille bilen føles stabil og trygg, muligens på grunn av Nissans intelligente kjøre- og sporingskontroll som bruker bremsene for å redusere karosseribevegelser over humper og bremse på individuelle hjul rundt svinger for å opprettholde en optimal kjørelinje gjennom svingene. 

Finnes billigere 

Prisene starter på 189.900 kroner for minste bensinmotor, 5-trinns manuell og laveste utstyrsnivå, Vista. 
Tekna er kun tilgjengelig med de to største motorene. 
Med bensinmotoren vi tester er prisen 227.900 pluss 5000 for metallic lakk og 7000 for interiør og eksteriørpakka. 
Da finner vi likesinnede som for eksempel den mer underholdende Citroen C3 med mer underholdende kjøreglede og en startpris på 169.000 kroner. 
Sportslig design, artige fargevalg og fine kjøreegenskaper trekker opp. 
Dau motor og merkelig gassrespons trekker ned. 
Terningkast: 
Fire. 

Tekniske data 
