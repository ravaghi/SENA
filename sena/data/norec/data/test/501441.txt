Støy til besvær
Dårlig lyd ødela for bergenske Strange Hellos da de spilte på Vill Vill Vest. 

Bergens musikkmiljø har koblinger på kryss og tvers. 
I sommer konsertdebuterte den nyeste konstellasjonen av allerede etablerte musikere på selveste Øyafestivalen; studioprosjektet Strange Hellos (The Megaphonic Thrift, Casiokids, O. Martin, Great News) har blomstret opp som et av de fineste norske powerpop-bandene på ganske mange år. 

Bandets potente, sommervarme melodier er krydret med en kledelig dose støy som tilfører de nesten naivistiske låtene skarpere kanter og kledelige kontraster. 
Dessverre var lyden temmelig grøtete, noe som gjorde at de fine detaljene og teksturene i Strange Hellos' lydbilde druknet. 
Bandets ellers så oppløftende, atmosfæriske pop ble omgjort til en tidvis ugjennomtrengelig grøt av lyd, uansett hvor i lokalet man sto. 
Heldigvis jobbet bandet beinhardt for å forføre publikum, noe de også klarte. 
