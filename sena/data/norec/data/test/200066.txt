Philips første OLED viser seg å være en veldig god start
Deilig sortnivå og farger med futt i, kombinert med Ambilight. 
Det måtte jo bli bra. 

På tampen av 2016 slapp Philips sin første OLED-TV, men av forskjellige grunner har vi ikke fått testet den før nå. 
Vi har hatt den inne til test sammen med en QLED fra Samsung og en LED fra Sony, og sammenligningen av de tre kan du lese her. 

OLED har vært i det øvre prissjiktet en stund, men i det siste har vi sett prisene gå sakte men sikkert nedover. 
Likevel: 
Modellen fra Philips begynte på over 30.000 kroner da den kom på markedet – en solid prislapp for den jevne TV-kjøperen. 

Prisen har riktignok gått ned siden da, og ligger i skrivende stund på 24.000 kroner. 
Og selv om det er en heftig prislapp, så er det ikke dyrere enn enkelte LED og QLED-modeller på markedet i dag. 

Oppsett og installasjon 

TV-en fra Philips kommer i mye papp. 
Faktisk er pappesken plassert inni en enda større pappeske, og selv om det selvfølgelig er bra med tanke på transportsikkerhet, så er det mye papp. 

Det gjør også at du kan få problemer med å få den med deg hjem om du vil ha den inni en liten bil. 
Utvendige mål på emballasjen er 152x105x31,5 centimeter. 

Ut av esken er det ikke mye som skal til før den er klar til bruk. 
To ben festes enkelt og greit med skruer, og så er det bare å koble til. 
HDMI-tilkoblingene er bak et panel som kan åpnes og lukkes, slik at kablene kan skjules. 

Installasjonsmenyen er grei og oversiktlig, så her burde det ikke bli noen store problemer med å forstå hva som skal gjøres. 
Ha Google-kontoen klar – dette er en TV som baserer seg på Android TV. 

Flyt i systemet 

Android TV-systemet fungerer bedre enn noensinne på denne TV-en. 
Vi har tidligere prøvd Philips TV-er hvor Android-opplevelsen har vært mer hakkete og uforutsigbar, men nå ser de ut til å ha fått alt på stell. 

Apper åpner seg som de skal, grafikken følger godt etter når du går nedover menyene og det er generelt god flyt i systemet. 

Du navigerer deg rundt ved hjelp av den medfølgende fjernkontrollen. 
Den kommer ikke til å vinne noen designpriser med det første, og ser ikke ut til å ha forandret seg stort fra tidligere modeller. 

Vi setter fortsatt pris på tastaturet på baksiden – spesielt med tanke på at vi bruker flere og flere tjenester som krever innlogging. 
Det vi ikke er like fornøyd med, er kombinasjonen av trykk og touch på retningstastene. 
Du kan altså velge å trykke pil høyre for å gå til høyre, eller bare sveipe til høyre. 

Problemet med løsningen er at vi av og til trykker på knappen med en sveipelignende bevegelse, og da registrerer den både sveipet og trykket, og vi ender opp med å velge noe helt annet enn vi skulle. 
Litt frustrerende, men vi overlever. 

Glimrende bilde 

Vi har brukt tre 4K-filmer i løpet av testen: Arrival, Deadpool og The Revenant – spilt av via en Xbox One S. 

Sortnivået er som forventet bekmørkt, og noen vil nok hevde at det i enkelte partier er litt for mørkt. 
Dette kan imidlertid tilpasses noe ved å justere litt på bildeinnstillingene. 
De må du nok uansett innom, for bildet i Film-modus har et svakt grønnskjær. 

HDR-innhold ser lekkert ut, og gir ekstra punch til det allerede svært gode bildet. 
Her spiller nok også sortnivået, og muligheten til å dimme hver enkelt pixel helt ned, inn. 

Med et slikt sortnivå får også fargene litt mer futt, og da OLED-TV-en fra Philips sto i en dunkelt belyst testlab med en Samsung QLED (Q7) og en Sony LED (XE93) var det ikke tvil om hvem som kunne tilby det beste bildet. 

Med lyset på klarer Philips OLED-TV seg fortsatt bra, men med 540 nits klarer den ikke å gi et like lyssterkt bilde som LED-konkurrentene. 
I et rom med direkte sollys vil vi tro at den får enda større problemer, så om du har en stue som er vanskelig å skjerme for sol ville vi tenkt oss om en ekstra gang. 

Innsynsvinkelen har vi til gjengjeld ingenting å utsette på, den gir det samme gode bildet uansett hvor du sitter. 

Det er lite støy i bildet, og den tegner et godt og skarpt bilde. 
Bevegelsesutjevningen fungerer fint, men her synes vi andre produsenter gjør en enda bedre jobb, i alle fall når det gjelder filmer. 

Kommer med lydplanke 

Lyden som kommer fra 901F er mer fyldig og detaljrik enn det som er vanlig å finne på flatskjermer. 
Årsaken finner du like under skjermen, hvor Philips har plassert en Dolby-sertifisert lydplanke. 
Det buldrer sånn passe fra eksplosjoner og resten av lydbildet holder mål, men enkelte ganger kan lyden høres litt boks-aktig ut. 
Likevel: 
Langt bedre lyd enn det du finner på mange andre TV-er. 

For dem som ikke har et hjemmekinoanlegg de skal koble TV-en sammen med er det altså greit å vite at lyden TV-en serverer ikke er helt bak mål, men for oss andre er det bare et sjenerende designelement. 
Den er ikke direkte stygg, men TV-en hadde unektelig vært enda penere uten planke. 

Mange produsenter velger å legge høyttalerne på baksiden, som for eksempel Samsungs Q7, mens Sony på sin toppmodell A1 lar skjermen fungere som høyttaler. 

Philips kunne kanskje valgt en av disse løsningene, spesielt siden de har nok av plass der bak. 
Selv om skjermen er syltynn, har de nemlig likevel et kabinett bakpå som huser Ambilight og komponentene som skal drive TV-en. 
På den nye 9002 som kommer i løpet av sommeren har de tatt bort lydplanken, så vi vet at det lar seg gjøre. 

Leker med lyset 

Philips kjører fortsatt på med Ambilight, og 901F er intet unntak. 
Personlig synes jeg Ambilight har blitt en fantastisk funksjon, og det er ikke lenger en gimmick som det var i starten. 

Den fargesprakende lyssettingen fungerer rett og slett veldig bra, og spesielt med filmer som bevisst har en hovedvekt av en gitt farge, som The Matrix (grønn) eller Finding Nemo (blå). 

Du kan også sette Ambilight i en slags diskofunksjon, hvor lysene blinker og lyser opp stua. 
Ifølge menysystemet blinker den i takt med musikken, men det stemte ikke helt da vi testet det. 
Men det gir litt høyere festfaktor da. 

Er du ikke interessert i Ambilight, så kan du skru det av. 
Da har du fortsatt en veldig god TV, men har du ikke prøvd det på en stund råder vi deg til å gi det en sjanse. 
Sett bort fra underholdningsverdien, så gjør det også TV-tittingen litt mer behagelig, synes vi. 

Konklusjon 

Med 901F markerer Philips sitt første steg inn på OLED-markedet, og det er et bestemt steg de har tatt. 
Bildekvaliteten er helt på topp, og med integrert lydplanke er heller ikke lyden så verst. 

Å se film hvor det svarte faktisk er helt svart, er en egen opplevelse. 
Når du kombinerer det med Philips' Ambilight-funksjon økes underholdningsverdien betraktelig. 

At TV-en kommer med en heftig prislapp gjør selvfølgelig at den vil være litt mindre oppnåelig for den jevne forbruker, men TV-en ligger faktisk ikke i det øvre prissjiktet. 
Sonys toppmodell blant 55-tommerne ligger på 50.000 kroner, og det er en LED-TV. 
LGs beste OLED koster på sin side 38.000 kroner. 

I løpet av sommeren kommer imidlertid Philips med en ny og forbedret OLED (55POS9002) og denne vil etter det vi erfarer begynne lavere i pris, et sted mellom 25.000 og 30.000 kroner. 
Stemmer dette kan det være verdt å vurdere om du har mulighet til å vente litt, og kanskje få en like god eller bedre TV, til omtrent samme pris. 

Når det er sagt kan vi absolutt anbefale også den nåværende toppmodellen. 
Spesielt om du vurderer en QLED eller LED i samme prisklasse. 
Du får rett og slett veldig mye TV for pengene. 

Denne testen av 901F er del av en sammenligningstest mellom OLED, QLED og LED i samme prisklasse. 

Philips 55POS901F 
