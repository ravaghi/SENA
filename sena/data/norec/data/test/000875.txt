Might & Magic Heroes VII
Ikonisk spillserie på tomgang. 

Storslåtte eventyr er å finne overalt i dagens tettpakkede mediehverdag. 
På kino, på TV, på nettbrettet og på mobiltelefonen – og ja, i spill. 

Might & Magic Heroes-spillene, før kjent under navnet Heroes of Might & Magic, har siden 1995 dyrket spillerens egen fortellerstemme. 
Med tung inspirasjon fra rolle- og brettspill har spillserien overlatt en fantasiverden i kaos i dine hender, hvor historien blir til mens en spiller. 

Er du god eller ond? 
Magiker eller kriger? 
Er du en strateg eller en lurendreier? 

Opplevelsen har ikke stått tilbake for de store filmfortellingene, spenningen som oppstod kom fordi det var nettopp din historie. 

Teknisk stillstand 

Det er samtidig utrolig å se hvor lite som egentlig har forandret seg i løpet av de tyve årene som har gått siden seriens første spill kom ut. 

Ja, justeringer og oppgraderinger har funnet sted både under og over panseret. 

Balansen mellom skapninger er svært god – egenskaper, figurutvikling og magiske formularer har fått en viktigere rolle på slagmarken. 
Og mest synlig av alt; grafikken er skinnende fantasy-fargerik. 

Samtidig er alle grunnelementene fortsatt de gamle bærebjelkene. 
Hver runde starter med den samme reglen hvor du først må gjøre hæren din sterkere og byen større, før du kan ta over hele kartet. 
Heltfigurene får bevege seg etter tur, og hver spiller må vente på at den andre gjør seg ferdig. 

Kampene gjøres på slagmarker delt inn i flerkantede ruter, hvor hver spiller flytter sine brikker etter tur og orden. 

At spillets turbaserte struktur har overlevd inn i det syvende spillet nærmest uendret er også fascinerende. 
Det er forsøkt å innføre et spillmodi hvor hver spiller kan utføre sine trekk samtidig, så lenge de ikke krysser hverandres spor. 
Dessverre har tekniske utfordringer gjort at dette blir Might & Magic Heroes VII sin akilleshæl. 

Den femten år gamle forgjengeren er bedre 

Tiden spillet bruker på å la datamaskinen fullføre sine oppgaver, før du kan ta fatt på en ny runde, blir raskt uholdbar lang og vokser i løpet av kort tid til et katastrofalt og spillødeleggende hinder. 
Flere brukere har rapportert om hyppige programkræsj, uten at det har rammet undertegnede. 

Det blir med andre ord vanskelig å anbefale Might & Magic Heroes VII når det beste spillet i serien Heroes of Might & Magic III er lett tilgjengelig til kjøp og nedlasting for under 100 kroner. 

Og da har jeg ikke en gang begynt å snakke om nettproblemene og kopibeskyttelsen i Uplay-systemet til Ubisoft. 
