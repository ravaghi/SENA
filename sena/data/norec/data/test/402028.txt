Anmeldelse:«Ingenting» er godt, men grotesk teater 

Dette nesten motbydelige stykket er et grotesk valg til Tigerstadsteatrets åpningsforestilling på sin nye, faste scene for barn og ungdom. 

Scenen er som en boksearena med fire vakttårn rundt, de skaper assosiasjoner til en konsentrasjonsleir. 
13 år gamle Pierre-Anthon får en åpenbaring første skoledag i tiende klasse. 
Han marsjerer ut av skolen, klatrer opp i et plommetre (vakttårn) og preker derfra med fanatisk overbevisning om at «ingenting betyr noe». 

Livet er meningsløst og bare en evig gjentagelse av seg selv. 
Det er bortkastet å gå på skole, bortkastet å lære noe. 
Ingenting har betydning, fremtiden er en illusjon, undergangen er nær. 
Tidspunktet for denne premieren kunne ikke vært mer relevant og tidsriktig: 
Skolestreik-aksjoner for miljøet foregår i disse dager over hele Europa. 

Minner og kroppsdeler 

Klassekameratene er først rørende i sin vilje etter å overbevise ham om det motsatte. 
De tar frivillig med små ting som betyr noe for dem: en spilledåse, en ødelagt dukke, et par nye sandaler. 
Men gradvis bestemmer gruppen, og spesielt den siste som ofret noe, hva den neste skal komme med. 

Oppfinnsomheten er utspekulert, grenseløs og totalt nedbrytende. 
Alle må etter hvert gi deler av seg selv, noe som definerer dem eller familien, som er betydningsløse i det store bildet, men har uerstattelig betydning og mening for den det gjelder. 

Installasjon av betydning 

Hver gjenstand heises opp i en krok. 
Denne «haugen av betydning», en slags installasjon av relikvier, gjør ikke noe inntrykk på Pierre-Anthon. 
Han er guden som ikke lar seg rokke av milde gaver, men gir avvisning, dommedagsprofetier og håpløshet i retur. 

Men så handler det ikke bare om ham lenger. 
Nå ruller mobbens handlinger ubønnhørlig videre for egen maskin. 
Volden eskalerer, er sin egen drivkraft i en stadig ondere sirkel. 
Ingen våger å bryte ut. 

Når så ideologien revner og fellesskapet sprenges, står den enkelte igjen som et korrumpert menneske. 
Det vil her si et ødelagt barn, som til slutt bare har hevnen igjen. 

Bygger på dansk romansuksess 

Dette nesten motbydelige ungdomsstykket (en publikummer besvimte) bygger på en omdiskutert dansk romansuksess fra 2000. 
Denne timelange teaterversjonen rommer en overload av temaer. 

Religion og kultur, manglende familierelasjoner, ønsket om å bli noe og meningsløsheten hvis klimakrisen slår inn om 11 år. 
Filosofi, gruppepsykologi og kunstens vesen og betydning. 

Fra ideologi til blind hevn 

Forestillingen, i Hilde Brinchmanns kjappe regi, viser hvor «vellykket» manipulasjon av ungdom kan være. 
Veien er kort fra normalitet til fanatisme, fra ideologi til blind hevn. 

Fem unge skuespillere dekker en rekke roller som elever i en multikulturell skoleklasse, og det gjør de med overbevisning og med mange skildrende nyanser og detaljer. 
Hver gir et lite innblikk i sine familieforhold, og disse glimtene viser hvordan barn selv ofte blir ofre på de voksnes alter. 
Men de gjør selv sine valg og må stå til rette for dem. 

Pierre-Anthon er ikke det første unge mennesket som kjenner på livets meningsløshet, og han blir ikke det siste. 
Forhåpentlig kan stykket virke både som et engasjerende debattinnlegg og som et korrektiv for et ungt publikum. 
