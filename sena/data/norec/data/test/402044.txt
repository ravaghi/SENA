TV-anmeldelse:«Hanna» er spion- og oppvekstdrama i en og samme serie 

Etter en litt treg start tar serien seg kjapt opp. 

Amazon Primes nye ungdomsserie starter litt trått. 
En far (Joel Kinnaman) og hans datter Hanna (Esme Creed-Miles) bor avsides og primitivt midt inne i skogen et sted i Øst-Europa. 

Her prøver de å overleve så godt de kan uten å bli lagt merke til av hverken folk eller fe. 
Faren trener henne opp og lærer henne at farer lurer bak hvert hjørne. 
Likevel, Hanna er tenåring og søker seg utover til nye opplevelser. 
En dag blir de oppdaget. 

Puslespill 

Første episode halter og finner ikke helt formen og tonen. 
Men gi serien en sjanse, for den blir raskt bedre. 
Første episode er opptakten til det som viser seg å være en katt- og mus-jakt som involverer mystiske organisasjoner og skumle agenter. 

Seriens oppbygning er som et gigantisk puslespill, og hver episode fungerer som et lite spor videre. 
Trådene porsjoneres ut, og serien fremstår som et sjakkspill hvor spillerne hele tiden prøver å forutsi motspillerens neste trekk. 
I løpet av de første tre episodene får du bare små hint om hvordan alt henger sammen. 

Det kan være en utfordrende strategi for en serie. 
Blir du ikke grepet av historien tidlig, kan det være lett å falle av. 
Hver episode slutter med en cliffhanger. 
Hvis de to første episodene greier å få deg interessert, drar serien deg raskt videre inn i sin verden. 

Tempo økes kjapt 

Hanna er basert på en film med samme navn fra 2011 med Saoirse Ronan, Cate Blanchett og Eric Bana. 
Etter å bare ha sett tre episoder, er det vanskelig å se om de to historiene følger samme spor videre selv om starten er den samme. 

Serien henter i alle fall inspirasjon fra den klassiske spionfilmen fra Jason Bourne til Tinker Tailor Soldier Spy. 
Forskjellen er at helten i jaktens sentrum ikke er en mannlig spion, men en sårbar tenåringsjente med umenneskelige krefter og kjappe reaksjonsevner. 
Vi aner raskt at det slett ikke er sikkert at Hanna kommer til å like det hun finner ut om seg selv. 

Etter en litt treg start øker tempo og rytmen i serien betraktelig. 
Jakten forflytter seg via ørkenlandskap i Marokko til europeiske storbyer. 
Det visuelle holdes i kalde farger i svart og blått, noe som gir serien en sval kosmomoplitisk eleganse. 

Gåtefull fortid 

Seriens beste side er derimot de gode rolletolkningene, spesielt Esme Creed-Miles som Hanna. 
Hun utviser en særegen blanding av fysisk styrke, sårbarhet og typisk tenåringstrass. 

Faren spilles av Joel Kinnaman og er i de tre første episodene den karakteren som fremstår som mest mystisk. 
Gåtefull er også den iskalde agenten som leder jakten, spilt av Mireille Enos. 

Etter en treg start fremstår Hanna som klassisk spion/agent-serie med tilbakeblikk til farens mørke fortid. 
I tillegg er det en oppvekstfortelling om en ung jente som ikke aner hvem eller hva hun er. 
