Stiller sulten, men ikke mer
I mylderet av nye spisesteder med kvalitetsmat til lave priser er det ikke nok å stille sult. 
Nabokjelleren bør gjøre noen grep hvis de fortsatt vil ha spisegjester på besøk. 

– Hei. 
Her er menyene. 
Det er bare å komme bort og bestille i baren når dere er klare. 
Bartenderen bretter opp ermene og rekker oss to lysebrune skinnpermer før han går tilbake til sitt. 

Vi er i kjelleren på Naboen Pub & Restaurant, et sted som er delt i to. 
I restauranten oppe er det kaféstil og duker på bordene. 
Der serveres det skandinavisk à la carte med steinbit og elg på menyen, og rimelige svenske middager. 

Den svenske menyen med köttbullar og nakkekoteletter får du også på puben i kjelleren, sammen med husets barmeny som vi nå blar igjennom. 

Nabokjelleren er en pub av den gamle skolen, uten hipstere og shuffleboards, men med mørke trestoler og sofaer i skinn. 

Elvis synger over høyttaleren og på veggene henger svart-hvite portretter. 
Puben er et uformelt sted, laget for å gjemme seg bort fremfor å bli sett. 
Her er det bare ølet som følger trender. 

Det var ordet reinsdyrkebab som lokket meg ned trappen. 
«Norrlands-kebab». 
Tanken på saftig smørstekt reinsdyrkjøtt rullet i ekte kebabbrød får smaksløkene til å kaste lasso lenge før bestillingen er lagt inn. 

Kort tid etter jogger servitøren opp og ned trappene for å sjekke om maten er klar, mens jeg drømmer om den perfekte krysningen mellom viltkjøtt og sausefylt wrap, slik vi bygdeungdommen pleide å drømme om ekte kebabkjøtt. 
Sånn som de hadde i byene. 

Men Nabokjellerens variant av «Norrlands-kebab» skuffer mer enn den oppfyller drømmer. 
Reinsdyrskavet er tørt og neddrysset i rosmarin. 
Kebaben har ingen frisk eller syrlig dressing, men mengder søtt tyttebærsyltetøy og sopp. 

Brødet er tynt og mangler tykkelsen og egenarten til mer minneverdige brød. 
På innsiden ligger noen få strimler med salat, som får meg til å lure på hvorfor de har tatt seg bryet. 
Kebaben er en god idé med slett gjennomføring. 

Den frityrstekte torsken med sprø bistro-fries og fersk salat er et bedre valg fra barmenyen. 
Men også den kommer med en bismak som antagelig stammer fra frityroljen. 

– Plankebiffen har stått på menyen i snart 25 år, forteller bartenderen om klassikeren som er laget på ytrefilet fra ku. 
Kjøttstykket har grillmerker på toppen og er medium stekt, rosa og saftig. 
Det serveres med pommes duchesse (ovnsbakt potetmos) dandert som en L rundt kanten av planken. 

Potetmosen lages med egg og formes som kremtopper før den gratineres i ovnen med kjøttet, bifftomaten og aspargesbønnene som er surret med røkt bacon. 
Det er en dekorativ retro-rett på en svartsvidd planke. 
Men siden potetene bare dekker halve planken renner sausen ut over hele bordet. 

– 
Det pleier å bli en del gris, bekrefter bartenderen, og får meg til å undre hvorfor de ikke har endret den upraktiske serveringen etter så mange år. 
Salte og syrlige smaker blander seg i saftige munnfuller. 
Dette er grei hverdagsmat. 

Bartenderen vrir den dryppende kluten over gulvet før han tørker av bordflaten. 
Så er det klart for kjellerens to desserter: 
Farbror Görans vaniljeis med varm sjokoladesaus, og en bakt camembert med tyttebær- og timiangelé. 
Iskremen ligger på en stripe bærsaus og serveres med et par blåbær og bjørnebær, og krokan i bunn. 
Retten stiller behovet for noe søtt, men har ikke høyere ambisjoner enn det. 

Den bakte camembert-biten fra Tine serveres med varm multesaus, tyttebær- og timiangelé og krydderaktige kandiserte pekannøtter. 
Syrligheten, den intense timiansmaken og osten smelter sammen til et resultat som nærmest kan beskrives som lun pizzasaus med faste ostebiter. 

Kanskje er det bruddet med forventningene som gjør det. 
Kanskje er det den bisarre kombinasjonen. 
Men jeg kan virkelig ikke huske å ha smakt en verre komponert dessert. 

Det er mye god mat i godt drikke, og de beste smaksopplevelsene får vi i glassene. 
Pink passion, et surøl fra Skåne, er leskende som kald rabarbrasaft i solveggen. 
Den og Funk hop mosaic, en sur IPA med en strengere avslutning, er to spennende øltyper som anbefales fra et bredt utvalg. 

Nabokjelleren gir deg muligheten til å komponere din egen ølplanke, men jeg anbefaler at du finner noe å spise før du kommer på besøk. 

Restaurantene vurderes individuelt og på bakgrunn av helhetsopplevelsen av service, mat, konsept, pris og atmosfære innenfor sin egen sjanger. 
Antall hjerter indikerer hvor vellykket opplevelsen var. 
En særdeles negativ opplevelse vil indikeres av ett hjerte. 
Seks hjerter viser derimot til en usedvanlig positiv opplevelse over all forventning. 
