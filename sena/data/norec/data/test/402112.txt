«The dead don't Die» er zombiekomedie for hipstere
Jim Jarmusch har laget en eksentrisk zombiekomedie der de døde synes å være et påskudd for å harselere med våre levende. 

Jeg er blant dem som hadde store forventninger til Jim Jarmuschs varslede zombiekomedie som har premiere på filmfestivalen i Cannes. 

Hans to foregående filmer, Only lovers left alive og Paterson, er blant hans aller beste. 
Førstnevnte viser at han med stort alvor kan både fornye og respektere en ganske rigid kommersiell sjanger. 
The Dead don’t 
Die er i tillegg en komedie, og det er en sjanger som egentlig ikke faller naturlig for Jarmusch. 

Han er per definisjon morsom, i hvert fall for de av oss som er svake for underspilt, litt odd humor, og ofte er det et åpent spørsmål hvor tilsiktet det er fra regissørens side. 
Her går han løs på en sjanger som krever større tydelighet, men Jarmusch kan ikke annet enn å være Jarmusch. 
Stilen er som alltid tilbakelent og cool. 
Det er filmens styrke og svakhet. 

Mer morsomt enn skummelt 

I Paterson passet Adam Drivers nedtonede spillestil som hånd i hanske. 
Her spiller han sammen med den spartanske komediens mester, Bill Murray, og det tar tid for dem å finne rytmen. 

Sammen med Chloë Sevigny utgjør de småstedet Centervilles politikorps, som en dag får en uvanlig sak på bordet. 
Det kan virke som om innehaveren av den lokale dineren er maltraktert og spist av et vilt dyr. 
Det tar ikke lang tid før lokale zombiefilm-eksperter (!) spekulerer i om det ikke er de udøde som er på ferde. 
Etter hvert adopterer de ikke spesielt oppvakte politifolkene denne holdningen. 

Den første zombien som viser seg i filmen, er ingen ringere enn Iggy Pop, og i kinosalen i Cannes utløste det jubel (og litt latter). 
Jarmusch skildrer den bloddryppende volden med mindre raffinement enn i sin vampyrfilm, men så har da også vampyrer flere humane trekk og klarere motiver. 

Her ender det som alltid i et blodbad mellom de levende og døde. 
Jarmusch sparer ikke på noe: 
Avkappede hoder og lemmer flyr veggimellom, og det er nesten alltid mer morsomt enn skummelt. 

Rett til helvete 

For dette er en zombiefilm som anstrenger seg for ikke å være skummel. 
Den er kanskje det verste de som forventer en tradisjonell zombiefilm kan tenke seg: en dyster og nær moralistisk zombiefilm der vi alle dømmes til helvete for våre synder. 

Jarmusch har flettet inn klimatrusselen i filmens plott, og Drivers rollefigur lover oss tidlig i filmen at «dette ikke kan gå bra». 
I starten er det morsomt, men når han gjentar det for fjerde gang, begynte jeg, som Murray, å lure på hva som egentlig er poenget? 

Det viser seg at Driver er opphøyd til en slags forteller i filmen, og skal nesten bryte den fjerde veggen mot slutten da han kommenterer historien i filmen. 
Det kan være morsomt med selvrefererende innslag, men dette grepet bryter ganske dramatisk inn i vår relasjon til filmen uten at det tilfører så mye. 

Swinton i praktslag 

Helt fra starten er det tydelig at Jarmusch anvender sjangeren for å kommentere sin egen tid. 
Her harseleres det med klimafornektere, dommedagsprofeter, anti-immigranter og flere av Trumps kjepphester. 
I tillegg spøker Jarmusch med sin egen fanbase og hipsterne, som får gjennomgå. 
De er naturligvis bare på gjennomreise og blir lett match for zombiene. 

Det er til tider morsomt, uforpliktende og sist, men ikke minst: trygt. 
Sjangeren tro vender zombiene tilbake til de besettelsene de hadde som levende, og scenen der de unge døde roper på «wifi» er festlig. 
Men det er kortvarig moro, og jeg savnet flere relasjoner og dialog som kunne løfte humoren opp på et mer grunnleggende menneskelig plan. 

Det er kanskje mye å be om av en zombiefilm, men dette er en film av Jim Jarmusch! 
Dessuten har George Romero, som det refereres til flere ganger i filmen, vist at det er mulig for sjangeren å vokse med oppgaven. 

Heldigvis lykkes Jarmusch like ofte som han bommer. 
Og heldigvis har han Tilda Swinton med som et slags wild card. 
Hun er egentlig ikke viktig for handlingen, men blir det likevel. 
Å se henne svinge et samuraisverd var verd nesten hele filmen alene. 
