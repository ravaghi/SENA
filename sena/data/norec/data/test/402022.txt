Filmanmeldelse:«The Sisters Brothers» er ikke annerledes nok 

En annerledes western som ikke er blitt annerledes nok. 
Klassisk eksempel på at tonen dempes fra bok til film. 

Canadiske Patrick DeWitts roman med samme tittel likte jeg godt da den kom i 2011. 
Den er tiltrekkende først og fremst på grunn av språket og tonen. 
Historien kunne ha vært hva som helst. 

DeWitt skaper noen karakterer og situasjoner for å kunne leke seg med western-sjangeren og ha en førsteperson-forteller som er tankefull, avslepen, rar og morsom. 
Og ikke på en hardkokt Morgan Kane-måte, men snarere på en slags bløtkokt, utflytende og eksistensiell måte. 

Hunger etter gull 

Romanen ble nominert til en rekke priser fordi, tror jeg, den bryter med sjangerforventningene. 
Den viser seg på den ene siden å være nokså bisarr, samtidig som den opprettholder en ytre historie som tross alt handler om det den bør, nemlig lakonisk vold, hunger etter gull og kameratskap mellom brødre. 

Boken fikk noen forvirrede anmeldelser her hjemme. 
Enkelte var skuffet fordi boken viste seg å ikke være Cormac McCarthy med humor, som noen visstnok skal ha kommet i skade for å antyde. 

Jeg vil snarere si at boken er en canadisk Ragnar Hovland-western, og gildere sjanger er nesten vanskelig å tenke seg. 

Tonen dempes 

Stemmen i boken er storebror Eli Sisters’, og det er hans refleksjoner som skaper magien. 
Del en heter «The trouble with the horses» og inneholder en forklaring på hvorfor Eli føler at han kommer dårlig ut av hestebyttet som skjedde etter at en leiemorder-jobb kom skjevt ut. 

Etter to sider er den særpregede tonen allerede grundig etablert, og det gjør at jeg lenge har vært spent på å se filmen. 
For adaptasjonsjobben er et stort dilemma. 
Skal man rendyrke bokens tone og rarhet, noe som utvilsomt måtte ha gått på bekostning av tilgjengeligheten for et stort publikum, eller finpusser man heller historien og lar tonen dryppe litt gjennom der det passer seg? 

Litt av alt 

Franske Jacques Audiard har valgt det siste. 
Litt av alt. 
Og selv om det er blitt en annerledes western av det, er det fra første stund noe som skurrer. 

Audiard er mannen bak en rekke helt spesielt gode franske filmer fra de siste tiårene. 
Hvorfor han vil lage film i Amerika er litt gåtefullt for meg, all den tid han antagelig lager akkurat hva han vil i Frankrike. 

Men under hans ledelse gjør John C. Reilly og Joaquin Phoenix uansett en utmerket jobb. 
Det samme gjelder Jake Gyllenhaal og Riz Ahmed. 

Søt western 

Filmen ser dessuten flott ut og vil antagelig oppleves som en uvanlig og litt søt western for dem som ikke kjenner boken. 
Men kjenner man boken, er det tydelig at det aller viktigste, nemlig tonen, er dempet. 

Scenene inneholder for mange kjedelige plot-fremmende opplysninger. 
Det skjeve, som helt dominerer boken, er betraktelig nedskalert, så filmen kan brukes som filmskole-eksempel på hva som kan forsvinne fra bok til film. 

Likevel er filmen fornøyelig. 
Brødrenes dialog er det mest tiltrekkende, Oregon-naturen inntar en god annenplass og selve historien interesserer meg ikke mer her enn den gjorde i boken. 

Men det er ikke poenget. 
Hvis man skriver som DeWitt, spiller historien liten rolle. 
Det er hele poenget. 
Og det har ikke klart overgangen til film. 
Dessverre. 
