Bredskuldret luksus-Volvo med 21 cm bakkeklaring
Volvo satser skyhøyt med V90 i skogsutgave. 
Vi prøvde den med foreløpig minste beninmotor, T5 med 254 hk 

Volvo har fulltreff på design om dagen. 
XC90 har ublygt stjålet kunder fra Audi Q7, BMW X5 og Mercedes GLE. 
Designelementene ble kopiert til V90, som fremstår som en bred , lang og lav luksusbil. 

Det er kanskje ikke helt naturlig å heve en slik bil, men med tilleggsbetegnelsen Cross Country og 21 cm bakkeklaring, ruver plutselig den bredskuldra, lave og lange stasjonsvogna når du svinger inn på din lokale matbutikk. 

Skal vi dømme ut fra oppmerksomheten, vil V90 i denne versjonen bli selve drømmebilen for svært mange nordmenn. 
Den går rett i strupen på nykommeren Mercedes E220 All-Terrain og veletablerte Audi Allroad. 

Les forresten vårt førsteinntrykk av V90 Cross Country da vi blant annet fikk kjøre den på et islagt vann i Sverige. 

Utvendig 

Volvo har fulgt tradisjonell standard for skogsversjonen. 
Plast på hele undersiden av bilen, samt skliplater i plast for å få ting til å se røft ut. 
I praksis blir det bare enda dyrere når du bulker eller riper. 
På mange måter virker fronten mer ren og vellykket på CC. 
Ordinær V90 ser nesten litt overdesignet ut, mener vi. 
Vår testbil er utstyrt med 20-tommere. 
Det er ikke standard, men gjør bilen tøffere. 

Mye bra, men... 

Inni har det skjedd kvantesprang på opplevd følelse. 
Interiøret er kopiert fra XC90. 
Det betyr mye skinn og metall, få knapper, heldigitalt instrumentpanel med flere visningsalternativer og stor skjerm i midtkonsollen. 

Lekkert, men man kan undre seg på hvorfor man har valgt å bruke så stor plass på en startknapp og kjøremodus-velger, i stedet for enda mer oppbevaring i den høye store midtkonsollen. 

Volvo har vært et forbilde på design av instrumentpanelet, og er det fortsatt. 
Betjeningen av skjermen i midtkonsollen er derimot ikke like godt løst som på for eksempel Tesla. 
Det er ganske mye man må lete lenge etter, og blant annet favorittlista på radioen er løst veldig mye bedre hos andre. 

Det skal ikke forundre meg om ny layout av innholdet blir en av de første oppdateringene på de nye Volvoene. 

Den integrerte Apple Car Play opplevde vi som nærmest ubrukelig og mest egnet til å krangle med. 
Samme system virket faktisk mye bedre i en Citroen vi akkurat har prøvd til brøkdel av prisen. 
Heldigvis styres mye fra rattet. 
Det meste er ganske logisk. 

Volvo har vært kjent for å lage verdens beste seter. 
Vi hoppet over fra aldrende V60 og rett over i denne, og opplevde vesentlig hardere seter og mindre komfort. 
Samtidig opplevde vi at den utgående modellen, med litt mer gammeldags lysteknologi faktisk lyser bedre i mørket enn de nye kule Thors hammere med full LED-teknologi. 

Vi har fått den samme følelsen hos flere andre som har gått over til LED også. 
Det virker ikke som om de kaster lyset like langt frem. 
Men de er ikke dårlige, og adaptive-lysene jobber bra. 
At funksjonen må skrus på hver gang du starter bilen, er litt merkelig på et bilmerke som flagger sikkerhet så høyt. 

Til tross for nærmere 5 meters lengde, er ikke bilen spesielt romslig. 
190 cm-mennesker bak hverandre har det ikke trivelig. 
Bakseteplassen er ikke mye mindre enn konkurrentene, men mangler nødvendige millimetere, og de treffer knærne. 
Bagasjerommet svelger 560 liter, 110 mindre enn hos Mercedes og jevnstort med Audi. 
Også med setene nede er den også klart minst. 

Slik kjører den 

Alle Cross Country har firehjulsdrift og 8-trinns automat og toliters motorvolum. 
To dieseler er tilgjengelige, D4 med 190 og D5 med 235 hk. 
Bensinvarianten T5 har 254 hk og T6 320. 
Vi kjører svakeste bensinvariant og den oppleves sterk. 
Pristillegg opp til T6 blir 115 000 kroner, så den vil være steindød i det norske merkedet. 

Derimot er det nok veldig mange som venter på at Volvo kunngjør T8. 
Dersom den følger prisbildet til V90, blir påslaget fra T5 til T8 bare snaut 60.000. 
Da får du 407 hester og potensielt lavere forbruk. 

Motoren er pigg, men støyer litt . 
Effekt og moment hentes ganske høyt og det er trolig også grunnen til at girkassa er hissig med nedgiringer for å få opp turtallet, selv ved moderate akselerasjoner. 
Det gjør kjøreturen noe mer stressende enn den hadde behøvd å være, og det kler luksusvogna dårlig. 
Det blir til at man setter kjøremodus i Eco og er litt forsiktig med gassen for å få sikre behagelig kjøring. 
Da er det litt irriterende at bilen alltid starter i Normal-modus. 

V90 CC er høyere enn flere SUVer og langt mer enn de andre forhøyede stasjonsvognene. 
Mens konkurrenter som Audi og Mercedes kjører lavere og hever karosseriet en smule, har Volvo valgt å kjøre fast høyde. 
Den brede bilen ligger flatt på veien, men du får ikke en myk skyss med lang fjæringsvei. 
Vår topputgave «PRO» med luftfjæring i bakvogna ruller hardt på veien, og med 20-tommers hjul skapes det en liten vibrasjon ved ujevnheter og samtlige akselerasjoner, noe som ikke hever inntrykket. 
Vi antar at følelsen blir en annen med mindre felger, men de avslører et dårligere understell. 

Godt utsyrt 

V90 CC koster fra 695 000 kroner. 
Testet utgave var i utstyrsvariant Pro. 
Da er startprisen 725.000 kroner. 
I tillegg hadde denne utstyr for hele 215.000 kroner, og da begynner det å bli en del andre alternativer å se på. 
Fordelen er at Volvoen er en splitter ny konstruksjon og har alle nye hjelpefunksjoner som autobrems, aktiv filskifteassistent med aktiv styring opp til 130 km/t, avkjøringsassistent, parkeringssensor med assistanse ved lukepakering og rygging og Volvo 
On Call nød- og assistansesystem. 
