Mareritt og drømmer
Mørke skyer ligger over landet mens de synger om et splittet USA. 

Felice-brødrene så dagens lys i lille Palenville i Catskill-fjellene i staten New York. 
Senere prøvde de lykken i storbyen, spillende på subway-stasjoner. 

Ti år etter debuten er det to brødre igjen i bandet; Ian og James Felice. 
Tredjemann, Simone Felice, hoppet av i 2009 og dannet The Duke & The King, før han startet en solokarriere. 

Nå har Ian og James trukket seg tilbake til et garasjestudio i Hudson Valley og produsert albumet selv. 
Resultatet er noe som minner om et låveball, i hvert fall på åpningskuttet "Aerosol ball". 
Dette er platens muntre øyeblikk med ordspill som 

The rain in Maine is made of Novocaine 

In the Florida Keys it's made of antifreeze 

In Maryland it's made of heroin 

In Minnesota it's made of baking soda 

Vel, muntert er et relativt begrep. 
Friskt er det i hvert fall.Fela til Greg Farley drar i gang "Jack at the asylum" og forsterker låvefølelsen, selv om denne dansen går sakte. 
Fjerdemann i bandet er bassist Josh Rawson, mens David Estabrook tar seg av trommene. 

I "Jack at the asylum" synger Ian om et Amerika som gir ham både mareritt og drømmer. 
Sangene på platen er kyniske blikk på et splittet USA, pluss en og annen sang om brustne hjerter. 

Bandet beveger seg etter hvert ut av låven og inn i et dylansk landskap. 
Med presidentvalget hengende over landet som en truende skygge, virker de mer relevante enn noensinne. 

Det går an å hevde at Dylan og The Band gjorde alt dette bedre i kjelleren på 60-tallet. 
Du finner ingen sanger på høyde med "Tears of rage", "This wheel's of fire" eller "Too much of nothing" her. 

Til gjengjeld finner du sanger som beskriver de mørke skyene, sanger som skildrer desperasjonen. 
Du har det i tittelkuttet "Life in the dark" med sin 60-tallsdrømming, men der folkemengden er ensom og ute av stand til å endre noe: 

I dream of a world without war 

The lonely crowd, singing together out loud 

Verses of love, verses of peace 

Du finner den også i "Sell the house", der familien må selge huset og forlate hjemmet: 
Put the tv on the lawn/.../Take your wedding dress to pawn . 

Sangen er listet opp som den niende og siste, før vi får et skjult ekstrakutt. 
Det var noe som kom på mote i cd-ens barndom, og det er fortsatt like irriterende. 

Vel, vi tilgir dette og blir med på brødrenes melankolske born to run-sang "Triumph '73": 

I'd rather be on my Triumph '73 

Town is watching as I pass 

Throwing shadows on the working class 

I was once like them, but now I'm flying past 

straight out of town 

Beste spor: 
"Life in the dark", "Triumph '73", "Plunder", "Sell the house". 

LES FLERE ANMELDELSER FRA DENNE UKA: 
