Fantastisk sesongåpning
Rungende applaus fylte Kildens konsertsal etter hvert av de to verkene som innledet høstsesongen med KSO. 

Kristiansand Symfoniorkester 

Klaversolist: 
Frank Dupree 

Dirigent: 
Giordano Bellincampi 

Kilden, Konsertsalen_ 

Stemningen var nesten elektrisk da orkesteret og den tyske pianisten Frank Dupree hadde fullført en av verdens aller mest spilte og elskede klaverkonserter, den i b-moll av Tsjaikovskij fra 1875. 
Og det var virkelig all grunn til å juble. 
Først og fremst fordi 24-åringen ved klaveret viste seg å være en sann mester. 
Teknikken upåklagelig, innlevelsen ekte og dypfølt og musikaliteten så absolutt til stede. 
Samspillet mellom solist, dirigent og orkester var av beste merke, det var rent ut sagt betagende å være vitne til pianistens stadige blikk mot de nærmeste musikerne, som om han fanget dem inn i en felles forståelse av den følelsesladde musikken slik Tsjaikovskij har skapt den. 
En annen grunn til å juble er nettopp den at man som publikummer her møter et verk de fleste har et forhold til. 
Jeg vil tro det er flere enn meg som har opplevd nettopp b-moll-konserten som en åpen dør, en inngang, til den klassiske musikken og den rike verdenen som åpenbarer seg der. 

Unge Frank Dupree kvitterte med en overraskelse: 
Improvisasjon over Norwegian Wood – av The Beatles. 
Så har vi altså her en ung klavermester som kan mer enn å spille etter noter. 
Sjarmerende var den stillferdige improvisasjonen, imponerende også, presentert med den samme fingerferdighet som nettopp hadde tatt pusten fra oss i klaverkonserten. 

Etter pause var orkesteret på scenen enda større enn før pausen. 
To harper, et omfattende batteri av slaginstrumenter i tillegg til et førtitalls strykere og en svær blåsergruppe, alt sammen betjent av 74 musikere – det ble lyd nok til Hector Berlioz’ ville program-symfoni med navnet Fantastique fra 1830, den gang intet mindre enn en symfonisk revolusjon. 
Dirigent Bellincampi holdt det hele i stramme tøyler, og det aller meste gikk så det suste, enten vi nå var i forelskelsens ballsal eller på heksesabbat, på vei til skafottet eller rett og slett utsatt for dommedags vrede. 
Dette lover godt for resten av sesongen! 
