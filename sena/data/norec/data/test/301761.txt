Får det til å krible i hver bidige celle av kroppen
Mektig kammermusikk. 

ALBUM: 
Bing & Ruths «Tomorrow Was the Golden Age» er blant 2010-tallets aller vakreste plater. 

Det tok imidlertid en stund før jeg skjønte det. 
Den mektige kammermusikken til pianist David Moore behøver nemlig å snike seg omhyggelig inn i underbevissheten, noe som krever litt mer tålmodig lytting enn man er vant til i vår viltre tidsalder. 

Avkastningen er til gjengjeld enorm. 
Oppfølgeren «No Home of the Mind» er enda mer helhetlig – men derfor også mer liktlydende – der den over sine ti spor svulmer og synker sammen, svulmer og synker sammen, som dønningene mot svaberget en forblåst søndag formiddag. 

Det føles veldig naturlig å låne bilder fra naturen når man skal beskrive denne musikken, fordi den vekker så fysiske reaksjoner. 
Høydepunktene «Starwood Choker» og «Is Drop» får det nemlig til å krible i hver bidige celle av kroppen. 

Selv om det er lett å glemme, er det jommen sånn det føles å være i live. 
