«Drømmeparken» er ikke helt fabelastisk
Lite original, men gøyal og lekker animasjonsfilm for hele familien og vel så det. 

Drømmeparken er en film jeg sliter med. 
Det kan være fordi jeg ikke lenger er i målgruppen. 
Det er den snille tilnærmingen. 
Men det kan også være fordi den tilhører den store gruppen av filmer som bare skal lages fordi film er business. 
Det vokser hele tiden opp nye unger som skal læres opp til at kino er popcorn og moro. 

Premisset er enkelt: 
En jente bygger en fantasiverden med moren sin, så blir moren syk. 
Det viser seg at fantasiverdenen finnes på ordentlig, men den er i ferd med å rakne. 
Redder hun fantasiverdenen, redder hun samtidig moren. 

Visuelt tiltrekkende 

Jeg gjenkjenner animasjonsstilen og dyrenes utseende fra DreamWorks film Over hekken (2006). 
Det finnes også en del utseendemessige likheter med Elliot og Boog (også 2006), men begge disse filmene hadde mer sjarm og skarpere humor enn Drømmeparken. 
De var også mindre anmassende. 

Visuelt er det fargerikt og tiltrekkende. 
Hovedpersonen June er energisk og søt og kreativ, men hun er samtidig for mye av en påstand. 
Jeg kjøper aldri følelsene hennes og opplever henne som for klok og irriterende. 

Hun har et vell av replikker av typen: 
«Jeg ble så redd for å miste henne at jeg mistet meg selv». 
Dette er et gjennomgående trekk i svake filmer. 
Karakterer som er kloke på egne vegne og skal forklare reaksjonsmønsteret sitt. 
Det er så godt som fraværende i gode filmer. 
Hele poenget med historiefortelling, slik jeg ser det, er at vi som publikum skal forstå og føle gjennom det vi opplever. 

Marcus og Martinus 

Når det må sies rett ut, har historiefortellerne tapt. 
Og de vet det. 
Derfor kompenserer de med ablegøyer som blir hule. 
Rett nok er Marcus og Martinus fine som stemmene til beverne, og det er mye som er gøy og moro. 
Men mangelen på originalitet blir likevel påfallende. 
Svermen av små fornøyelsespark-aper som går bananas og blir onde er for eksempel nesten helt lik svermen i Rive Rolf 2, som nylig gikk på norske kinoer. 

En seksåring med begrenset filmerfaring vil naturligvis ikke merke noe av dette. 
De vil oppleve en søt jente som det er litt synd på, en gøyal ape, et artig pinnsvin og to veldig sprø bevere, i tillegg til fengende musikk og mye energi. 
Så helt dårlig kommer nok ikke dette til å gå. 

Den norske lydversjonen mangler en del på å komme i nærheten av den originale. 
Men slik er det ofte, og ungene merker jo ikke det heller. 
Og hvis noen sier «fabelastisk» en gang til, blir jeg aggressiv. 
