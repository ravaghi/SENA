Irsk soulkonge i storform
Humørfylt hjemlengsel. 

ALBUM: 
Van Morrison (71) har spilt inn imponerende 36 studioalbum, inkludert det nye «Keep Me Singing», med en frisk og plystrende rødstrupe på coveret. 
Det kan selvsagt bli noe repeterende over denne rekka med plater, men denne gangen er han i usedvanlig god form. 

Plata kunne godt hatt tittelen «Memory Lane», som en av sangene heter, for her er det en del nostalgi både i tekster og melodier. 

Bortsett fra en lettere trist låt med tittelen «Out In The Cold Again» er samlingen fylt av svingende humør og godlyd. 
Van the Man har skrevet 12 nye komposisjoner, som i tonen er effektiv medisin mot mørke sinnsstemninger. 

Den trettende sangen er Braggs & Malones «Share your love with me», først spilt inn av Bobby Bland i 1964. 
Bland døde i fjor og det ville forundre meg om han ikke var et av Van Morrisons forbilder. 
Låta ble seks år seinere en hit med Aretha Franklin. 

I fjor kom en tre CD’ers komplett utgave av musikken til Belfast-bandet Them, der Van Morrison var vokalist 1964-1966. 
Et gjenhør med den understreker hvilken vei sangeren har gått fra denne sterke rock’n’beat-gruppa til å bli en av de ypperste representantene for hvit soul. 
På «Going Down To Bangor» minnes han det nordirske spillestedet med å gjenta Shalalalee-refrenget fra «Brown Eyed Girl» (1967). 

Full av lengsel etter fjerne tider er også «In Tiburn», der han synger om dette strøket i San Francisco og den tida da beat-bevegelsens diktere Allen Ginsberg, Jack Kerouac og Neal Cassady hadde tilhold her, mens Chet Baker spilte jazz og poesien ble spredt fra City Lights-bokhandelen på North Beach. 

Som Van Morrison synger, kanskje med tanke på dagens USA: 
«We need each other more than ever to lean on». 
