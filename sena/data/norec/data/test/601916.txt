Folkelig fra Hedmarken
Det er alltid forfriskende med hardtslående tungrock med vrengte gitarer, fengende riff og energisk vokal. 

Dette får vi en god smakebit på fra Dunderbeist sin siste utgivelse. 

Bandet har vært en svipptur innom engelske tekster i løpet av sin karriere, men nå dundrer de løs med EP-en «Tvilja» i god Hedmarks tale. 
Tema for utgivelsen er tvil, og dette er den første i en planlagt trilogi. 

Dunderbeist er ikke redde for å gå ned i dynamikk og utforske de mer melodiske områdene. 
Bandet har dermed bevegd seg inn i et lystigere sound enn tidligere. 
Musikken har nesten blitt litt mer «folkelig» – både på godt og vondt. 

Dunderbeist er virkelig på sporet av et interessant sound med sin dialekt, men mangler litt på det musikalske. 
Låtene blir for like det vi har hørt tidligere i sjangeren. 
Det er heller ingen av sangene som fester seg skikkelig. 

«Tvilja» er en energidose som skaper liv. 
Det eneste som mangler er originalitet, noe vi får håpe blir en faktor i oppfølgerne i trilogien. 
