HP Spectre X360 - 2017-utgaven
Markerer starten på det nye teståret med et smell. 

Hvis du har fulgt med på Dinsides PC-tester de siste årene, vet du at det ikke er første gang vi omtaler Spectre X360. 
Dette er tredje gang - og tredje generasjon X360 som testes hos oss. 
Begge de to foregående kan betegnes som vellykkede 2-i-1-hybrider - altså PC-er som med et enkelt håndgrep forvandles til nettbrett. 

Skjerm: 13,3-tommer, full HD IPS-berøringsskjerm, blank (1920 x 1080 piksler) OS: 
Windows 10 Home norsk Prosessor: 
Intel Core i7-7500u RAM: 
16 GB (som også er maks) SSD: 512 GB (M.2 PCI-e) Nett: 802.11ac, Bluetooth 4.2, Gb ethernet (overgang medfølger) Tilkoblinger: 2 stk USB-C gen 2 /Thunderbolt 3, 1 stk USB 3.1 gen 1, minijack for lyd inn/ut Størrelse: 
30.6 cm x 21.8 cm x 1.38 cm Vekt: 
1,44 kg 

Vi tror imidlertid at de færreste kjøper en X360 eller tilsvarende PC fordi de er spesielt interessert i nettbrettfunksjonaliteten, men det er greit å ha muligheten. 
En hybrid som dette kan også brukes i mange andre posisjoner. 

Helt nytt 

Årets utgave er helt ny, både på inn- og utsiden. 
Det er egentlig bare navnet igjen fra forrige generasjon. 
Kabinettet er helt nytt, og PC-en er blitt vesentlig tynnere enn forrige generasjon - blant annet takket være et nytt og enklere hengslesystem. 

Tilkoblingene er også nye, og endelig har X360 fått USB-C-porter - to i antallet. 

Uten HDMI 

At den mangler HDMI-utgang er nok en ulempe for noen, her trengs en overgang fra USB-C/Thunderbolt 3 for å koble til en vanlig ekstern skjerm eller projektor. 
USB-C-portene er begge av typen gen 2, noe som betyr at du får den beste båndbredden som er mulig med grensesnittet (inntil 1,2 GB i sekundet). 
PC-en lades også gjennom disse portene, det spiller ingen rolle hvilken av dem du kobler ladekabelen i. 

Merk videre at det kun er én klassisk USB-port på maskinen. 
Dette er naturligvis kjedelig dersom du trenger å koble til flere dingser samtidig. 
Da trenger du nok en overgang, ingen tvil om at vi lever i en overgangsperiode. 
Det følger forresten med en overgang fra USB-C til kablet gigabit ethernet. 
Alt annet må du besørge selv. 

Dyr, men du får mye premium 

PC-en kommer foreløpig i to forskjellige konfigurasjoner bygd rundt syvende generasjon Intel Core i-prosessor. 
Vårt testeksemplar er å regne som toppmodellen, du finner en oversikt over de tekniske egenskapene i boksen over til høyre. 

Den nye X360 har et kabinett i sølvfarget, matt aluminium, og måler ikke mer enn 1,38 cm på det tykkeste - forgjengeren målte 1,6 cm. Som tidligere merker man fort at dette er et produkt i premiumsegmentet, noe som også gjenspeiles i prisene - billigste konfigurasjon med i5-7200u-prosessor koster i skrivende stund rundt 12.995 kroner, mens vår i7-utgave koster 16.995 kroner. 

Den solide byggekvaliteten akkompagneres av en lyssterk og fin IPS-skjerm som bevarer bildekvaliteten selv fra skrå vinkel. 
Det er kanskje overraskende at den kun har full HD-oppløsning, der forgjengeren bød på enda finere detaljer - men det er ikke noe ankepunkt for det normale øye - som uansett trenger oppskalering av tekst og grafikk på en såpass liten skjermflate. 

Skjermrammen måler knappe fem millimeter på hver side, noe som er helt i tråd med hva vi forventer i premiumsegmentet i 2017. 

Over tastaturet sitter et par stereohøyttalere, merket Bang & Olufsen. 
Lyden er klar og fin, men mangler bass. 
Vi har hørt fyldigere lyd enn dette på maskiner som er tilsvarende store. 
Det er heller ikke fritt for litt skurring når vi skrur opp lyden høyt. 

Fint tastatur 

Tastaturet er fast og er etter vår mening helt på høyde med det beste fra konkurrentene. 
Baklyset skrus enkelt av og på med F5-tasten, og i motsetning til mange andre lyses bokstaver og symboler godt opp på de sølvfargede tastene. 

Skal vi være kritiske til noe ved tastaturet, måtte det være at enter-tasten kun dekker én linje, noe som medførte at vi trykket litt feil i begynnelsen. 
Dette er imidlertid et lite hinder som man fort overvinner. 

Hurtigtastene øverst kan trykkes direkte, uten behov for å holde nede funksjonstasten samtidig. 
Dermed kan du enkelt justere volum, lysstyrke og hoppe til neste sang i mediespilleren din. 
Det er forresten også volumknapper på siden av PC-en, naturligvis beregnet på nettbrettmodus - når tastaturet låses av. 

Pekeplaten er middels høy, men til gjengjeld bredere enn hos mange konkurrenter. 
Den er naturligvis multiberøringsfølsom, responsiv og fin. 
Ikke alle liker skjermberøring, ikke kan den brukes i alle sammenhenger heller, og da er det helt avgjørende med en god pekeplate. 

Kraftig oppgradert på innsiden 

PC-en er vesentlig oppgradert på innsiden. 
Her er som kjent en Core i7-7500u-prosessor, som er den kraftigste u-prosessoren fra Intel i skrivende stund, men HP har også oppgradert SSD-en med en PCI-e-variant som er mange ganger raskere enn på forgjengeren. 

Vi målte en lesehastighet på inntil 1,77 GB i sekundet og skrivehastighet på i underkant av 600 MB i sekundet, hastigheter som kun er oppnåelig med denne typen SSD-er. 
For deg som bruker, betyr det at oppstart av tunge programmer, samt lasting og skriving av store datamengder går lynkjapt. 

Grafikkytelsen har også gjort et byks fra forrige versjon Core i-prosessor. 
Dette merkes best i apper og programmer med 3D-dybde, men er spilling det viktigste du skal bruke PC-en til, bør du gå for noe annet - med dedikert grafikkort. 
Den integrerte grafikken i Intel-prosessoren holder imidlertid til alt annet enn heftig gaming, inkludert 4K-video på din nye 4K-TV. 

Drar ned totalytelsen 

Selv om ytelsen er upåklagelig, har vi et par høner å plukke med HPs valg av standardprogrammer. 
Først og fremst er vi kritiske til McAfee-sikkerhetspakken, som både serverer irriterende meldinger i hytt og gevær, og samtidig stjeler unødvendig store systemressurser. 
Der er HP slett ikke alene. 
Men også HPs egen Support Assistant hadde hatt godt av en opprenskning i koden. 
Du kan risikere at disse to programmene, som kjører i bakgrunnen, til tider kan begrense ytelsen betraktelig. 
Med på kjøpet får du gjerne både viftestøy og forkortet batteritid. 

Ved å deaktivere HP-programvaren fra å kjøre automatisk i bakgrunnen (du kan kjøre det manuelt selv, hvis du vil se etter oppdateringer) og avinstallere McAfee, fikk vi rett og slett en helt annen - og etter vår mening mye bedre PC-opplevelse. 
Det gjorde seg også utslag i batteritiden, som vi målte til 548 minutter med kontinuerlig videostrømming. 
Det tilsvarer 9 timer og 8 minutter, noe som absolutt er godkjent. 
Det indikerer at du kan forvente rundt 9-10 timer med variert, lett aktivitet - i tråd med hva du bør forvente i denne klassen. 

Vi har nå også begynt å måle ladetiden på PC-ene. 
Etter en halv time i stikkontakten var nivået 24 prosent, etter én time var den 51 prosent. 
PC-en var i bruk under ladingen. 
Her vil vi få mer data å sammenligne med etter hvert. 

Konklusjon 

Forgjengeren imponerte oss for ett år siden, og vi har latt oss begeistre nok en gang. 
Årets Spectre X360 markerer helt klart et nytt steg opp på stigen, med slankere design og bedre ytelser (spesielt SSD og batteri). 

Dessverre har forbedringene også gjort PC-en dyrere. 
Vi har ikke funnet vår konfigurasjon på Prisjakt, men den selges blant annet hos Komplett. 
Etter vår mening vil modellen med Core i5-prosessor til flere tusenlapper mindre være et mer fornuftig valg for mange. 
Den har imidlertid 256 GB SSD og 8 GB RAM, noe som uansett bør være akseptabelt for de fleste. 

Få med deg plussene og minusene i boksen under, og se gjerne vår oppsummering av de beste PC-ene/hybridene i 2016, som vi publiserte like før jul. 

Flere konkurrenter befinner seg allerede på testbenken, vi gleder oss til fortsettelsen! 
