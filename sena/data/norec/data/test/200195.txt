Lenovo Thinkpad X1 Yoga
Med prislapp på godt over 20.000 kroner, er dette en PC-hybrid langt utenfor hvermansens budsjett. 
Men hva får du egentlig, når du betaler så mye? 

PC-prisene har steget noe i det siste, blant annet som følge av svakere krone mot amerikanske dollar. 
Det er likevel fortsatt mulig å få meget gode bærbare til godt under 10.000 kroner. 
Vi har testet flere av dem i 2016. 

Mer enn det dobbelte 

Nå er det slik i PC-verdenen - som på mange andre områder, det blir dyrt hvis du skal velge det aller beste. 
Det behøver ikke være veldig store forskjeller mellom best og nest best når det gjelder kvalitet og ytelse, mens forskjellen i pris ofte er enorm. 

Det ser vi et godt eksempel på i dagens testprodukt, dønn solide Lenovo Thinkpad X1 Yoga. 
Thinkpad er IBMs legendariske PC-serie, konservativ i uttrykket - men kjent for sin gode byggekvalitet og slitestyrke. 
Serien lever fortsatt i beste velgående, ti år etter at Lenovo overtok IBMs bærbar PC-divisjon, og X1 Yoga er blant de aller letteste og tynneste 14 tommer hybridene på markedet. 

Prisene starter på rundt 20.000 kroner i Norge, vårt testeksemplar er litt dyrere. 
Før vi går videre, skal vi se på noen av de mest sentrale egenskapene: 

Skjerm: 14" halvblank berøringsskjerm, IPS-panel, 2560 x 1440 piksler Prosessor: 
Intel Core i7-6500U (2,5 GHz) 
RAM: 
8GB (som også er maks) Grafikkort: 
Intel HD 520 (integrert i prosessoren) 
Lagring: 256 GB SSD (PCIe-basert) Optisk drev: 
Nei Skjermutganger: miniDisplayPort + HDMI USB-porter: 3x USB 
3.0 Webkamera: 
Ja, 720P Kortleser: microSD Trådløst nett: 
Intel AC8260 (802.11a/b/g/n/ac) Kablet nett: 
1000Mbps via medfølgende overgang Annet: 
Fingeravtrykkleser, mobilt bredbånd innebygd (4G), leveres med penn, kan betjenes både med pekeplate, skjermberøring og styrepinne OS: 
Windows 10 Pro Størrelse: 333 x 229 x 
16.8 Vekt: 1,37kg Pris: 
22.622 i billigste nettbutikk jf Prisjakt.no 19.7.2016 

Det som ikke kommer fram i punktlisten over, er at byggekvaliteten er meget høy. 
Her har Lenovo benyttet metall, mest magnesium, over det hele, og maskinen tilfredsstiller militære krav til styrke og holdbarhet i tøffe og fuktige omgivelser. 
Dette må ta mye av skylden for den relativt høye prisen. 

God og høyoppløst skjerm 

Skjermen måler 14 tommer, og har så høy oppløsning at skalering av tekst og grafikk i operativsystemet er en nødvendighet for å unngå at alt blir smått og uleselig. 
Ved leveransen er alt skalert opp til dobbel størrelse (200 prosent), noe som gir god lesbarhet for de fleste av oss, samtidig som alle raster og overganger blir svært fine. 

Videre virker skjermen å være lyssterk og fin, innendørs bruker vi den som regel på rundt 50-75 prosent uten problemer. 
Panelet er typen IPS, noe som betyr meget god innsynsvinkel, og god fargegjengivelse over hele skjermflaten. 
Merk også at maskinen kan leveres med OLED-panel, men da til en langt høyere pris - og med redusert batteritid. 

Skjermen kan dyttes helt rundt, eller benyttes i forskjellige posisjoner til forskjellig bruk. 

Helt rundt er den i tablet-modus, og sammen med pennen er det enkelt å ta notater eller utføre annet arbeid mens du er stående. 
Helt som å skrive/tegne på papir er det derimot ikke, det er en liten forsinkelse mellom tuppen og opptegningen, men med litt trening går det greit. 
Ingen har kommet helt i mål på dette punktet ennå. 

Tastatur i særklasse 

Samtidig er det verdt å huske på at dette produktet først og fremst briljerer når du bruker det i klassisk PC-modus. 
Mye av æren må det fantastisk gode tastaturet ta. 
Tastene er store, responsive, støysvake, og tastaturplaten er så godt som sviktløs. 
Det innbyr til lange skriveøkter, og etter min mening er Thinkpad-tastaturene blant de aller beste på markedet. 
Tastene er baklyste, og du har to nivåer å velge mellom, i tillegg til av. 

Vi liker også godt at dette tastaturet er helnorsk, uten de fellesnordiske tastene som vi finner på stort sett alt av modeller i forbrukermarkedet (med unntak av Apple og Multicom). 

Den eneste lille innvendingen vi har, er at FN- og CTRL-tastene nederst til venstre har byttet plass i forhold til et standard tastaturoppsett. 
Det krever tilvenning, spesielt hvis du er vant til å bruke CTRL i forbindelse med kopier/lim i Windows. 

Som på en del proffmodeller fra HP og Dell, har også Thinkpad-ene en styrepinne for musenavigering, plassert mellom G, H og B på tastaturet. 
Knapper for venstre- og høyreklikk, samt skrolling, er plassert mellom pekeplaten og mellomromstasten. 
Det ser kanskje litt snålt ut, men det var overhodet ikke til sjenanse under vår testperiode. 

Godt utstyrt, men mangler USB-C 

Alle tilkoblingene sitter på sidene, og her finner du også av/på-knappen. 
Årsaken til sistnevnte er naturligvis at det skal gå an å skru den av/på når den er i tablet-modus. 
At du må bruke overgang for å koble den til kablet nett, synes vi er helt greit, all den tid overgangen følger med og ikke beslaglegger en av USB-portene. 
Tre USB-porter på en såpass lett og tynn maskin, synes vi er meget bra - men vi skulle gjerne sett en USB-C-port med Thunderbolt-støtte i tillegg. 
Det bør man egentlig kunne forvente i denne prisklassen. 

To stereohøyttalere er plassert til høyre og venstre under PC-en. 
Lyden er helt OK til tale og lav bakgrunnsmusikk, men mer bass hadde vært helt på sin plass. 
Bruk hodetelefoner eller eksterne høyttalere hvis lydkvalitet er viktig for deg. 

Slik er den i bruk 

Ytelsesmessig er det svært lite å utsette på maskinen. 
Den har en av de raskeste ULV-prosessorene fra Intels sjette generasjon Core i-familie, noe som betyr god ytelse til nær sagt alle tenkelige oppgaver du kan tenke deg å gi til en moderne PC - med unntak av tung spilling. 
Her er kanskje grafikkprosessoren et vel så stort ankepunkt, men gamere har aldri vært i tankene til Lenovo da de konstruerte denne PC-en. 
Da velger du ganske enkelt noe helt annet. 

Maskinen har som ventet ingen problemer med å spille video i alle oppløsninger, inkludert 4K-video i alle formater. 
Den blir heller ikke særlig varm, og det kan gå laaange perioder mellom hver gang kjøleviftene starter opp. 
Men har du den i fanget og kjører tunge oppgaver, vil de starte hyppig - og vil også være hørbare. 
De har imidlertid ikke sjenert oss under testperioden. 

Der maskinen virkelig skinner når det gjelder ytelse, er på SSD-ytelse. 
Med skrivehastighet på inntil 1,2 GB i sekundet - og lesehastighet på godt over 700 MB i sekundet, er dette en av de aller raskeste SSD-løsningene vi har testet på bærbare PC-er. 
Jobber du med svært store og tunge filer, vil du garantert komme til å merke det og sette pris på den høye hastigheten. 

At maskinen leveres med 8GB RAM som ikke kan oppgraderes, kan derimot være et lite ankepunkt for enkelte. 
Her vil imidlertid den raske SSD-en fungere effektivt som mellomlager ved behov. 

Hva så med batteritiden? 
Lenovo hevder at du kan forvente rundt 11 timer mellom hver gang du må lade batteriet. 
Våre tester viser at det er i overkant optimistisk, med mindre du jobber svært lett og med meget svak lysstyrke på skjermen. 
Under kontinuerlig strømming av videoer fra YouTube, holdt batteriet ut i 513 minutter, eller litt over 8,5 timer. 
Et mer realistisk tall vil være rundt 9 timer med variert bruk, noe som uansett er godkjent. 

Konklusjon 

Lenovo Thinkpad X1 Yoga er en ypperlig arbeidsmaskin. 
Den er lett, svært robust og yter meget bra i de aller fleste situasjoner. 
Tastaturet er blant de aller beste på markedet, og maskinen byr på et vell av fleksible løsninger, inkludert tablet-modus når du skulle ønske det. 

Ankepunktene vil for mange være høy pris, og er du ikke så opptatt av at maskinen skal tåle mange omganger juling, vil du kunne gjøre mer fornuftige kjøp. 
I så fall bør du absolutt få med deg testene av HP Spectre X360 og Lenovo Yoga 900S. 

Lenovo ThinkPad X1 Yoga 20FQ0041MN 
