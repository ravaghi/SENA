Halvslapp Dracula
Det viser seg at det ikke alltid er like spennende å sove hele dagen og feste hele natten. 

Å, hvorfor ga ikke noen meg dette spillet da jeg var i min aller mest gotiske og bleke periode i tenårene? 
Den pompøse, mørke estetikken i "Castlevania: 
Lords of shadow 2" har da også noe litt 90-tallisk utdatert ved seg, og det skyldes ikke bare den japanske hangen til å utstyre spillfigurene med underlige frisyrer. 

Repeterende 

Misforstå meg feil, dette er et visuelt stilig og til tider overveldende spill, ikke minst takket være det noe begrensede kartet og den tilhørende geografiske forvirringen. 
Men etter noen timer får man gjerne en følelse av å ha spilt det før. 
Flere ganger. 
For dette er i bunn og grunn et streit actionspill som hovedsakelig går ut på å denge seg gjennom en lang rekke fiender, samt å klatre og hoppe seg av gårde til neste gjeng med fiender. 
På veien plukker du med deg ulike gjenstander som brukes til å oppgradere våpen, egenskaper og motstandskraft. 
Noe som kan være riktig så gøy, hvis handlingen er spenstig nok. 
Her blir det mest en lang rekke variasjoner av det samme. 

Dracula vs Satan 

Du spiller deg ellers igjennom historien til en dyster Dracula-figur. 
Han har gjenoppstått i en slags nåtid, og skal beseire Satan igjen, intet mindre. 
Til å begynne med ser han ut som en skandinavisk black metal-artist dagen derpå, men får raskt litt blodtilførsel, slik at den mørke østeuropeeren i ham blir synlig igjen. 

For å fortelle denne historien, har utviklerne dessverre valgt å legge inn en hel haug med altfor lange filmklipp, slik at man til tider får følelsen av å være en statist som bare av og til får være med på å spille seg igjennom filmen. 
Når jeg tar meg i å strikke og spille samtidig, er det noe i veien. 

Ujevnt 

Spillet gir stadig hint om hvilken vei du skal velge, så til tross for at områdene er store, er det lite rom for å utforske på egen hånd. 
Det legges mer vekt på ulike kampstrategier enn på å løse gåter og finne veien videre. 

Dette er på sett og vi bare en annen versjon av spill som God of War, Tomb Raider og Uncharted, men uten særpreget som hver av disse spillenes helter og heltinner kan vise til. 
Omgivelsene og grafikken er heller ikke like imponerende som hos de to sistnevnte. 
I lengden blir det dessverre litt for ujevnt og uinteressant. 
