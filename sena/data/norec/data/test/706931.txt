Fine duetter med Halden-stempel
Halden er byen på treriksgrensa mellom Norge, Sverige og USA. 

Omar Østli: 
«Klart skip» 
(Rett Vest) 

Omar Østli åpner sitt sjuende album med «Til sans og samling», en sang som også Henning Kvitnes kunne sunget. 

«Lørdag kveld, søndag morra» følger mer ubemerket, men så er vi framme ved «Et lite lys». 
Østli har spilt gitar i bandet til Hilde Brynildsen, og her gjør hun gjengjeld i en flott duett. 
Hun er også med på tittelkuttet «Klart skip» og mer stillferdige «Bakgårdskatt». 

Den svenske multiinstrumentalisten Bebe Risenfors er en annen viktig brikke underveis, og han slår følge med folk som Østli spiller med i andre band: 
Åsmund Solli fra Onkel Tuka og Magne Skaug fra Belfast Express. 

Vi finner spor av navn som Bruce Springsteen, The Band, Ulf Lundell, Åge Aleksandersen og CC Cowboys underveis, og det er lett å føle at man har hørt dette før. 

Akustiske «St. Josephs hospital (Fred og frelse)» er likevel en fin ballade om ting som er gått tapt, og Østli lager sanger jeg vil vende tilbake til. 

Beste spor: 
«Et lite lys», «Klart skip», «St. Josephs Hospital (Fred og frelse)». 
