Produsentenes tid
POP Halsey «hopeless founrain kingdom» (Capitol / Universal Music) 

Likt så mange andre, har den amerikanske popartisten Halsey samlet en håndfull av de heteste produsentene til sitt andre album. 
Blant dem finner vi norske Magnus Høiberg alias Cashmere Cat og Halseys ekskjæreste Peder Losnegård alias Lido. 
Men selv om det virker trygt å kjøre på med A-laget, har det også en bakside. 

Halsey er en sterk låtskriver med god meloditeft og en kraftig stemme. 
Tekstene er derimot ikke av den mest innovative sorten - det handler om dyster, ulykkelig kjærlighet. 
Hun sklir derfor rett inn i låten «Eyes Closed» som to-spannet Benny Bianco og Cashmere Cat står bak sammen med The Weeknd. 
En vakker, mørk, og altoppslukende låt som oser av sistnevnte. 
Deretter blir vi dratt inn i den svulstige «Heaven In Hiding» med en vokallinje som dessverre minner irriterende mye om «Stole the Show» av Kygo. 

Mannen bak Adeles «Hello», Greg Kurstin, står for albumets pianoballade «Sorry» og platas beste spor – den 80-talls inspirerte «Strangers» med gjesteartist Lauren Jauregui fra Fifth Harmony. 

Halsey har plukket ut de beste og resultatet er derfor solid, men der produsentene er flinke til å vise sin egen særegne sound, mister hovedpersonen sin egen identitet. 
