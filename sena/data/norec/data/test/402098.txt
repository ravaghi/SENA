«Lollywood»:Lyden av 360 grader fordomsfullhet 

«Det handler ikke om hvem du er, men om hvem andre tror du er». 

I sitt niende og nest siste kapittel i norgeshistorien fra 1066 og fremover, har Statsteatret lagt handlingen til det pakistanske Bollywood, Lollywood i Lahore i 2010. 
Et norsk filmteam uten filmstøtte, men med alt det andre – caps, røde skjerf, sjusket påkledning med lommer overalt, hus i Toscana og ropert – begynner å slippe opp for tid og penger. 

Filmen heter Hjelp, vi må på ferie i Lahore. 
Stjernen dukker ikke opp. 
Birolleinnehaveren Zahid Khan fra Harstad (Per Kjerstad) godtar tålmodig alle situasjoner – også møtet med vanlige norske fordommer («Du er vel fra Pakistan, egentlig?») og en tiger som sliter seg. 

Ulastelig antrukket 

Khan er ulastelig i svart dress og velkjemmet hår uansett hva han gjennomgår over og under vann, med heavyrock på øret mens den homofile regissøren (Cato Skimten Storengen) og hans superstressede produsentpartner Kim Sørensen har sitt store oppgjør («Du ser mei itte!»), og som den gale og forelskede regissørens gissel i Kashmir. 

Når Storengen under ytringsfrihetens fane krever sin norske rett til å gå rundt i Lahore i shorts, prøver Kjerstad å si noe om at man må kle seg etter normene i det landet man oppsøker. 
Det sparkes altså i absolutt alle retninger, og med absurde kast og vridninger. 
Hver gang publikum kan får en fordom bekreftet, snus det hele øyeblikkelig på hodet slik at en smule skamrødme kanskje kan røre på seg i salen. 

Krenk, krenk 

For å slippe å bli krenket eller såret krever enkelte minoriteter «safe places» ved amerikanske universiteter, og no-platforming (scenenekt) er på vei inn her hjemme også. 
På vei til teateret hørte jeg Dagsnytt 18, og der måtte Shabana Rehman forsvare sin og Zahid Alis regi av Stovnerrevyen. 

Bruk av blackface – en hvit som sminker seg svart – ble av enkelte elever oppfattet som rasistisk, islamo- og afrofobisk, det siste et nytt ord for meg. 
Regissørene mente det selvsagt motsatt. 
Dette innslaget ble en svært interessant ouverture til Lollywood. 

Til å begynne med er filmteamet nemlig så redde for å støte Zahid og lokalbefolkningen at den institusjonelle rasismen deres tyter ut som flis gjennom sprukken lakk. 
Etter hvert som det strammer seg til, faller hele fernissen av. 
Når den fallerte norske stjernen Geir Grimstad dukker opp, i Gard B. Eidsvolds fabelaktige skikkelse, er det dessuten med en suveren forakt for alt og alle i Pakistan – menneskene, språket, maten, klærne. 
Han er, som så mange nordmenn, bare opptatt av penger. 

Rolletransformasjon 

Katastrofe følger og med det Grimstads totale rolletransformasjon til pakistaner. 
Denne skikkelsen oppfyller hele det gjengse norske bildet av en fundamentalistisk muslim. 
Først i blackface, med ville øyne og en rasende bart. 
Men når han som skuespiller først aksepterer at han endres fra norsk helterolle til pakistansk sjåfør, blir han mer og mer pakistansk sekund for sekund. 
Han ender som overbevist alkoholmotstander i posebukser og snakker et helt eget meningsfylt liksom-urdu. 

Det er glitrende observert og spilt av Eidsvold, som i dette skiftet enda en gang vrenger handlingen ut/inn. 
Skikkelsen er fordomsbekreftende i bredt register – uten helt å ta farvel med virkeligheten. 

Lyddesignen spiller en avgjørende rolle her. 
Scenografien består for det meste av en dør og en kasse, en hårtørrer (løvblåser?) og en flaske vann, men Rikard Strømsodds lydbilde skaper en nervøs atmosfære av filmsett, av hvordan film blir til, av båt på sjøen i storm, av innbilt fare, av eksplosjoner, av opprørske statister og alt mulig annet. 

Det er en bragd med så enkle midler, som det heter. 
