«Tårnet» bruker animasjon som poetisk filter
Palestinernes tragiske skjebne får en varm og poetisk innramming. 

Vi kjenner palestinerne som flyktninger fra TV-reportasjer og dokumentarer der de som regel er redusert til desperate, anonyme skjebner. 
Mats Grorud tar også utgangspunkt i deres tragiske og fastlåste tilværelse i denne filmen, men anvender noen uortodokse grep. 

Ved bruk av 2D-animasjon og dukkefilm skaper han et filter til hovedpersonen Wardi og hennes familie som gjør at desperasjonen og følelsene aldri tar overhånd. 
Det gjør oss mer mottagelige for Groruds ambisiøse forsøk på å forene familiens historie med palestinernes historiske odyssé som et fordrevet folk. 

Filmen starter med at Wardi får tildelt nøkkelen til familiens opprinnelige hjem i Galilea, et hjem de ikke har kunnet oppsøke på flere generasjoner. 
Det er en palestinsk tradisjon å bringe nøkkelen videre, men det betyr også at oldefaren, som gir henne nøkkelen, nærmer seg slutten på sitt liv. 
Og Wardi frykter at det betyr at han har mistet håpet. 

Å fortolke et annet folks tragedie 

Da oldefaren ankom flyktningleiren i Libanon 70 år tidligere, ble de boende i telt. 
Ganske snart bygde de et lite hus, og for hver generasjon ble det bygd på en ny etasje – med det resultat at et tårn av håp og fortvilelse strekker seg mot himmelen. 
Vi blir introdusert for familiens medlemmer gjennom Wardis vei opp den lange trappen, og samtalene med dem utløser tilbakeblikkene der familiens skjebne blir uløselig knyttet til Palestinas skjebne. 

Det er ingen spøk for en utenforstående å opphøye seg til fortolker av et annet folks tragedie på film. 
Grorud har laget en fundamental human fortelling som ikke hisser til polemikk, men tilfører rollegalleriet et kontrastfylt indre liv og poetiske dimensjoner. 
Det er krevende å skape en dynamisk rytme mellom 2D-animasjon og dukkeanimasjon, og noen av dukkescenene «henger» litt igjen. 
Men det internasjonale teamet av animatører, godt hjulpet av et solid manus, skaper nok atmosfære rundt figurene til at vi kan projisere våre egne følelser og tanker inn i dem. 

Filter mot krigens redsler 

Noen vil kanskje reagere på at Israel kun fremstår som en militær okkupant. 
Dette er ikke en nyhetssak med tilsvarsrett, men en film som etablerer et historisk og logistisk faktum som bakteppe. 

Vi følger utelukkende perspektivet til flyktningene, både i Galilea og Libanon, der de også møter fiendtlighet lokalt. 
Regissør Mats Grorud berører i noen scener den samme perioden som en annen animasjonsfilm om borgerkrigen i Libanon gjorde, israelske Vals med Bashir (2008). 
Grorud tar oss med til ruinene av leirene etter bombingen på 1980-tallet, og det er der filmens sterkeste scene inntreffer. 

Tårnet ville vært uutholdelig å se som live action, men animasjonen skaper et filter som fordyper uten å synke til bunns i tragedien. 
Det er luft for oss å puste i. 
Når Wardi til slutt når toppen av tårnet, inntreffer filmens beste sekvenser, der onkelen hennes, han som danset hiphop, klippes sammen med Groruds egne arkivopptak fra de virkelige leirene – og filmen gir oss enda en dimensjon. 
