Filmanmeldelse:«The Expendables 3»
«Expendables 3» imponerer med to ting: 
Først og fremst rollelista. 
Deretter en vanvittig, by-sanerende eksplosjon til slutt. 

Men, helt ærlig: 
Ellers er dette helt ordinære saker. 

Filmen er laget etter kommersiell films grunnlov, paragraf 1: 
Selger du billetter for et par milliarder, må samme konsept forsøkes igjen. 
Og igjen. 
Ettersom rollelista inneholder noen hundre års erfaring og ditto antall filmtitler, er det åpenbart at gjensynseffekten er maksimal. 

Tross alt: 
Elendig er ikke dette. 
Eksplosjonene er gigantiske, våpenarsenalet uten ende, drepingen aldeles utenfor enhver kulerammemulighet. 
Alders-apartheid skal man heller ikke bedrive: 
Et par av seniorene, her, kjenner unektelig fortsatt sitt action-håndverk. 
Og et knippe ungdommer får også vist seg fram - kanskje like mye for den mulige konsept-kontinuitets skyld, som egentlig av hensyn til handlingen. 

Men manuset virker direkte sammenrasket. 
Mellom hver eksplosjon skal gutta si noe om vennskap og ære og samhold og sånn. 
Ettersom det aldri blir morsomt, kjapt og med nok vidd, skurrer det hele raskt ned til noe patetisk sludder som er temmelig likegyldig - før det blir kjedelig. 

«Expendables 3» er et klasseeksempel på hvor langt man kan komme med kjempebudsjetter på effektområdet og grov underbudsjettering på idésiden. 

JON SELÅS 
