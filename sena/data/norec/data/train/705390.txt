Kevin Morby:Sanger til storbyen 

Han låner fra både Bob Dylan og Lou Reed, men har meislet ut sin egen nisje. 

Kevin Morby: 
"City music" (Dead Oceans/Playground) 

Kevin Morby var med i Woods og The Babies før han begynte solokarrieren i 2013. 
"Singing saw", tredje soloalbum i rekken, var en av fjorårets bedre plater, og det er ikke usannsynlig at han også vil nevnes når 2017 skal oppsummeres. 

Han har med seg gitarist Meg Duffy og trommis Justin Sullivan, pluss Meg Baird til å lese Flannery O'Connor-teksten i korte "Flannery". 
Hun korer også i coverversjonen av Germs' "Caught my eye". 
Resten har Morby skrevet selv, fra Ramones-hyllesten "1234" (inspirert av Jim Carroll) til ung forelskelse i "Aboard my train". 
Et av de desiderte høydepunktene er "Pearly gates", en sang lagd i himmelen som seg hør og bør. 
Morby er Missouri-gutten som havnet i New York og som siden har sunget varme sanger om denne byen, selv etter at han flyttet til Los Angeles. 

Beste spor: 
"Come to me now», «1234", Aboard my train", "Pearly gates", "Tin can". 
