Stjernene slukner
Regi: 
Jay Roach. 
Med Robert De Niro, Ben Stiller, Teri Polo, Dustin Hoffman, Barbra Streisand, Blythe Danner. 
Ameriansk. 
Komedie - 7 år (egnet ungdom/voksen). 

Stjernebestrødd svigers-møte av groveste kaliber, som går ettertrykkelig på tomgang etterhvert. 

Det var i 2000 i «Slekten er verst» at den hyggelige og fomlete jødiske Ben Stiller møtte sin søte, blonde, protestantiske kjæreste - og ble utsatt for svigerfaren fra helvete: 
Robert De Niro, pensjonert CIA-agent. 

Denne gangen kommer de jødiske svigerforeldrene inn i bildet: 
Dustin Hoffman og Barbra Streisand - overdådige i all sin skjødesløse livsutfoldelse, alt hva den paranoide streitingen Robert De Niro ikke ønsker seg i sin «ring av tillit» i den nærmeste familie. 

Kulturkrasj blir det - kraftig! 
Men når en times tid er gått, undres man uvegerlig på om det ikke skal skje noe snart? 
Det gjør det ikke. 

Og med forundring ser man hvordan hele stjernegalleriet gjentar og gjentar - og går mer og mer på tomgang. 

Det blir faktisk nesten kjedelig etter hvert! 
