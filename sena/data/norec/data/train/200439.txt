BlackBerry Curve 8900
Den perfekte proffmobil? 
Ja, vi er imponert, og her ser du hvorfor. 

Amerikanske finansfolk og kjendiser har løpt rundt med BlackBerry-mobilene sine i flere år allerede, og hypen rundt crackberryene ble garantert ikke noe mindre da Obama uttalte at de måtte rive den ut av hendene hans. 
(En helt ekte, men likevel uekte Obama-mobil finnes også; og den kan du lese om her.) 

Spørsmålet er selvsagt om BlackBerryene er like gode som ryktene sier. 
Og svaret er kort og godt ja. 
For selv om Curve 8900 har noen få riper i lappen er vi rett og slett imponert. 

Rask, raskere, raskest 

Det første du legger merke til når du får henda rundt BlackBerryen er den solide krom-kanten som omkranser hele chassiet, dette er solide saker. 
Dernest kommer du til å forelske deg i hvor kjapp og stabil den er. 
Av en eller annen grunn er det nemlig mange som tror at avanserte proff-mobiler må være treige. 

Det er feil. 

Curve er nemlig lynkjapp, og sammenligner vi med de mobilene som bruker operativsystemet Windows Mobile er det faktisk eventyrlig stor forskjell i BlackBerryens favør. 

Her er det altså lett å bli hekta. 
Stabil er den også, under hele testperioden har den ikke kræsjet en eneste gang  noe som dessverre ikke er like dagligdags, selv i 2009. 

(Flere bilder nederst i artikkelen) 

Hva er nytt? 

Kollega Idsø testet BlackBerry Bold rett før jul, og siden mye er likt fokuserer vi her på forskjellene i stedet for likhetene. 

 Kameraet har nå økt fra 1,92 megapiksler til 3,2, uten at det kan sies å være en revolusjon etter dagens målestokk. 
Bildene blir likevel helt ok, og vi liker godt at de er så enkle å videresende i full oppløsning via e-posten. 
Det skal likevel sies at de fortsatt ikke når opp til kvaliteten fra vår mobilkamerafavoritt N82 som fortsatt skviser ut glitrende bilder på grunn av den gode Xenon-blitsen. 

Se eksempelbilder tatt med mobilen: . 

 Til tross for at Curve 8900 er den slankeste BlackBerryen noensinne har skjermen blitt større, og er nå på 480 X 360 piksler (=6,9 cm). 
I bruk oppleves skjermen som meget detaljrik og god. 
 Curve er for øvrig godt utstyrt, og har selvsagt GPS, trebånds GSM, Wi-FI, GPRS og Edge. 

Men utrolig nok mangler den 3G, noe som irriterte oss de gangene vi satt på toget og skulle surfe. 
Spør du oss er dette et klart minus på en ellers knallsterk mobil. 

Curve i daglig bruk 

BlackBerry er viden kjent for hvor glimrende den håndterer e-post, og her er det bare å konstatere at den leverer varene. 
Du får naturligvis full e-postintegrasjon, og push mail fra flere e-postkontoer går som en lek. 

Kjapp er den også. 
Meldinger fra jobbens Exchange-konto kom for eksempel tikkende inn på BlackBerryen cirka 1 minutt før mailen dukket opp på PCen. 
Ikke spør oss hvordan de får det til, men er du like e-postavhengig som oss kan du ikke la være å bli imponert. 

Curven har ingen trykkfølsom skjerm som du finner på iPhone, her er det i stedet et lite scrollhjul og et fullt qwerty-tastatur som gjør jobben. 
Som qwerty-mobiler flest trengs det litt tilvenning å bli vant med tastaturet, og for meg var det for eksempel uvant å skrive med begge hendene. 

Etter noen timers bruk gikk imidlertid både e-poster og SMS-er som en lek. 
Merk deg likevel at tastaturet mangler norske tegn, skal du ha en å 
må du altså skrive inn aa i stedet, og la BlackBerryen konvertere det automatisk. 

NB: 
Mer dyptgående beskrivelse av e-post sikkerheten og hvordan operativsystemet fungerer i praksis får du i testen av BlackBerry Bold. 

Applikasjoner 

Vår testmobil ble sendt i en vanlig konvolutt som kun inneholdt lader, og vi fikk derfor ikke testet de medfølgende øreproppene. 
Den gode nyheten er imidlertid at Curve har en standard minijack-utgang slik at du kan bruke dine egne hodetelefoner når du hører på musikken din. 
Møteplageren i deg vil også sette pris på diktafonen, som lar deg dokumentere hva som egentlig ble sagt på siste allmøte. 
Som vanlig kan du også både åpne, redigere og sende Microsoft® Word, Excel og Powerpoint- filer, samt Adobe® PDF om du ønsker det. 
Vår modell hadde også Opera Mini, Facebook og Microsoft Messenger installert. 
Opera Mini er som alltid en nytelse på mobiler, og vi foretrakk faktisk den kontra den integrerte leseren når vi surfet på nettet. 

Google Maps fungerer også helt greit, selv om vi her merker at vi foretrekker dra-og-slipp funksjonen vi har blitt så vant til på iPhone. 

Konklusjon 

Det er lett å la seg imponere av BlackBerry Curve, spør du meg er det bare to ting som virkelig trekker ned: 
Manglende 3G-funksjonalitet og prisen. 

Pris uten abonnement 7.999 kroner, og siden BlackBerrys e-post løsning er selve rosinen i pølsa er det strengt tatt lite aktuelt. 
Billigste abonnementsløsning for privatpersoner lopper deg også for hele 6.700 kroner, et klart vitnesbyrd om at dette er en mobil beregnet på bedriftsmarkedet. 
Her er det altså bare å begynne operasjon overtalelse overfor sjefen 

Gullkorn du kan ta med deg på masemøtet er god batterikapasitet, svært stabil programvare, lynkjapp og kryptert e-post løsning, flott byggekvalitet og en knallbra skjerm og tastatur. 

Minifakta: 

Mål =109mm x 60mm x 13,5mm, vekt 109,9g, 256 MB internminne + opp til 16 GB minnekort, standbytid 15 dager, taletid 5,5 time, 480x360 pikslers fargeskjerm, 3,2 megapikslers kamera, videospiller (MPEG4 Part 2 Simple Profile, H.263, WMV), musikkavspiller (MP3, MIDI, AMR-NB, AAC/AAC+/eAAC+, WMA, WAV) Wifi, Edge, Blåtann V2.0, GPS, micro-USB for lading og overføring av filer. 
