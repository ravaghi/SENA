Skambra Skambankt
Plate nummer fem er et stort steg opp for rogalandsrockerne. 

ALBUM: 
Konspirasjonsrockerne Skambankt har fått hjelp av produksjonsmagiker Kåre Vestrheim på sin nye plate, «Sirene». 
Ingen dum idé, for det er virkelig et overhalt jærkvartett vi møter på plate nummer fem. 

Det er en stund siden gjengen gikk bort fra tregrepspunken, men her har de virkelig beveget seg opp, ned og til siden. 
Tønes-gjesetende «Sånne Som Deg» og åpningssporet «Anonyme Hatere», forøvrig en langfinger til kommentarfeltterrorister, sender tankene i retning Queens of the Stone Ages ørkenvandringer, mens «Som En Sirene» skjeler både til Thin Lizzy og Rage Against the Machine. 

Plata er i det hele tatt spekket med lekre detaljer, gode arrangementer og flott instrumentalarbeide. 
Det dynamiske spennet er stort fra den punka «Sort Blod» til lummert balladeri i nydelige «Gamle Spøkelser». 

Om du er glad i klassisk rock med litt attåt, er det bare å handle. 
