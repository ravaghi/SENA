Smektende og velklingende
Ekteparet Marie og Tor Kvammen fra Sandnes har holdt julekonserter i ti år. 
Nå er de endelig ute med ei ni stor lang plate med duetter, og med låter som de synger hver for seg. 

Det gjør de med en blanding av poppa julesanger og mer sakrale saker. 
Noen av dem har arrangementer som er litt for voldsomme og overdådige for sitt eget beste, mens de mest nakne pianoballadene er en nytelse å lytte til, slik som "Høyr kor englar sang frå sky". 

Både Marie og Tor Kvammen har fyldige og sterke stemmer. 
Sistnevnte sang seg til finalen i "The Voice" i 2013. 
Begge viser at de har kompetansen som skal til for å lage ei god juleplate. 
Det som som gjør at noe av dette bikker over til bare middels interessant er lydbildet som til tider mangler nyanser, finesser og dynamikk. 

Men for all del; "Juleklang" har både gode vibrasjoner og mange smektende og velklingende låter. 
De klarer til og med å gjøre en god versjon av "Det hev ei rose sprunge", som Helene Bøksle nærmest har gjort udødelig. 
Et annet høydepunkt er deres versjon av en tusen år gammel islandsk middelaldersang, her kalt "Høyr himmelsmeden". 
Det låter vakkert, og den holder på tidsånden stemningsmessig. 

Mange kan komme til å like juleklangen til Marie og Tor Kvammen mens vi venter på at det skal bli jul på ordentlig. 
