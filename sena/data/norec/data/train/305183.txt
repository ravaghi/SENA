Kongelig boktyv
Gustaf Skarsgård er fascinerende usympatisk som den talentfulle John Manneus i «Bibliotektyven». 

TV: 
Iblant er virkeligheten mer spennende enn fiksjonen, men det er tydeligvis ikke tilfellet med KB-mannen, forskeren som stjal 25-30 svært verdifulle bøker fra Kungliga biblioteket i Stockholm og solgte dem til utenlandske samlere, fram til han ble fengslet i 2004. 

John Johansson (spilt av Gustaf Skarsgård, sønn av Stellan) jobber på KB og stjeler bøker, men «Bibliotektyven» er «inspirert av virkelige hendelser» i videste forstand, det vil si at figuren regissør Daniel Lind Lagerlöf og manusforfatter Malin Lagerlöf presenterer oss for, er svært ulik KB-mannen. 

Patetisk og ambisiøs 

Den virkelige boktyven var nærmere 50 og gled rett inn i en sjefsjobb ved KB. 
John Johansson er rundt 30 og en bortimot arbeidsløs litteraturviter som tar en ubetydelig deltidsstilling samme sted. 
Han er en ung mann motivert av et tydelig klassehat overfor den akademiske verdenen ved biblioteket, et hierarki der kulturell kapital betyr alt. 

Johansson bytter navn til det mindre arbeiderklasseklingende Manneus, han går med briller uten styrke i glassene og tar kurs for å lære seg bordskikk. 
Han er en ambisiøs og patetisk figur. 

Skurkens synsvinkel 

Selv om vi også følger de andre ansatte ved KB, er Manneus vår «helt». 
Synsvinkelen ligger hos skurken, liksom i «Den talentfulle Mr. Ripley», en roman (og film) der man «tvinges» til å identifisere seg med den usympatiske forbryteren. 

Skildringen av hvordan Manneus blir en del av det gode, kultiverte selskap, er ikke nødvendigvis hentet fra virkeligheten, men Skarsgård er likevel interessant å følge. 
Han har en Nosferatu-lignende silhuett, opptrer arrogant og er bitter på en verden som ikke setter pris på hans talent. 

Utover i andre del (av tre) blir handlingen mer forutsigbar, men miljøet og karakterene er såpass godt uttegnet at mange trolig vil være nysgjerrig på hvordan det ender. 
Men da er det best å ikke forhåndslese noe om KB-mannen, for slutten er like eksplosiv som i virkeligheten. 
