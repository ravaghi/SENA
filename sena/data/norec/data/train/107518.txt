Fania All-Stars:«Hot Sweat. 
Best of Fania All-Stars Live» 

(Dobbelt-CD) Vampi Soul 

Salsamestre på sitt beste. 

New York-baserte Fania All-Stars var gjennom 1970-tallet salsamusikkens kommersielle spydspiss. 
Innspillinger fra deres legendariske live-konserter spredte deres danseeggende rytmer langt ut over «el barrio», den latino-amerikanske ghettoen. 
«Hot Sweat» presenterer bandet på sitt aller beste på hippe New York-klubber og enorme stadionkonserter med 80000 tilhørere i Zaïre. 
I tillegg til bandets egne solister, som fløytisten Johnny Pacheco, perkusjonisten Ray Barretto og trombonisten Willie Colon, høres en rekke av de store stjernene i latino-amerikansk musikktradisjon, fra Tito Puente til Celia Cruz. 
Eneste minus ved utgivelsen er mangelfulle opplysninger og en nærmest uleselig covertekst. 

Carl Petter Opsahl 
