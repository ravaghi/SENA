Alicia Keys:«The Diary Of Alicia Keys» 

(J Records/BMG) 

En honningkrukke av godsaker fra en overmåte talentfull 22-åring. 

Alicia Keys legger flere alen til sin integritet med oppfølgeren til den sterke debuten, «Songs In A Minor». 
«The Diary Of...» er et innsmigrende heksebrygg av moderne soul med allehånde innsmett av hovedsaklig svart bakgrunn i retrospektiv tapning; r&b, jazz, hiphop, funk - men også med enkelte klassiske elementer. 

Der hennes åndelige brødre og søstre har en tendens til å lage både for lange og for sprikende plater, makter Keys å gjennomføre en tydelig rød tråd av smektende sensualitet, som understrekes av en sjeldent varm og god stemme. 

Der debuten hadde enkeltlåter som glatt ble verdens-hits, er det helheten på «The Diary Of...» som danner platens styrke. 

Flere av låtene har glidende og naturlige overganger til hverandre, bundet sammen av en atmosfære som mest av alt utstråler trygghet og avslappethet. 

En deilig plate! 
