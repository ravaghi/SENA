Dinosaur Jr.:«Beyond» 

(PIAS/VME) 

Seniorutgaven av Jr. holder mål, den også. 

Da J. Mascis og de to andre i originalbesetningen av Dinosaur Jr. besøkte Øyafestivalen under gjenforeningsturneen for to år siden var det ikke bare bedre enn fryktet - det var et av festivalens store høydepunkter. 
«Beyond» viser med tyngde, bokstavelig talt, at dette ikke bare er «gjenforretning». 
Det er en stolt, karaktersterk rockplate som i dag gir bandet deres første VG-listeplassering noensinne. 

Og det er svært fortjent at Dinosaur Jr. omsider kan høste frukter av det de sådde for tyve år siden, en stil de ivaretar mesterlig på «Beyond». 
Det er den beste videreføringen av Neil Youngs Crazy Horse-eskapader som vel er mulig å få til - rock som er hundre og ti prosent elektrisk, seig, fillete, melodisk, vindskjevt sunget, stinn av hylende soloer, like slentrende bakpå som den er kameratslig oppløftende. 

Gjenforeninger er virkelig ikke hva de pleide å være, og takk for det. 

ANBEFALTE KJØP: 
«This Is All I Came To Do», «Almost Ready», «Back To Your Heart», «Crumble» 
