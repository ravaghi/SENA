Status:Det er komplisert 

I den svenske forstaden er alt ved det samme – bare annerledes. 

KOMEDIE 

"Solsidan – Filmen" 

Sverige 2017 

Originaltittel: 
Solsidan 

Regi: 
Måns og Felix Herngren 

Manus: 
Jesper Harrie 

Skuespillere: Felix Herngren, Mia Skäringer, Johan Rheborg, Josephine Bornebusch, Henrik Dorsin, Malin Cederbladh, Sven Wollter 

Aldersgrense: 
Tillatt for alle 

To år er gått siden siste episode av den enormt populære tv-serien "Solsidan", og når "Solsidan – Filmen" tar opp tråden igjen, er det med en sjokkbeskjed: 
Alex (Felix Herngren) og Anna (Mia Skäringer) skal skilles. 
Dermed er det duket for komplikasjoner i villaidyllen. 
Og ikke bare må venneparet Fredde (Johan Rheborg) og Mickan (Josephine Bornebusch) forholde seg til Alex og Anne sine nye partnere, men outsiderne i omgangskretsen, Ove (Henrik Dorsin) og Anette (Malin Cederbladh), er også på desperat jakt etter en sæddonor. 

Å se "Solsidan – Filmen" føles som å se tre episoder av serien på rappen. 
Det lengre formatet gir regissørene Måns og Felix Herngren muligheten til å dvele litt mer i scenene og gå litt mer i dybden på konfliktene, men de anstrenger seg ikke nevneverdig for å gjøre filmen mer, vel, filmatisk. 
"Solsidan – Filmen" ser akkurat ut som den tv-komedien den er. 

Gleden ligger i stedet akkurat der den pleide å ligge: i typetegningene og gjenkjennelsesfaktoren. 
Er man huseier på 30, 40 eller 50 og har man hatt en trøblete relasjon eller to, er sjansen overveldende stor for at man vil humre av "Solsidan – Filmen". 
