Windows Live Mesh
Live Mesh sørger for å oppdatere mapper på flere datamaskiner - via Internett. 
Vi har testet. 

Ja, for i sin enkleste form er det nettopp det Live Mesh gjør. 
Hver gang jeg lagrer eller redigerer en fil på hjemme-PCen min, så oppdateres en replika av filen på de andre PCene mine automatisk. 

Dermed er det bare å glemme servertilgang, minneplugger og store dokumenter på epost. 
Alt er tilgjengelig på samme sted, på alle PCene du bruker. 

Alt jeg trenger å gjøre er å høyreklikke på mappene jeg ønsker skal synkroniseres, og velge Add folder to Live Mesh. 
Resten går av seg selv. 

Mange bruksområder 

Laster jeg ned en videofil fra nettet på jobben, er den tilgjengelig på hjemme-PCen min når jeg kommer hjem. 
Praktisk? 
I særdeleshet, vil vi påstå. 

Er du kreativ, kan du for eksempel dele mappen "Favoritter" i Live Mesh. 
Legger jeg til en nettside på favorittlisten min når jeg er på jobben, blir den tilgjengelig på de to andre PCene mine neste gang jeg kjører Internet Explorer på disse. 
Eller jeg kan dele "Skriverbord"-mappen, og få nøyaktig det samme innholdet på skrivebordet på alle tre PCer, for eksempel. 

Men det stopper ikke der. 
Mappene jeg deler via Live Mesh kan også gjøres tilgjengelig for andre brukere, og jeg kan bestemme om deltakerne bare skal ha mulighet til å lese (informasjon), lese og skrive (prosjektarbeid), eller rett og slett bare kunne legge inn nye filer i mappen (forslagskasse, for eksempel). 

Da er det også kjekt at det føres logg over alle endringer som foretas. 
Denne dukker opp automatisk når jeg åpner en blå Live Mesh-mappe, til høyre for mappevinduet: 

Også tilgjengelig på nett 

I tillegg til å synkronisere filer og mapper på PCene, lagres det også en kopi på nettet. 
Disse kan du få tilgang til fra hvilken som helst maskin, via en såkalt "Live Desktop". 

Grensesnittet er nesten som Windows Vista, og dersom PCen har installert Silverlight kan bilder, musikk og video spilles av direkte: 

Ikke helt ferdig 

Windows Live Mesh har også innebygd fjernstyringsmodul. 
Du skal altså kunne fjernstyre PCene som er en del av Meshen din, via nettleseren. 
Dette har vi ikke fått til å fungere på noen av maskinene vi har testet Live Mesh på. 
Operativsystemet på disse maskinene har enten vært Windows 7 beta eller Windows Vista. 

Det loves også full Mac-funksjonalitet, og på sikt skal du også kunne synkronisere mapper på mobilen din. 
Men det er fortsatt en vei å gå før dette er på plass. 

Tilgjengelig nå 

Windows Live Mesh er en del av Microsofts Live-satsning, men foreløpig er tjenesten på betastadiet. 
Løsningen er gratis, men krever at du har en Windows Live-konto (Hotmail, Messenger eller andre MS-tjenester). 

I skrivende stund er det en øvre grense hvor mye data som kan deles i meshen, og den er på 5 GB. 

Du finner mer informasjon og kan laste ned Live Mesh fra denne siden (krever XP, Vista eller Win7beta). 

En annen tjeneste, Dropbox, har lignende funksjonalitet, men fungerer også på Mac. 
Her er imidlertid grensen 2 GB. 
Dropbox kan du lese mer om her. 
