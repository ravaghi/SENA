Enkelt, elegant og fransk
Regi: 
Patrice Leconte. 
Med: 
Sandrine Bonnaire, Fabrice Luchini. 
Fransk drama. 
Tillatt for alle (egnet voksne). 

Utsøkt og meget «fransk» om kvinne som banker på feil dør, og forandrer livet til en skatterådgiver. 

Så enkelt, så elegant. 
En kvinne i nød banker på feil dør, og havner hos en skatterådgiver i stedet for en psykiater. 

Når skattemannen innser feilen, er det for sent. 
Hun har allerede fortalt ham for mye. 

En tilfeldig feil (eller kanskje nettopp ikke?) fører til en serie møter mellom en ganske komplisert kvinne og en svært overrumplet mann. 
Møter som skal bli minst like forløsende for mannen som for hans «pasient». 

Først når man en sjelden gang ser dem igjen, innser man i hvilken grad fransk film er savnet på kino i Norge. 
For dette kan franskmennene - især en regissør som Leconte («De latterlige», «Frisørens ektemann», «Mannen fra toget»): 
De innholdsrike, små kammerspill, med full harmoni mellom ramme og innhold, fylt til randen av det tvetydige, det underliggende og det (kanskje) ufortalte. 
Bare slutten bryter magien. 

Som om «noen» har ønsket en hollywoodsk, skimrende «ending» klistret i ansiktet på oss. 

Sandrine Bonnaire er den forløsende inntrenger med all ønsket tvetydighet. 
Men aldeles lysende er Fabrice Luchini, som greier å vekke vår interesse for et til overmål inngrodd vanedyr. 

ELLEN MARGRETHE SAND 
