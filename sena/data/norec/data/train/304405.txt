Årabrot trenger ikke mer enn to akkorder
Haugesund-gjengen vipper deg ut av hverdagen med sine støycollager. 

||| 
EP: 
Haugesund-gjengen Årabrot har allerede hatt en lang og tro tjeneste innenfor det alternative sjiktet av norsk rock og metal. 
Det har likevel ikke ført til altfor mye oppmerksomhet utover den relativt spinkle menigheten. 

Trenden ser heldigvis ut til å snu seg, og med EP-en «I Rove» understreker bandet at det er mer enn fortjent. 

I likhet med sludgehøvdinger som Earth og Swans, viser Årabrot at det utmerket vel er mulig å lage engasjerende og — på en sprø måte — inkluderende musikk av to støyende akkorder. 

Tittelsporet er nemlig en kvernende mastodont av en låt, som drives fram av et insisterende bassmotiv, hvor støycollager er det spenningsskapende elementet. 

Dette, i kombinasjon de sparsommelige, men velfungerende vokallinjene, gir «I Rove» et besnærende og meditativt preg, som vipper deg godt ut av hverdagen de drøye 20 minuttene seansen varer. 
