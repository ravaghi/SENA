Problemfylt konsert for jazzlegenden
Det var en fullsatt Kilden konsertsal som møtte jazzlegenden Herbie Hancock da han entret scenen fredag kveld. 
Dessverre skulle det vise seg å være en vanskelig dag på jobben for den rutinerte pianisten. 

Herbie Hancock har en imponerende historie hvor han blant annet har spilt med selveste Miles Davis og Donald Byrd. 
Han var en av de første jazz-pianistene til å omfavne synthens univers, noe som førte han inn i en elektro-funkstil. 
Det hele kulminerte i erke-80-tallslåten «Rockit». 

Denne kvelden har han med seg Tarrace Martin på keyboard og saksofon, Trevor Lawrence på trommer og James Genus på bass. 
Det er altså musikere av første klasse han har med på laget. 
Martin er blant annet kjent som produsent for Kendrick Lamars «To Pimp My Butterfly» og det er han som imponerer mest i starten av konserten. 

Hancock viser at han fortsatt har rapiditet og kjører på under hver eneste pianosolo. 
Til tider blir mangelen på dynamiske forandringer og melodiske holdepunkter så stor at låter som «Actual Proof» føles som å bli påkjørt av overspill både fra Hancock og Lawrence. 
Her får vi også oppleve at Hancock ikke har tidenes beste smak når det gjelder synthlyder. 

Deretter er det tid for vocoder og låten «Come Running to Me». 
Det virker som han har problemer med den i starten, for han sliter litt med timing. 
Det hele høres derfor litt komisk ut. 
Det topper seg når han tar frem keytaren og beveger seg frem på scenen. 
Det er tydelig noe galt, noe som setter han ut av spill. 
Det som sikkert skulle være et shownummer blir dessverre en smule pinlig med riff ute av time. 

Kjente «Cantalope Island» er neste låt ut og den ikoniske melodien kommer som et friskt pust. 
Dessverre tar det ikke lang tid før han et tilbake på fullt kjør igjen. 
Heldigvis byr hans medmusikere på mer interessante soloer. 

Kanskje Hancock føler på presset om å imponere, eller kanskje har han alt for mye på hjertet. 
Han er en imponerende musiker, men det blir litt for mye til tider og tekniske problemer gjør det ikke noe bedre. 
Begrepet «less is more» er tydeligvis ikke i det musikalske vokabularet til Herbie Hancock. 
