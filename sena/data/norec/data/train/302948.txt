Effektfullt
Det er vanskelig å avgjøre om «Transformers 3» skal bedømmes som film eller som nyttårsaften på et fancy bilopphoggeri. 

FILM: 
Michael Bay kunne gjort det stort som daglig leder på et gjenvinningsanlegg for skrapmetall. 
I stedet har mannen gjort karriere i Hollywood og spilt inn halvannen milliard dollar på sine to filmer om roboter som denger løs på hverandre. 
Denne bragden krever en viss form for genialitet — eller 200 millioner dollar til å betale høyt begavede spesialeffektmakere. 

Selv brukte jeg noe tid på å komme til hektene etter «Transformers 3». 
Optimus Prime og Megatron fortsatte å slåss på innsiden av min gjallende skalle og gjorde det vanskelig å justere sanseapparatet til mer menneskelige omgivelser. 

Shia LaBløff 

Michael Bay er ikke så flink med mennesker. 
Bare spør Megan Fox. 
Flere gode skuespillere er med i «Dark of the Moon» for pengenes skyld (John Malkovich, Frances McDormand, John Turturro), men i den menneskelige hovedrollen finner vi atter en gang Shia LaBeouf, Hollywoods svar på lunken cola. 
Han starter filmen som arbeidsledig og ender som andpusten, men det er uklart hva han har utrettet i mellomtida. 
En Michael Bay-film skal vare 150 minutter, uansett om det finnes en historie å fortelle etter at den første halvtimen er overstått. 
I starten får vi servert en noe mindre kjent versjon av en mye omtalt utflukt som fant sted i 1969: 
Amerikanerne landet ikke på månen for å vise hvem som var sjef, men for å inspisere et krasjlandet romskip fra Cybertron, bemannet av frihetselskende Autobots på vei til jorda etter å ha tapt krigen mot tyranniske Decepticons. 
Så dét, så. 

Sexy tilbehør 

Vi forflytter oss raskt til Tellus, der Decepticons skal slåss mot Optimus (semitrailer), Bumblebee (gul Camaro) og andre Autobots. 
Denne gangen er det Chicagos bygningsmasse som får unngjelde og de digitale effektene er ikke annet enn kolossalt og knusende beundringsverdige. 
Hvis du syntes de to første filmene var monumental, storslagen action uten dødpunkter, vil du forlate salen minst like fornøyd denne gangen. 

Mange fans gikk inn i en periode med dyp depresjon da Megan Fox sa opp/fikk fyken som snakkende rekvisitt, men heldigvis har Michael Bay funnet en britisk Victoria's Secret-modell som med trutmunnet glans fyller filmens behov for kvinnelig garnityr. 
Den smekre Rosie Huntington-Whiteley har verken fortid eller framtid som skuespiller, men flere års erfaring på catwalken gjør henne godt egnet til å beinfly på høye hæler for å slippe unna ondsinnete roboter. 

Jeg husker godt da Steven Spielberg lanserte «Schindlers liste» og uttalte at han aldri mer skulle være med og lage lettbeinte actionfilmer. 
Nå har han produsert tre «Transformers»-filmer med Bay i regissørstolen. 
Sånn kan det gå. 
