Fortryllende action-rollespill
«Sacred» er et knallsterkt actionrollespill det bokstavelig talt står blodsprut av. 

Ascaron er ikke av en av de mest kjente spillutviklerne. 
Titler som «Patrician», «Port Royale» og «Tortuga: 
Pirates of the new world» står på deres merittliste. 
Kanskje ikke blant de største bestselgerne. 

Allikevel leverer de nå det fortryllende actionrollespillet «Sacred». 

«Sacred» er et actionrollespill som går ut på å nedkjempe flest mulig monstre for å få erfaringspoeng. 
Ved å få erfaringspoeng utvikler spillpersonen din seg og får nye, råtøffe ferdigheter. 
Dette fører igjen til at du kan nedkjempe tøffere monstre og igjen øke ferdighetene. 

Det er et spennende persongalleri du kan velge av. 
Seks helt forskjellige personer, gladiator, skogs alv, natt alv, strids trollmann og to spesielle personer: 
Seraphim og Vampyr. 

Alle de forskjellige personene har unike ferdigheter for monsternedkjemping, og noen er det rett og slett deilig å bruke. 

For «Sacred» er så utrolig vakkert å se på, det er hele tiden små detaljer som trekker opp spillopplevelsen. 
Fra fuktig tåkedis, til hundrevis av forskjellige rustninger eller små blodflekker på klærne etter en tøff kamp, listen er lang. 

Spillet blir heller aldri langdrygt. 
Det er en enorm verden å utforske, og dersom man vil vandre på egenhånd, er størsteparten av spillet tilgjenglig fra starten. 
Husk å sette av et par timer for dette. 

Ascaron leverer ikke noe revolusjonerende nytt spillkonsept innenfor actionrollespill-genren, men finpusser på det som allerede fungerer godt i spill som for eksempel «Diablo 2». 

Til forskjell er ikke «Sacred» like intuitivt, men det har større dybde og et større fokus på rollespillelementer. 

Det riktignok trist at dette spillet har noen små «bugs» på enspillerdelen og et par til på flerspillersiden. 
Et godt tips er å laste ned den siste oppdateringen slik at det ikke setter en demper på spillgleden. 

Men alt i alt befinner «Sacred» seg klart i det øverste skiktet i genren. 
