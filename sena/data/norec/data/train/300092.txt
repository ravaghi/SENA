Full fres
Prompepulveret er «luktfritt og ufarlig», men «Doktor Proktor» er fargesterk og fantasirik. 

FILM: 
Doktor Proktors drøm var å bli rik, slik at han kunne gifte seg med sin franske kjæreste, Juliette Margarin. 
Proktor er en genial oppfinner, men ideene hans kaster lite av seg, eller de blir stjålet av den onde herr Thrane (Atle Antonsen), som har tjent seg rik på «det harde materialet» og bor i et slott som minner mistenkelig om Oscarshall. 

Proktor bor i Kanonveien. 
Det samme gjør Lise, ei jente uten venner og med to fjerne foreldre som bare er opptatt med sitt. 
En dag blir Lise venner med Bulle, en rødhåret liten fis med et optimistisk syn på livet og ei håpløs mor som røyker og babler i mobil og synes Bulle er en plage. 

Magisk verden 

Og når alle de voksne har hodet «opp sin egen rumpe», søker barna tilflukt hos den gale doktoren. 
De kryper gjennom ei luke i gjerdet og inn i en magisk verden der både Astrid Lindgren og Roald Dahls mer kjente figurer ville følt seg hjemme. 

Jo Nesbø har solgt nærmere én million eksemplarer av de fire Proktor-bøkene i inn- og utland. 
Historien har sneket seg inn i fisefine teatersaler og selvsagt måtte filmen komme. 
Regien er ved Arild Fröhlich («Pitbullterje», «Fatso») og han har klart å gi «Proktor» en gjennomført komisk tone som passer tematikken. 

Dyr promp 

Filmen er fortalt på barns premisser. 
Det handler om promp og hvis du ikke synes det er morsomt, kan du ha det så godt. 
Eilif Hellum Noraker gjør Bulle til en herlig fantasifigur, mens Lise (Emily Glaister) er mer «normal». 
Jeg savner noe mer lysende galskap fra Kristoffer Joners Proktor og generelt et litt høyere tempo i fortellingen, men de 41 millioner kronene som filmen har kostet, er svidd av på gode effekter og velvalgte kulisser. 
Atle Antonsens Thrane ser ut til å bære rundt på en kraftig forstoppelse og utgjør sammen med sine tvillingsønner et passelig dose teatralsk ondskap. 

Men det handler altså om promp og et pulver som gir deg jetmotor i rumpa. 
Filmen gasser seg i ordspill, men det er langt mellom voksenvitsene. 
Sånn skal det være. 
En sterk 4-er. 
God fordøyelse! 
