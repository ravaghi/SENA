Lun satire
«Enough Said» er en morsom romantisk komedie med alvor i bunn. 

FILM: 
Både Julia Louis-Dreyfus og James Gandolfini er «kjent fra TV», som det het i gamle dager, før gud og hvermann slapp til i ruta. 
Louis-Dreyfus er den som har klart seg best etter «Seinfeld» og det har vært ganske spennende å følge Gandolfini post-«Sopranos», også. 

Nicole Holofcener skriver og regisserer mer eller mindre satiriske komedier som skildrer livet blant velartikulerte, halvveis ulykkelige medlemmer av middelklassen. 
Man skulle tro at dette var en stor demografisk gruppe, men realistiske «comedy of manners» av denne typen tjener sjelden store penger på kino, så «man» må kanskje tro om igjen. 

Voksent 

Rollefigurene i sentrum av Holofceners filmer er godt voksne, bekledt av smarte skuespillere med komisk talent. 
Catherine 
Keener har vært med i alle hennes fem spillefilmer og i «Enough Said» spiller hun en klagende poet med behov for massasje. 

Filmens midtpunkt er massøren Eva (Louis-Dreyfus). 
Hun bor i Los Angeles og har ei datter på vei ut av redet. 
Hun treffer Albert (Gandolfini, i hans neste siste rolle), som jobber på et TV-museum og har ei (blærete) datter på vei ut av redet. 
Eva har også ei bestevenninne, strålende spilt av Toni Collette, ei annen dame med overskudd av komisk talent. 

Humrende 

Vi følger Eva og Albert på gradvis mer seriøse stevnemøter, men kompliserende hendelser inntreffer som jeg ikke skal avsløre. 
Holofceners styrke er den hårfine balansen mellom utleverende satire og sårbarhet. 
Hun bryr seg om rollefigurene, selv om situasjonskomikken aldri er langt unna når de sosiale normene skal manøvreres, både i middagsselskapene og generasjonskonfliktene. 
Her er mange kostelige øyeblikk og henslengte gullkorn som gjør at man blir sittende med et humrende smil om munnen gjennom store deler av filmen. 

«Enough Said» er en lett film med alvorlige undertoner. 
Men du må tåle den solfylte forstadsidyllen, der man glir omkring i hybridbiler, leser krevende poesi, dater veganere og lever i evig konflikt med den latinamerikanske hushjelpa. 
