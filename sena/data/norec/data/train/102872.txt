Anna Ternheim, «The Night Visitor»
(Universal) 

Den fantastiske oktoberklangen. 

Om det er omgivelsene eller folkene som gjør det er litt uvisst. 
Men flyttingen til New York begynner virkelig å gi resultater for svenske Anna Ternheim. 
Der hun til nå har vært omfavnet av et nydelig, men litt ujevnt mørke med varierende tempo og svengelsk aksent, beveger hennes fjerde album seg opp i den rolige divisjonen der Will Oldham korer og nasjonaliteten er uinteressant. 
Mykt, vart og intenst, med en stemme som fremdeles smått klinger Ane Brunsk. 
32-åringen tråkker ikke opp nymark, men melodier og tekster er så solide at andre melankolikere reduseres til skjeggete antipatiske sutrere. 
Uansett kjønn. 

BESTE LÅT: 
«Bow Your Head» TOR MARTIN BØE 
