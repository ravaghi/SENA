Spillanmeldelse: Zombieapokalypse nå!
Zombieklovner, brei sørstatsdialekt og motorsag. 
Trenger du egentlig flere grunner til å kjøpe «Left 4 Dead 2»? 

Det er ganske nøyaktig ett år siden vi stiftet bekjentskap med zombiespillet «Left 4 Dead». 
Spillet som kastet enspillerdelen på dør og tvang oss til å samarbeide via internett. 
En modus Valve perfeksjonerer i «Left 4 Dead 2». 

Denne gangen følger vi en helt ny kvartett på deres ferd gjennom sørstatene i USA. 
Og man merker umiddelbart at alt er finjustert og bearbeidet. 
Alt er hakket bedre. 

Allerede fra starten av blir vi bedre kjent med karakterene og situasjonen. 
I første scenario får vi spille rett etter smitten har spredd seg, og der episode én slutter plukker den neste opp tråden. 
På denne måten holdes kontinuiteten oppe gjennom alle de fem scenarioene. 

Og zombieapokalypsen har blitt morsommere denne gangen. 
De logiske fluktrutene som helikopter på hustak, er byttet ut med rockekonsert-finaler og racerbil-avslutninger. 
Turene i fornøyelsesparken, langs berg-og-dal-banen og gjennom «Tunnel of Love» er bare noen av en rekke absurde zombieøyeblikk som venter deg i «Left 4 Dead 2». 

Men mye er likt som før. 
Oppfølgeren er støpt i samme form som originalen, så den grunnleggende spillmekanikken er mer eller mindre uendret. 
Kjærligheten ligger i detaljene. 
Og det er mye kjærlighet her. 

I originale «Left 4 Dead» kunne man bare velge mellom en håndfull våpen. 
I oppfølgeren har vi imidlertid noe for enhver anledning. 
Ikke bare får vi en rekke håndvåpen som brannøks, stekepanne og motorsag, men både AK47 og en helt glimrende halvautomatisk jaktrifle med kikkertsikte er blant høydepunktene. 

joakim_afc:- Mer zombier? 
Begynner det ikke å bli nok nå? 
Diskuter Left 4 Dead 2 her! 

I tillegg kan man plukke opp modifikasjoner til våpnene denne gangen. 
Lasersikter og brennende og eksplosiv ammunisjon bidrar til god variasjon i zombieslaktingen. 

For slakting blir det mye av. 
Her blir vi nemlig introdusert for flere nye zombietyper: 
Jockeyen stormer mot deg, kaster seg på ryggen din og drar deg vekk fra de andre i laget. 
Spitteren er ei fæl dame som har g-strengen trukket godt opp over sørstatsvalkene sine, og hun spytter etsende zombiespytt på deg. 

I tillegg har vi Chargeren som oppfører seg som en vandød okse; så fort han får øye på deg, stormer han mot deg og stanger deg av gårde, langt vekk fra laget ditt. 

Utover disse har hver kampanje en unik zombie, som de krypende Mudmen i sumpen og zomibeklovnene som kommanderer horden i fornøyelsesparken. 
Og de holder «Left 4 Dead» variert og underholdende hele veien gjennom. 

Alt i «Left 4 Dead 2» er designet med ett mål for øyet: å få laget til å samarbeide. 
For «Left 4 Dead»-spillene handler om lagspill. 
Individuelle ferdigheter kommer i andre rekke. 
Her er det viktigere å kommunisere med de andre, og fungere sammen. 

Gi hverandre helsepakker, si ifra om han hører den raspe hostingen til en Smoker, og så videre. 
Poenget er ikke å drepe flest zombier. 
Målet er at alle fire skal overleve til slutt. 

Har du ikke stiftet bekjentskap med zombieapokalypsen ennå, så glem gamle «Left 4 Dead». 
Hopp rett på oppfølgeren, og få en fantastisk spillopplevelse sammen med de vandøde. 
For vi snakker faktisk om et av årets to beste onlinespill. 

Som en liten funfact til slutt: 
Flere steder i spillet har andre overlevende skriblet og tagget ting på veggene: 
«It's not a flu. 
Washing your hands won't help.» 

Skulle svineinfluensaen utvikle seg til et zombievirus, vet vi i alle fall hvordan vi skal overleve. 
Løsningen er samarbeid. 
Fritt for å ha motorsaga! 

PS: 
I salg fra torsdag 19. oktober, men PC-versjonen kan kjøpes nå på Steam. 
Spillet er testet på Xbox 360. 
