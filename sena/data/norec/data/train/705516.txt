Lonely Dear:Har funnet seg selv 

Det snakkes om et lenge forsinket gjennombrudd, og få ting hadde vært mer fortjent. 

Lonely Dear: 
"Lonely Dear" (Real World/Border) 

Siden 2003 har Emil Svanängen kommet med en rekke fine plater. 
De første fire ga han ut for egen regning, før plateselskapet Sub Pop plukket opp "Lonely, noir" og relanserte den i 2007. 
Siden fulgte "Dear John" i 2009 og "Hall music" i 2011, men deretter har det vært stille. 

Nå er han omsider tilbake, i Ωen mørkere innpakning. 
Han åpner med "Pun", med linjer som dark was the night and cold was the ground. 
Neste sang er "Humbug", ikke særlig lystigere. 

Denne gang gis platen ut på Peter Gabriels selskap Real World, og det kan høres. 
Vi får tjukke lag med synther og tunge bassdunk mens Svanängen tøyer stemmebåndet, fortsatt båret fram av sterke melodier. 

Plateselskapet hinter om Bon Iver, John Grant, Brian Eno og Elton John. 
Legger du til Beatles, finner du alt dette på "Lillies". 

Dette er musikk som skal skrus så høyt at den fyller hele rommet. 

Beste spor: 
"Humbug", "Sum", "Lillies", "There are several Alberts here". 
