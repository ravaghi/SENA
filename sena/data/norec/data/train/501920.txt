Dansevennlig punktum
Datarocks plutselige tilbakekomst er uimotståelig fengende. 

Det er vanskelig å si akkurat hvem som er i besetningen til Datarock per dags dato, men hjørnesteinene i bandet har alltid vært Fredrik Saroea og Ketil Mosnes. 
Av og til er det lett å avskrive bandet som «tøysete» eller «gimmicky», men så glemmer man også at dette er to musikere hvis ess i ermet er meloditeft og hitsensitivitet. 
De er kunnskapsrike – referansene ligger tjukt mellom notene – og ikke minst musikere med en kapasitet til å fenge både den kresne og ikke så kresne lytteren. 

I anledning denne anmeldelsen, som først og fremst er av deres nye singel «Ruffle Shuffle», tok jeg frem platen jeg først ble familiær med – deres nasjonale og internasjonale gjennombrudd – «Datarock Datarock» fra 2005. 
Så og si hver låt er minneverdig, men det mest slående er nok at hver og en av de også har holdt seg utmerket. 
«The Most Beautiful Girl» og «Bulldozer» tåler spesielt godt tidens tann. 

På «Ruffle Shuffle», forøvrig en tittel i deres karakteristiske, humoristiske stil, danser de mer på den radiovennlige siden. 
Og det er helt ok – det er deres forte. 
Saroeas vokal og liksom nonchalante evne til å rive lytteren med i et sammensurium av fengende bass, florlett perkusjon og Casiokids-synth er uimotståelig. 

Hvilket punktum for dette året! 
