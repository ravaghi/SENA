PRØVEKJØRT:Audi RS4 

SPIELBERG, Østerrike (DinSide Motor): 
På selveste Red Bull Ring viser nye Audi RS4 sin sanne karakter. 

RS er en universell forkortelse og brukes av flere bilmerker. 
Som enhver kjenner vet, står de to bokstavene for RåSkinn. 

Stadig nye høyder 

Og det gjelder selvsagt og ikke minst nyeste versjon Audi RS4. 
Etter å ha kjørt den måtte vi bare stille oss følgende eksistensielle spørsmål: 
Hvor skal det ende? 

Vi finner ut at vi har misbrukt superlativer opp gjennom årene. 
Vi burde holdt igjen så vi kunne brukt de sterke vi brukte den gangen nå. 
Faren er at vi må finne opp nye i årene som kommer - eller er nærmer vi oss kanskje dagen der slike biler blir for politisk ukorrekte? 

Racing-bakgrunn 

Å presentere, å skryte av - og å selge, en råskinn-utgave av en for øvrig utbredt familiebil, med dundrende heftig V8-motor med 450 hester - er det fortsatt mulig i 2012? 
Heldigvis er svaret ja! 
Og prøvekjøringen finner sted på og ved banen der forrige runde av DTM fant sted. 
(Det var for øvrig Edoardo Mortara i en Audi A5 DTM som stakk av med sin første seier her på Red Bull Ring den 3. juni). 

Fra RS2... 

Så til dagens stjerne: 
Den råeste versjonen av A4-familien, altså RS4. 
Her er det litt tilbake til røttene - vi snakker om Audi RS2, også utelukkende produsert som stasjonsvogn, som gjorde sensasjon da den ble presentert i 1994. 
RS2, utstyrt med en femsylindret 2,2-litersmotor på 315 hestekrefter, var et samarbeidsprosjekt mellom Audi og Porsche og bilen ble bare produsert i et drøyt år i 1994/1995. 
Den er blitt en kultbil blant kjennere også utenfor den engere krets av Audi-fans. 
Den første RS4 dukket opp i 1999. 

... 
Til RS4 

Dette er tredje generasjon RS4, og Audi har valgt å tydeliggjøre at bilen ikke er en hvilken som helst Audi A4 stasjonsvogn. 
Kraftigere støtfangere med større luftinntak gjør at bilen faktisk blir to centimeter lengre og 2,4 cm bredere. 
Bilen er i tillegg to centimeter lavere. 
Det som skiller den mest fra de andre A4-versjonene er imidlertid de markerte skjermbredderne som hinter tilbake til "Ur-quattro" fra 80-tallet. 

Det er åtte farger å velge mellom utvending, men innvendig er den kun å få i sort eller grått, med fargede detaljer. 
Matt aluminium og karbon er også gjengangere i denne typen bil, som sladrer om de sportslige ambisjonene. 

Tjoo-hoo - V8! 

De som en tid tilbake fryktet at neste RS4 skulle bli belemret med en ynkelig V6-motor (biturbo?) eller, enda verre, en miserabel rekkefirer (trippelturbo?), kan ta det helt med ro. 
Her er det en real V8-motor som avgir den lyden man håpet på. 
Det kan faktisk virke som om Audi har tatt innover seg noe av den kritikken som er dukket opp den senere tiden - det blir nesten for klinisk, for perfekt - for mye grundig håndverk og ikke nok emosjonelt ladet ingeniørkunst. 

S tronic som sportsautomat 

V8-motoren er kjent fra tidligere og fra før briljerer den i RS5. 
Det dreier seg tross likhetene på papiret ikke om motoren som sitter i R8. 
Men RS4-motorer har også et slagvolum på 4,2 liter og her yter den som nevnt 450 hestekrefter, mens dreiemomentet er 430 newtonmeter. 
Den driver alle fire hjul via en syvtrinns S tronic girkasse. 
Det dreier seg naturligvis om den velkjente, effektive dobbeltkløtsj-teknologien (DSG hos VW), som VW- konsernet for anledningen har greid å gjøre om til en veritabel sportsautomat. 

Girskiftene er så å si sømløse og hyperraske. 
Selv om vi innimellom liker å gire manuelt via hendlene bak rattet, må vi bare innrømme at elektronikken greier brasene enda raskere på egen hånd. 

Og fort går det unna: 
Med Launch Control greier man 4,7 sekunder fra 0 til 100. 

Sports-elektronikk 

Det viktigste er selvsagt å greie å utnytte de voldsomme kreftene og de heftige ytelsene. 
Her har også Audi gjort det nødvendige: 
Et senket, ultra effektivt chassis og quattro (firehjulsdrift) er innstilt på å bidra til å optimisere ytelsene. 
Senterdifferensialen har et kronhjul som låser ved behov, og alt jobber sammen med ESP-en, som kan settes i Sport-modus eller faktisk skrus helt av, dersom du skulle føle behov for, og ha evnene til, å bli leken i denne bilen. 

85 prosent bakover ved behov 

I utgangspunktet er fordelingen i Audi RS4 40/60 foran/bak. 
Dette endres automatisk til så mye som 70 prosent forover, og helt opp til 85 prosent bak, ved behov. 
Dette gir bilen en såpass bakhjulsdrevet karakter at selv BMW-fans ikke burde ha så mye å klage på. 

Sportsdifferensialen som sitter i S4 og RS5 er også på plass - riktignok som ekstrautstyr. 
Dette bør det imidlertid krysses av for hvis man vil ha den komplette opplevelsen av RS4 - og det vil man vel når man er motivert nok til å bla opp rundt halvannen million for en bil. 

Sportsdifferensialen fordeler kreftene (dreiemomentet), mellom hjulene på bakakselen etter behov etter det såkalte "torque vectoring"-prinsippet og i sum gir alt dette meget underholdende og effektive kjøreegenskaper, som er ganske fjernt fra det vi erfarte med "sportslige" Audier for noen år tilbake. 

Lydopplevelsen er rosinen i pølsen 

Denne meget spesielle familiestasjonsvognen kan for øvrig stilles inn til å passe det kjøremønsteret du er ute etter med Audis “Drive Select“ eller kjørevelger. 

Her velger du via... øh, ja - nettopp - velgeren, om du ønsker komfortabel - om enn rask - fremdrift, eller om du skal ut på en “dynamisk” kjøretur, gjerne uten passasjerer. 
Velger du sistnevnte, får du også en pirrende lydopplevelse fra eksosanlegget som rosinen i pølsen. 
Ingen motorkonfigurasjon låter bedre enn en V8-er på sitt beste og det har Audi sørget for å fremheve. 

Turtallsmotorer er som regel en fryd å kjøre, særlig på bane. 
Audi RS4 er intet unntak; turtellernålen fyker radig oppover i registeret mens den berusende V8-lyden fyller ørene og er man i manuell gir-modus, kreves det tilvenning å sjalte tidsnok før turtallssperren slår inn, relativt brutalt. 
Og det skjer ikke før godt over 8.000 omdreininger! 

Vi er imidlertid av de som, hvis det først skal pirkes - og det skal det jo - kunne tenkt oss en noe fyldigere momentkurve, altså litt mer punch i mellomregisteret. 

Konkurrenter? 

Hvilke alternativer finner man så til Audi RS4 ute i markedet? 
Det er ikke så mye å velge i. 
Men stasjonsvognen Mercedes C 63 T AMG er enda en anelse hvassere med sine 457 hester og 600 newtonmeter fra en 6,2 liters V8, og 4,6 sekunder fra 0 til 100. 
Når det gjelder BMW M3 Touring av neste generasjon må vi smøre oss med tålmodighet før vi vil kunne uttale oss om hvordan den plasserer seg i dette selskapet. 

Uansett: 
Nye Audi RS4 er en fantastisk gjennomført kjøremaskin som vil gi en flott kjøreopplevelse hver gang - og det gjør ikke noe at man i tillegg kan bringe med seg både familie og bagasje når det trengs. 
Utfordringen kan da gjerne bestå i å ha selvdisiplin nok til å tilpasse kjørestilen... 

Audi RS4: 
Dimensjoner: 
