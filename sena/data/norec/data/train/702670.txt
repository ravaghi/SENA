Papegøye- treff i Roma
Woody Allen lager film i Roma uten å oppdage byen eller menneskene; han gjennomfører slitne, allenske romantikk-farser med folk som aper etter ham slik papegøyer gjør. 

To Rome with love 

USA. 
2012. 
1 time, 42 minutter. 
11 år. 
Regi: Woody Allen. 
Med: 
Woody Allen, Jesse Eisenberg, Penelope Cruz, Allison Pill, Woody Allen, Judy Davis, Alec Baldwin, Roberto Benigni, Greta Gerwig, Ellen Page. 

Woody Allen er blitt en kulturflyktning som vimser rundt i det eks-romantiske Europa og suger inn lukta av scooter-eksos og billig deodorant i ubarberte armhuler. 
Men amerikanskheten henger ved ham som stygg hoste. 
Han er på utebane. 

Allens magiske romantikk om de intellektuelle i Paris i galne dager (Midnight in Paris) var forførende, men det seksual-hypokondriske Roma-besøket vil gå over i historien som... 
Nei. 
Det vil det forresten ikke. 
«To Rome with love» er et slitsomt papegøye-treff der kjente skuespillere snakker allenske replikker og er beredvillige kjælefugler. 
Hvalpelogrende beundring kan få monumenter til å smuldre. 
Allen er egentlig blind for Roma, han bare rister folk i flaske sånn at de fjoner rundt som fortellerkitsch i ubehagelig klisje-handling. 
Han tror at han er i en berømt by, men han er i en koffert. 
Også på freudiansk. 

Brudgom med uheldig brur blir overfalt av hore i feil hotellrom i en slags American Pie-handling tilpasset Alexander Kielland og det øvrige urfolket på Eiganes. 
Roberto Benigni spiller absurd mediesatire, for han blir akutt-kjendis ut av ingenting. 
Woody Allen og Judy Davis er med i en «Meet the Fockers»-oppfølger for sydenreise-hipstere der den arbeidshungrige pensjonisten Allen hyrer svigersønnens far som operasanger i dusjkabinett. 
Jesse Eisenberg og to damer kverner gammel-allensk nyork-komedie med repetisjoner av Kierkegaard— og Strindberg-referanser og en djupt utroverdig nerde-sensualisme som var vittig den gang det fantes et intellektuelt USA. 
Den bortkomne brura (husker brura til brudgommen i begynnelsen på avsnittet?) treffer en sleip kjendis, men på hans hotellrom får hun heller storby-sex med en besøkende raner. 

Mens alt dette foregår henger Roma utenfor som en slitt gobelin og ser ignorert ut. 

En eneste person kommer fra denne filmen med æra i behold: 
Penelope Cruz kan prostituert i kort, rød kjole. 
Hun tilfører filmen litt overraskende friskhet. 
Som om noen lufter sarkofagen. 
