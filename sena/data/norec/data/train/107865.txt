A Perfect Circle «Emotive»
(Virgin/EMI) 

Klassikere i gotisk nü-metal-drakt. 

A Perfect Circle har på albumet «Emotive» plukket frem kjente låter fra ulike epoker i populærmusikken og gitt dem en gotisk nü-metal-drakt. 
Resultatet er skreddersydd for bleke og svartkledde tenåringer og mer eller mindre uegnet for alle oss andre. 

Maynard James Keenan fra Tool, tidligere Smashing Pumpkins-gitarist James Iha og resten av A Perfect Circle har, om ikke annet, gitt kjente låter som John Lennons «Imagine», Marvin Gayes «What's Going On» og Joni Mitchells «Fiddle and The Drum», en helt ny identitet. 

For fansen som ikke har noe forhold til navn som Led Zeppelin, Devo, Black Flag, Fear, Elvis Costello og Depeche Mode, er nok dette et strålende album. 

Alle andre gir sannsynligvis blaffen. 

Når det er sagt, kan det være greit å opplyse at «Emotive» i mine ører ikke er et stort album uansett hvilket utgangspunkt du måtte ha. 

ESPEN A. HANSEN 
