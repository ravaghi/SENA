Transformers
Actionfilm på steroider. 

”Transformers” krever at du er åpen for å se en film basert på en billig tegneserie fra 80-tallet, som ble skapt for å selge leker i butikken. 

Det krever sitt å skape en skikkelig eventfilm som fungerer ut i fra dette utgangspunktet. 
Men regissør Michael Bay og produsent Steven Spielberg har faktisk klart å lage en grei film. 
Jeg var skeptisk, og ble kanskje ikke helt overbevist, men det er nok smell her til å fylle sommerens effektkvote på kino. 

Autobots vs Decepticons 

De som husker tegneserien vet at det er evig kamp mellom robotene Autobots og Decepticons fra planeten Cybertron. 

På jorda får unge Sam Witwicky sin første bil, en gammel gul Chevrolet Camaro. 
Det han ikke vet er at bilen egentlig er en Autobot, sendt for å passe på Sam.Hans tipp-oldefar gjorde nemlig en oppdagelse ved polarsirkelen, som Decepticons er ute etter. 
Uvitende har Sam nøkkelen til det hele. 

Full ødeleggelse 

Historien er egentlig ikke så veldig viktig her. 
Det vi vil se, er gigantiske roboter som skaper ødeleggelse. 

Er det noe Michael Bay kan, så er det å skape full destruksjon på film. 
Robotene i denne filmen er resultatet av langvarig effektarbeid hos Industrial Light and Magic, og er fantastisk detaljrike og imponerende. 

Bay bruker dem for alt de er verdt. 
De angriper militærbaser, står på rulleskøyter i biljakt, omskaper seg til alt fra mobiltelefoner til kamphelikoptre, tramper i stykker alt som kommer i deres vei, og så videre. 

Det ser unektelig flott ut, og er nesten i seg selv god nok grunn til å se filmen. 

Anonyme roboter 

Likevel føler jeg at jeg når et metthetspunkt etter hvert. 
Michael Bays actionscener har slagkraft, men mangler virtuositet. 

Robotene forblir litt anonyme figurer, fordi oppmerksomheten rettes mer mot menneskene. 
Det skal sies at Shia Le Bouf og Megan Fox klarer seg godt blant sine metallkompanjonger. 

Det skapes en historie rundt dem i starten som virker lovende. 
Dessverre drukner den når kampen bryter løs for alvor. 
Sånn blir det i nesten alle filmer av dette kaliber. 

Actionfilm på steroider 

Jeg var ingen stor fan av Transformers-tegneserien på 80-tallet. 
Jeg var allerede noen år for gammel. 
Min 12 år yngre bror, derimot, var huka på dem. 

Hans første engelske ord ved siden av ”yes” og ”no” var ”kill”, ”attack”, ”retreat” og ”destroy”. 

Var du gutt i ensifret alder på 80-tallet, vil dette være årets nostalgitripp. 
”Transformers” er en actionfilm på steroider, full av lekre effekter! 
