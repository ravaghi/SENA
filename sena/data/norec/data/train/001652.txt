Misunnelsesverdig tight
20-åringene i Envy er en aldri så liten live-sensasjon. 

Fredag leverte Envy en av festivalens mest omtalte konserter da de fylte Urørt-scenen på Internasjonalen til bristepunktet. 
I etterkant løp ryktene om en aldri så liten sensasjon av en gruppe blant bransjefolk og journalister. 
Praten kommer neppe til å stilne med det første – Vinzy V og Nico Sereba er rett og slett eksepsjonelle livetalenter. 

Selv med et fullt band i ryggen og flankert av tre korister var det aldri tvil om hvem som var i fokus på den forholdsvis vanskelige teltscenen, og fra annenlåta "Show some love" snakker vi maktdemonstrasjon. 
Helstøpt, blodtight og gjennomarbeidet, men langt fra sjarmløst. 

Begge gutta har til enhver tid fokus på publikummet foran seg og maskerer det faktum at selve låtene ikke er oppsiktsvekkende i seg selv med et skamløst scenetekke, et årvåkent øye på publikum og et oppriktig ønske om å underholde. 
Med en Karpe Diemsk dynamikk seg i mellom, et par comic reliefs og en sistelåt i "Set To Go" som sitter, har gruppa et grunnlag for å kunne nå langt utafor Ring 3 - noe de fleste rappere her til lands bør misunne dem. 

Så da gjenstår det vel bare å lage hitsa, da. 
