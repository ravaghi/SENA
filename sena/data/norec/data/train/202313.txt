Møllerens franske makroner
Er de virkelig ferdig på 1 - 2 - 3? 

Helt siden vi testet makronsettet fra Lekué tidligere i år har det blitt laget mye makroner hjemme hos oss. 
Og selv om vi får god hjelp fra makronmatten, har fått lært oss noen smarte knep underveis, og liker å late som om det er gjort i en håndvending - så må vi innrømme at det er hakket mer komplisert enn å smelle en sjokoladekake i ovnen. 

Vi ble derfor positivt nysgjerrige da vi så nyheten fra Møllerens: 
Franske Makroner - små fristelser med vaniljesmak. 
Pakken lover at de skal være ferdig på 1 - 2 - 3, og at alt vi trenger å gjøre er å tilsette smør, melk og vann. 
Her var det bare én ting å gjøre: 
Sette på ovnen og finne frem bakeboller og miksmaster. 

Bare fyll? 

Instruksjonene bakpå pakken er delt opp i tre punkter. 
(Skal vi være strenge, ville vi nok spredd det ut over fem-seks. 
Men vi lar det ligge.) 
Bland 50-graders vann med den hvite makronmiksen, visp i to minutter, og så er fremgangsmåten som for vanlige makroner. 

I pakken er det tre poser med pulver. 
To hvite og en rosa. 
To av dem er makroner, og den siste til fyll. 
For enkelhets skyld er alle merket. 
Problemet er at de er merket med "fyll". 
Alle sammen. 
Heldigvis på litt ulik måte, så vi satser på at dem som er lik og sier "hvit" og "rosa" er til makronen. 
Det stemmer. 

(Dessverre gikk det litt fort i svingene, og den hvite makronmiksen fikk ti ganger mer vann enn den skulle.) 
Den rosa makronmiksen fikk imidlertid riktig angitt dose med vann, og det gikk mye bedre. 
Selve makronmassen oppførte seg stort sett slik vi er vant til. 

Vi opplevde imidlertid at endel av makronene sprakk, til tross for at vi lot dem hvile på benken i en hel halvtime, for at de skulle sette seg ordentlig. 
(På pakken sto det minst 15 minutter.) 
Heldigvis kom mange nok hele ut til at vi kunne bruke de sprukne under, slik at det ikke synes så godt. 

Vi stusset også noe over antallet makroner. 
Ifølge pakken skal en pose holde til 16 topper, altså 8 makroner. 
Vi får 29. 
De kunne ikke vært større, da hadde de flytt utover. 
Ei heller særlig mye mindre. 
Men vi klager ikke på at vi fikk langt flere makroner enn vi hadde trodd. 
Det eneste som da ble litt rart var mengde fyll - men det fikset vi lett med å lage vår egen sjokoladesmørkrem til noen av makronene. 

NB! 
Der de sier at du godt kan bruke margarin i stedet for smør til makronfyllet. 
Ikke gjør det. 
Smørkrem blir ikke det samme med margarin. 
Spis heller en god makron enn tre halvgode! 

Les også vår test av makronmatten vi bruker her 

Slik gikk det 

Så, virket det? 
Vi skal ikke stikke under en stol at dette er langt enklere enn å lage dem fra bunnen, men det er den aller største forskjellen. 
Du slipper å sikte melis og mandelmel flere ganger. 
Og du har langt færre ingredienser å forholde deg til. 
Vi bruker nesten like mange bakeboller, men det går utvilsomt noe fortere. 
Det er imidlertid en relativt tidkrevende prosess uansett, fordi det er flere ledd. 
Lage røren, lage makronene, vente en halvtime, steke makronene, ta ut brettet, vente litt til, lage fyllet, sjekke at makronene er ordentlig kalde, sette dem på rist, sette sammen makronene med fyll, og sette dem til kjøling i kjøleskapet. 

Den aller viktigste testen makronene måtte igjennom er imidlertid smakstesten. 
Hvordan smakte det? 
Når det kommer til smak og konsistens er vi ikke i tvil om at vi foretrekker våre egne som er laget fra bunnen. 
Men disse er fortsatt søte og gode, med krisp utside og mykt fyll. 
Og dersom du ikke serverer dem til noen som er foret på Ladurée, vil de nok ikke kjenne forskjellen. 
De ser søte ut. 
De smaker enda søtere. 
Det vil utvilsomt bli en stor hit uansett. 
Og makronene fikk bein å gå på. 
Det forsvant for eksempel noen fra kjøleskapet i nattens mulm og mørke. 

Vi klarte også å lure ganske mange. 
Et velvillig og uvitende smakspanel var storfornøyde og såå imponert over form og farge. 
Makroneksperten i markedsavdelingen vår savnet litt mer crunch fra mandlene (han har laget noen hundre etter at vi introduserte ham for makronmatten). 
Og vi var begge enige om at det var en liten ettersmak av mandelessens. 

Det er også verdt å merke seg at det er en rimelig løsning, spesielt om du heller ville kjøpt mandelmel som er relativt dyrt, og stort sett kun selges i store kvanta. 
Du slipper også å kjøpe en hel boks med rosa konditorfarge, pakken koster omtrent like mye som en boks med rosa fargepulver eller en liten flaske konditorfarge. 
Når det er sagt, både mandelmelet og konditorfargen vil vare lenge. 

Konklusjon 

Møllerens franske makroner er et fint alternativ til deg som ikke er så glad i å bake, og synes det er pesete å måtte veie eggehviter og male mandler. 
Det er også en kjappere og enklere løsning om du ikke har foodprocessor eller blender tilgjengelig for å male mandler. 

Vi har valgt å gi den terningkast fem, til tross for at det er forbedringspotensiale. 
Rett og slett fordi vi ikke forventer det samme av en ferdigmiks som vi gjør om vi kjøper fra en konditor. 
Det er ikke like godt, men det skal godt gjøres å komme nærmere. 
Vi er rett og slett imponert! 

Den rosa fargen sier litt om forventet målgruppe, og vi tipper de vil bli servert i en rekke prinsessebursdager, teselskaper eller babyshowers fremover. 

Smarte tips når du skal bake makroner 

Det finnes en rekke ulike oppskrifter og metoder. 
Her er et par knep vi har plukket med oss på veien: 

Lager du makroner på "gamlemåten" - ikke vær redd for å slå ut luften av eggehvitene. 
Det skal du. 
Slå alt du kan. 
Noen sier 50 slag. 
Noen hundre. 
Vi sier slå til deigen er passe myk.Tilpass det tørre etter hvitene. 
Det er stor forskjell på egg. 
Noen oppskrifter bruker vekt og forholdstall, mens andre har antall hviter. 
Blir røren litt for fast, tilsett litt mer eggehvite til du får ønsket konsistens.Har du pisket nok? 
Bruk en sleiv og la noe av røren renne ned i et sløyfemønster. 
Det skal skli utover. 
Blir det sittende, rør litt til, eller tilsett noe mer eggehvite.Rull ned sprøyteposen. 
Sprøyteposer er praktisk, men det blir lett litt klin. 
For å unngå at du får makronmasse eller -fyll over hele deg, rull eller brett ned sidene på posen. 
Da er det lett å få massen helt ut i tuppen, og du får en klissefri pose å arbeide med.Slå dem! 
Makronene skal renne utover og ha en glatt overflate, og heve fra undersiden. 
Det er det som gir dem den klassiske formen. 
Det er derfor vi lar dem hvile (vi anbefaler cirka en halvtime). 
Dette er imidlertid ikke alltid nok. 
Et triks er å banke stekeplaten i kjøkkenbenken et par ganger - alternativt kan du slå i bunnen av platen et par ganger.Bruk sirkelbevegelser når du sprøyter ut makronmassen. 
Slik unngår du stort sett at det danner seg en liten tupp på toppen av makronen, om massen er litt for fast og ikke siger nok utoverBlir du ikke kvitt toppen på makronene til tross for alt dette? 
Litt vann på fingeren er trikset, dypp fingeren i vann, og dytt toppen ned. 
Du bør ikke vente for mange minutter med dette.Sett døren på gløtt Møllerensoppskriften anga 150 grader og makronene på nederste rille. 
Vi pleier å sette ovnen på 180 grader, og stikke en sleiv i døren, slik at den står på nytt. 
Vi varmer opp ovnen til 180 grader før hvert brett.Dobbelt brett 
Har du ikke makronmatte? 
Sett to brett oppå hverandre, eventuelt bruk flere ark med bakepapir. 
Har du et flergangsbakepapir i silikon kan du også bruke det under det vanlige bakepapiret. 
Dette skal forhindre at makronene sprekker. 
