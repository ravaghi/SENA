Janet Jackson «Damita Jo»
(Virgin/EMI) 

En, for å si det forsiktig, annerledes oppvekst ser ut til å ha innhentet nok et medlem av Jackson-familien. 
Der Janet en gang fremsto som den mer åndsfriske i søskenflokken, er det som fantes av krutt, opprør og brodd blitt slipt ned til en ganske intetsigende røre i skjæringspunktet mellom voksenpop, r&b og dance. 

Utrolig nok inneholder den 22-spor lange platen svært få faktiske låter. 
Her har den gode melodien stort sett måttet vike plass for ufarlig forsøksvis stemningsskapende muzak. 
Som tilfellet dessverre er hos mange i denne genren, hviskes, peses og okkes det til det kjedsommelige - noe et uomtvistelig vokaltalent som Jackson burde se seg for god til. 

Alt er riktignok ikke bare elendighet, her er enkelte spor som vil kunne få danselystne opp av skaisetene («Sexhibition» og «R&B Junkie»), samt fine, mer rendyrkede popballader («I Want You», «Island Life» og «Spending Time With You»). 
Men at «Damita Jo» kommer fra samme penn som en gang ga oss «Nasty» og opphavet til Eddie Murphys fantastiske harselas («I Want Half!»), er et mysterium. 
Før hun ender opp som den ultimate oppvisningen i å eldes komplett uten verdighet, må Janet ta kontroll igjen litt faderlig fort. 
Vi vet jo at du har det i deg. 
