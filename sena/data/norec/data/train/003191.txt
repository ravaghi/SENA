Motorsykkeldagbøkene
Kort, men hyggelig blikk på en legendarisk mann. 

Filmen om Che Guevaras reise sammen med kameraten Alberto Granado tidlig på 1950-tallet og de opplevelser som vekket engasjementet som senere gjorde ham berømt, er blitt en vakker roadmovie som underholder og morer. 
Men filmen forteller dessverre ikke så mye om Guevara som jeg hadde håpet og trodd. 

Motorsykkeldagbøkene gir oss litt av bakgrunnen for hvordan Ernesto Guevara de la Serna ble «Che» Guevara, frihetsforkjemperen som var Castros støttespiller under den cubanske revolusjonen i 1959, og som ble drept i Bolivia i 1967. 

«Gutta på tur» 

Filmen og reisen starter i Buenos Aires, Argentina og tar oss med gjennom Chile, Peru, Colombia og Venezuela. 
På veien opplever Guevara og Granado fattigdom og undertrykkelse, noe som vekker avsky hos den ene, skuldertrekk hos den andre. 
Som Guevara selv forteller innledningsvis, dette er en historie om to menneskeskjebner som gikk parallelt en stund. 
Opplevelsene underveis skiller dem og kameratene velger hver sin skjebne. 

Filmen underholder fordi den skildrer en tidsepoke der det å reise ennå var et eventyr. 
Verden var spennende. 
Nå er den bare farlig, satt litt på spissen. 
Når Ernesto og Alberto drar av gårde på sin gamle motorsykkel er det som om vi får ta del i eventyret. 

Jeg skal ikke underslå at reiselysten pirres. 
Disse gutta fulgte drømmene sine på en beundringsverdig måte. 
Det lille problemet jeg har med filmen er at den ikke har en særlig stor historie å fortelle. 
Det har kanskje med forventninger å gjøre. 
Jeg hadde ventet en film full av dramatikk, politisk engasjement og høy temperatur, men fikk «gutta på tur». 

Stoff til flere filmer 

Gael García Bernal er en uforskammet pen skuespiller. 
Han er stjerne fordi han blir umiddelbart venn med kamera og alle som sitter bak det, altså oss. 
I denne filmen matches han av sin medspiller Rodrigo 
De la Serna, en svært sympatisk og morsom mann å møte i rollen som Alberto Granado. 

Disse to sympatiske figurene driver historien fremover til den stopper opp i en leir for spedalske. 
Det er her Guevaras engasjement for de svakerestilte for alvor vekkes, selv om vi aldri ser det slå ut i full blomst. 
Men vi aner at noe er i gjære i hodet til den senere revolusjonære helten. 

Det ligger et stort potensial i Guevaras livshistorie til enda en film. 
Motorsykkeldagbøkene gir oss bare et kort, men hyggelig blikk på mannen som skulle bli legendarisk 
