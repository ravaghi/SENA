TEST:Vido - trådløs dørtelefon med video 

Er det svigerfar eller kemneren som er på døra? 

En dørtelefon med video er ikke uvanlig i nye leilighetskomplekser, eller i næringsbygg. 
Men til privat bruk er det ikke veldig vanlig, og en fast dørtelefon med skjerm er ikke noe alle vil ha på veggen. 

Men det finnes alternativer, vi har testet Vido, en porttelefon med trådløs mottaker med video. 

Hva ligger i pakken? 

I pakken finner du de to hovedenhetene, utedelen med ringeknapp, høyttaler og kamera, og innedelen med mottaker og holder. 
I tillegg er det de to strømforsyningene, som brukes fast på utedelen og som fungerer som lader på innedelen, som drives av lithiumbatterier. 

Holderen til innedelen kan enten monteres på vegg eller settes på et bord eller lignende ved å trekke ut støttebenet. 
Eller du kan la vær å bruke den i det hele tatt. 
Glemmer du hvor den er kan du jo bare gå ut og ringe på ... 

Montering og tilkobling 

Utedelen har en ramme som festes i ytterveggen, selve kamera-delen stikkes inn i denne og festes med en skrue på undersiden. 

Strømtilkoblingen må føres gjennom et hull i veggen bak utedelen. 
Det er skrudd fast en kort kabel med skjøtekontakt for strømforsyningen i koblingspanelet bak på utedelen. 

Her er det også feste for elektrisk døråpner, som aktiveres med en bryter på den trådløse innedelen. 
Det finnes flere koblingsalternativer, for normalt åpen (NO) eller normalt sluttet (NC) kontakt. 
(Vi er noe skeptiske til å føre styreledninger til en døråpner ut av huset, man trenger bare være McGyver light for å aktivere åpning ved å kortslutte eller bryte kretsen med koblingsledningene...) 

Innedelen har en vanlig USB mini-kontakt til laderen. 
Der er mulig å feste laderpluggen i bunnen av holderen, slik at innedelen lades når den settes i holderen. 
Dette fungerer uansett om du fester holderen på veggen eller lar den stå på et bord eller i en hylle. 

LCD-skjermen er på 2,4 tommer med oppløsning på 320 x 240 punkter. 
Standbytiden er på 72 timer, ladetiden er på 4 timer. 

I bruk 

Begge enhetene leveres ferdig satt opp til å kommunisere med hverandre. 

For å etablere kontakt mellom utedelen og flere innedeler må du trykke og holde forskjellige knappekobinasjoner, og følge med på displayet for statusmeldinger, hvis du ønsker flere innedeler, f.eks. en i hver etasje. 

Når en besøkende trykker på ringeknappen ute, ser du med det samme bilde fra kameraet. 
Svarer du med taleknappen aktiverer du toveis samtale, du kan altså både høre og snakke til den som ringer på. 

Du kan også slå på kameramonitoren på innedelen med en egen knapp, uavhengig om noen ringer på eller ikke. 

Hvordan fungerte løsningen? 

Kommunikasjonen fungerte utmerket da vi koblet til strøm og prøvemonterte utstyret. 

Vi resatte så utstyret for å sjekke oppsett fra bånn av, fulgte den engelske brukerveiledningen og fikk etter litt småfikling med knappene både etablert kommunikasjon og valgt ringetoner. 

Deretter var det helt uproblematisk å bruke løsningen. 

Lydkvaliteten var helt utmerket, bildekvaliteten var ikke fantastisk, men grei. 
Du kan stille inn lysstyrken med +/- knappene ved siden av skjermen. 

Selv i mørket får du et tydelig bilde av den som befinner seg utenfor, fordi kameraet også fungerer med infrarødt lys. 

Rekkevidden var det ingen problemer med, vi hadde dekning i alle tre nivåer pluss kjeller. 

Konklusjon 

Har du arbeidsrom i annen etasje eller kjeller, og vil gjerne vite hvem som forstyrrer, eller har behov for å se hvem som ringer på og kunne snakke med vedkommende, så er Vido en utmerket løsning. 

Flere tekniske data finner du hos importøren Boligsikring AS 
