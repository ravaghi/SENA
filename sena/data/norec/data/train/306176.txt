Har trykket inn feil årstall på tidsmaskinen
The Wombats nye plate kikker mer bakover enn fremover. 

ALBUM: The Wombats forrige plate, «Glitterbug», var et ganske tafatt forsøk på å lage glorete og sukkersøt nydisco som halset etter Maroon 5-segmentet. 
Det ble aldri spesielt vellykket. 
Noe de tydeligvis selv også har innsett at var en lite farbar vei, på «Beautiful People Will Ruin Your Life» er det nemlig to skritt tilbake for Liverpool/Oslo-gjengen. 

Det vil si at trioen har tatt på seg dansepunk-skoene igjen og siktet seg inn mot tidlig 2000-tall da band som Franz Ferdinand og Arctic Monkeys herjet øyriket og The Wombats selv fikk fart på karrieren med «A Guide To Love, Loss & Desperation». 

Hakket mer bråkete enn de to førstnevnte, men like fullt en av de som nøt godt av oppturen den garage-marinerte indierocken hadde for femten år siden. 
Der har vi også kanskje noe av problemet som river i The Wombats. 

Det begynner å bli mange år siden det skjedde noe friskt på den kanten. 
Det kan virke som om bandet har brukt ettertiden til å finne fotfestet på nytt, uten helt å vite hvor de skal trå. 

Noe også «Beautiful People Will Ruin Your Life» bærer preg av. 
Gjengen svirrer mye hit og dit, og det er lite som tyder på at The Wombats er på vei mot en ny vår her. 

«I Only Wear Black» høres ut som en litt forkommen variant av Franz Ferdinand anno 2003. 
Melodilinjene er slitne og formelen velprøvd. 
«Lemon to a Knife Fight» er et hakket mer vellykket forsøk på å gjenskape den samme følelsen, refrenget er sterkere og drivet mer hektende. 

«I Don't Know Why I Like You But I Do» er en måtelig snasen semiballade som varmer fint en mørk vinterkveld. 
Mest på grunn av vokalist Matthew Murphys myke og velrundede vokallinjer. 

Ellers sitter man mye med følelsen av å ha trykket inn feil årstall på tidsmaskinen. 
Det The Wombats baler med her er ikke fjernt nok til å ha kile nostalginerven og akkurat gammelt nok til at det kjennes akterutseilt. 

«Beautiful People Will Ruin Your Life» fremstår mer som en iscenesettelse av noe som har vært, enn et band med et genuint ønske om å se fremover. 
