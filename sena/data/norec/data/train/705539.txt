Pere Ubu:En av rockens tøffeste 

Noen skruer er mer skrudde enn andre. 
Som David Thomas, selv om han denne gang løsner grepet. 

Pere Ubu: "20 years in a Montana missile silo" (Cherry Red/Border) 

David Thomas er Pere Ubus eneste konstante medlem, fra starten i Cleveland i 1975 og via comebacket i 1987. 
Langt fra alt har vært like tilgjengelig, men bandets 16. plate er forholdsvis lett å fordøye. 

Du har selvsagt "Plan from Frag 9" og "Walking again", for ellers ville det ikke vært Pere Ubu. 
Forrige album var fylt med slike låter, men denne gang åpner de med spretten surfpunk i "Monkey bizness", der monkeys and clowns will bounce around. 

"Funk 49" er en tøff snakkesang, og "Toe to toe" er halvannet minutt ramlende punk. 
Underveis får vi også en tur ut i "Swampland" og sumpblues i "Howl". 

Samtidig stripper Thomas vekk alle lag på "The healer" og "Cold sweat", med et merkelig gripende resultat. 

Understrømmene er der, men overflaten er rolig. 
Kall det undergrunnsrock, avant-garage, kunstpunk eller hva du vil; 64-åringen er fortsatt en av de tøffeste guttene i klassen. 

Beste spor: 
"Monkey bizness", "Funk 49", "The healer", "Swampland", "Cold sweat". 
