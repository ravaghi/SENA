Plateanmeldelse:Odd Nordstoga 
- «Dette landet» 

En pilegrim vender hjem. 

Odd Nordstoga (42) synes vaksinert mot å gi ut dårlige plater - eller sanger. 
Årets fremstøt er intet unntak; «Dette landet» bør bli en varmende venn inn i det kommende høstmørket. 

Det er lett å trekke tråden tilbake til Nordstogas eget mesterverk fra 2008, «Pilegrim», men der utoverblikket fra den gangen var fremtredende, er det nærere omgivelser som behandles denne gangen. 

Det handler om verdien av å være i bevegelse - der du er - når fremtiden venter på deg. 
Det handler om å være seg selv nærmest, i sitt eget land, og kjenne tilhørighet til den konkrete jorda du står og går på. 

Tittelkuttet kan i så fall konkurrere helt i tetsjiktet om å bli Norges moderne nasjonalsang. 

Det handler også om kjærlighet. 
Og ikke minst om savn. 
Både Odd Nordstoga og Stein Versto skriver tekster som setter merker i sjelen - med enkle og effektive, oftest med naturmetaforer, bilder som både får tankene til å stoppe opp et lite sekund og munnviken til å trekke seg skjevt oppover. 

«Song om fred» er for eksempel kanskje en pretensiøs tittel, men bakenfor skinner det nydelige ord skrevet i, av og om kjærlighet. 

Også musikalsk viderefører Odd Nordstoga sin helt særegne visetradisjon; myk og melodisk mens den lune stemmen hans formelig svever over akkordene og de duse arrangementene til produsentbrødrene Ivar og David Vogt fra Real Ones. 

Et par steder tangerer han også mannen han selv har uttalt er årsaken til at han ble artist og låtskriver, Bruce Springsteen, spesielt i oppbygningen av platens beste spor, «Aleine». 

Og «Diesel og bensin» er rett og slett Odd Nordstogas versjon av «Devils & Dust». 

Selv om Odd Nordstoga kanskje mer enn før forlater folkemusikktradisjonen han opprinnelig kommer fra, er den ikke helt glemt. 

Avsluttende «Segla» er en flott videreføring av «Iddan Hermund» fra den fordums folkemusiker-supergruppen Slinkombas som hadde blant andre Hallvard T. Bjørgum, Kirsten Bråthen Berg og Tellef Kvifte som medlemmer. 

Men først og fremst er dette visekunstneren Odd Nordstogas triumf. 
«Dette landet» er nok en solid hjørnestein i en allerede imponerende katalog. 

BESTE LÅT: 
Aleine 
