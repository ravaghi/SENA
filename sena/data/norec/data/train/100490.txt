Sensasjonelt bra
Med en unik setting, utfordrende tematikk, overlegen spillbarhet og nydelige miljøer, setter «Assassin's Creed» svært dype spor i spillenes verden. 

Det er virkelig ubeskrivelig deilig å dykke ned i spill som dette. 

«Assassin's Creed» er et enormt underholdende actionspill med givende utforsking av slående vakre miljøer, en ulidelig spennende historie og overlegne sverd- og knivkamper. 

Men det er også et spill som våger å begi seg ut på utfordrende tematikk og en setting som spillenes verden aldri har sett før. 
Og det er denne miksen som gjør «Assassin's Creed» til et av årets aller beste spill. 

Vi befinner oss i Det hellige land i 1191. 
Kong Richard og hans korsfarere forsøker å ta tilbake området fra den muslimske sultanen Saladin. 

Ubisoft Montreal har gjenskapt byene Jerusalem, Damaskus og Akre, og flere personer fra virkeligheten dukker også opp i en historie som blander historiske fakta med fiksjon. 

Hashshashin-sekten, bestående av effektive snikmordere, forsøker å få en slutt på krigen. 
Og det er her du kommer inn i bildet. 

Du styrer snikmorderen Altair på tokt i de tre gigantiske byene, og målet er å likvidere krigsprofitører på begge sider av konflikten. 

Hvert oppdrag innledes av en research-fase, hvor du skal klatre til toppen av høye bygninger for å få oversikt, overhøre hemmelige samtaler, banke informasjon ut av folk og stjele dokumenter. 

Deretter er det duket for en snikende klappjakt på ditt hovedmål, etterfulgt av en intens fluktsekvens med rasende soldater og vakter i hælene. 

Det hele foregår i vanvittig detaljerte miljøer, hvor innbyggerne i byene summer avgårde i sine daglige gjøremål, hvor hver eneste bygning er unik, hvor dempede bylyder ligger som et konstant bakteppe og hvor sollyset bølger over miljøene gjennom skyene. 

«Grand Theft Auto» blandet med «Prince of Persia», «Shadow of the Colossus», «Hitman» og «Need For Speed: Most Wanted», på en måte, selv om helheten i «Assassin's Creed» så absolutt oppleves som forfriskende unik. 

Frihetsfølelsen er så total at den nesten blir overveldende. 
Sverdslåssingen er blant de mest tilfredsstillende kampene jeg har hatt i et spill noen sinne. 
Og likvideringen av hovedmålene fremstår som noen udiskutable høyder i en spillopplevelse som jevnt over holder et eksepsjonelt høyt nivå. 

Ubisoft Montreal demonstrerer dessuten håndtverk av ypperste slag i både spillmekanikker, animasjoner, historiefortelling, miljøer, visuell stil og lydbilde. 
Og danske Jesper Kyd («Hitman»-serien) har laget et helt fantastisk bra soundtrack. 

«Assassin's Creed» har i tillegg en parallell historie som tvinnes inn i hovedhistorien. 
Et grep som fungerer veldig, veldig bra, og som kommer til å gi spillere mye å gruble på i tiden frem mot den uunngåelige oppfølgeren. 

Det er riktignok ting å sette fingeren på også. 
Fiendene er ikke så fryktelig smarte at det gjør noe og det er kjipt at de datastyrte innbyggerne i byene har en tendens til å si det samme gang på gang. 

Jeg er av den oppfatning at fiendene kanskje ikke bør være særlig smartere enn de er her, jeg ser for meg mye frustrasjon som en følge av økt vanskelighetsgrad. 
Men idiotien de demonstrerer bryter innimellom illusjonen spillet skaper, og det er et problem spillutviklere bør jobbe med fremover. 

Det bør også nevnes at friheten du får i «Assassin's Creed» har en mengde regler for å sette spillbarheten i fungerende rammer, noe jeg ikke hadde noen problemer med, men som kan fremstå som frustrerende ulogisk for enkelte. 

Men alt dette fremstår som totalt uvesentlig i lys av de overlegne kvalitetene spillet ellers innehar. 

«Assassin's Creed» inviterer til refleksjon over et tema som i dag er mer aktuelt enn noen sinne, samtidig som det byr på action og eventyr av ubestridt klassikernivå. 

I likhet med «Bioshock» er «Assassin's Creed» et spill som vil mye mer enn å «bare» underholde, og det er i mine øyne disse to spillene som står for den mest interessante trenden i spillenes verden akkurat nå. 

Mange mener spill som «Singstar», «Buzz» og «Wii Sports» må til for å konvertere alle til ihuga spillere, og det ligger naturligvis noe i det. 

Men det er definitivt ikke hele sannheten. 
For det er ikke bare inkluderende bredde interaktiv underholdning mangler - behovet for interessant, moden dybde er også skrikende åpenbar. 

Og her er «Assassin's Creed» mer relevant enn det aller meste på markedet. 

Sensasjonelt bra, simpelthen. 

PS: 
Kommer på Xbox 360 og PS3 torsdag 15. november, med PC-versjon på vei over nyttår. 
Det er kun 360-versjonen som er testet. 

Trailer fra Xbox 360- og PS3-spillet Assassins Creed. 
