Forestillingen er håpløs, mørk og ubehagelig i alle ledd
Dorothée Munyaneza er tilbake i Bergen med fortellinger fra folkemordet i Rwanda. 
Denne gangen om babyene ingen ville ha. 

I 2015 var Dorothée Munyaneza på besøk i Bergen med forestillingen Samedi Détente. 
Her levendegjorde hun folkemordet i Rwanda, disse 100 dagene fra april til juli i 1994 hvor nærmere en million tutsier og moderate hutuer ble slaktet ned. 
Forestillingen var et mørkt vitnesbyrd og et forsøk på å snakke om det unevnelige. 

Under teaterfestivalen Meteor er hun tilbake med en forestilling som tar for seg en annen side av folkemordets konsekvenser; Alle kvinnene som ble voldtatt gang på gang og måtte bære frem barnet til sin overgriper. 
Kanskje var også barnefaren den som hadde slaktet ned hele familien. 
Noen ante ikke hvem faren var for de hadde blitt voldtatt så mange ganger. 

«Uønskede barn ble født for å minne mødrene 

om den forbrytelsen som knuste dem. 

Barn fornektet av sine mødre, sin familie, 

Uønskede.» 

Munyaneza ser utover publikum med et hardt og intenst blikk og beskriver helt forjævlige historier. 
Hun beretter om en som slo og slo på magen sin i håp om at babyen skulle dø der inne, men likevel så fortsatte bare magen å vokse. 
Om en mor til to barn på tre år og 18 måneder som ble voldtatt til hun døde. 
Og om hvordan både barn og mødrene ble utstøtt av samfunnet. 

Forestillingens kanskje aller mest gripende scene er når hun forteller om hvordan alle disse voldtektene var en del av en strategisk krigføring. 
Overgriperne visste at om de plantet et frø nå så ville det være umulig for kvinnene noensinne å glemme dem. 
De skulle ta fra kvinnene enhver mulighet til å komme seg videre i livet. 
(Som publikummer tar jeg meg selv i å sende varme tanker til kvinnene som kjempet frem abortloven her til lands). 

Hun beskriver også gripende om hvordan det kan være mulig å gi næring og amme et barn som ser ut som sin overgriper og hvordan disse barna ofte ble banket opp av mødrene. 
Forestillingen er naturligvis fullstendig hjerteskjærende og det er tidvis som å befinne seg i et svart hull. 

«No apology», står det på en blikkvegg på scenen, og scenespråket er ofte intenst og det finnes ingen forsoning. 
Med seg på scenen har hun med seg Holland Andrews på ulike instrumenter og sang som gir historiene også en musikalsk nerve. 
Det er en desperasjon i kroppsspråk og musikken tenderer tidvis mot støy. 

Unwanted er en konfronterende og desperat forestilling med effektfulle samplinger. 
Sist hun gjestet Bergen var det mer dynamikk mellom historien hun fortalte og de sceniske virkemidlene. 
Et mykere formspråk i all grusomheten. 
Denne gangen er det mer håpløst, mørkt og ubehagelig i alle ledd. 
Det er kanskje unødvendig å si at dette åpenbart både er viktig teater og historiefortelling der marginaliserte kvinners stemmer endelig blir hørt. 
