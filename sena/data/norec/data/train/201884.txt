Epson PictureMate 500
Det er faktisk enklere å bruke Epson PictureMate enn å gå i fotobutikken. 
Men hva med kvalitet og hastighet i forhold til konkurrentene? 

Det er mange forskjellige innfallsvinkler til digital fotografering. 
Noen opererer bare i det digitale domenet, og bildene kommer aldri i nærheten av papir. 
Noen redigerer og manipulerer bildene i stor grad, å ta bildet er bare starten på en lang, kreativ prosess. 
Andre tar bilder og sender dem på epost, legger ut på web eller lager slideshow på CD eller DVD. 

LES OGSÅ: 

Andre fotografer jobber som kunstnere, med motiv og redigering mot det endelige formatet som er høykvalitets utskrift i stort format. 

I mange familier er det gubben som har lagt beslag på digitalkameraet, og definert det som en teknisk dings. 
Det er altså en del av husets maskinpark, og det hender at det kommer en utskrift eller fler fra husets blekkskriver, etter iherdig påtrykk fra andre familiemedlemmer. 

Men det er en svært stor andel mennesker som først og fremst tar bilder for å bevare minner. 
Bildene vil de gjerne ha i store eller små album, slik at de kan deles med andre uten å måtte forholde seg til teknikk. 

Disse bildene fremkalles gjerne av fotobutikken, om det er film eller digitale minnekort som papirkopien kommer fra. 
Undersøkelser Epson har gjort viser også at de fleste brukere velger raskere løsninger framfor de billigere. 
1-times eller 24-timers kopiering er mest brukt, framfor de billigere løsningene som gjerne innebærer postgang av både originalformat og de endelige resultatene på papir. 

Dette tolker Epson som en klar indikasjon på at det er et stort marked for en enkel, personlig utskriftsøsning som først og fremst kan konkurrere med 1-times og 24-times fremkalling/kopiering. 

Resultatet av dette var at PictureMate ble utviklet, for å gi umiddelbar tilfredsstillelse for de glade knipsere. 

Design og funksjon 

PictureMate 500 er på størrelse med en Beauty-box, og er utstyrt med et stort håndtak for enkel flytting fra ett sted til et annet. 
Den er utformet slik både av praktiske grunner, men skjeler også både til de kvinnelige kjøperne og til barn. 

Boksen inneholder en fotoblekkskriver som skriver ut i formatet 10x15, kantløst selvsagt. 

Den har kortleser som tar de aller fleste formater, og de som ikke støttes direkte håndteres med en adapter. 

Oppløsningen er på opptil 5760 x 1440 dpi, og dråpestørrelsen er nede på 2,5 picoliter. 
Levetiden i glass og ramme er beregnet til 100 år, eller 200 år i album. 
Dette er i følge Epson vesentlig lenger levetid enn på det fotobutikken leverer. 

Enkelhet i sentrum 

Betjeningen er i utgangspunktet så enkel som den kan få blitt: 
Du setter i minnekortet, trykker "print" og maskinen skriver ut bildene på kortet. 
Dette er så enkelt at alle kan bruke skriveren, uten noen som helst tekniske finurligheter. 
Dette er hovedfokus for dette produktet - at du leverer kortet til PictureMate i stedet for i fotobutikken. 

Du kan også velge ut bilder på skjermen, og utføre enkle redigeringer før de skrives ut. 
Skjermen måler 2,5 tommer, oppløsningen er høy nok til å gi skarpe forhåndsvisninger, og vertikalt (ovenfra) og horisontalt innsyn er bedre enn på de andre enhetene vi har testet så langt. 
Men forhåndsvisning av store bildefiler går dessverre ganske tregt, noe som fort kan bli et irritasjonsmoment for alle lykkelige eiere av nye 7 og 8 megapiksels lommekameraer. 

Også mer avanserte funksjoner 

Men mulighetene stopper ikke ved de aller enkleste funksjonene. 
PictureMate kan også kobles til digitalkameraet og skrive ut via PictBridge, USB Direct Print. 
Dessuten støttes også DPOF, slik at du kan bruke kameraet til å velge ut hvilke bilder som skal skrives ut på PictureMate når du setter i minnekortet. 

Det er også mulig å sette i en Bluetooth-modul, slik at du kan skrive ut direkte fra mobiltelefoner med kamera, som har støtte for dette. 
PictureMate kan selvsagt også kobles til Mac og PC med USB, og fungerer da som en dedikert fotoskriver. 

Hastighet og kvalitet 

Et bilde skrives ut i løpet av halvannet minutt, kantløst selvsagt. 
Det er litt raskere enn HP Photosmart 375. 
Kvaliteten er kurant til sitt bruk. 
Eneste innsigelsen vi har er at fargene har en tendens til å bli litt bleke. 
Her er HP-skriveren bedre, selv om den noen ganger lager i overkant "spreke" farger. 

Når det gjelder skarphet, er Picturemate derimot litt bedre enn HP-skriveren, sannsynligvis ligger forklaringen i mindre blekkdråper enn sistnevnte. 

Grei påfyll 

OPPDATERT: 
Epson har valgt en praktisk løsning på blekk og papir: 
Alt kommer i en pakke, som er garantert å kunne skrive ut 135 bilder. 
Pakken inneholder naturllig nok 135 ark og en kassett med blekk i alle 6 fargene, som settes inn i skriveren med et enkelt håndgrep i bakkant. 
Pakken koster rundt 320 kroner, og enkel matematikk skulle dermed gi en sidekostnad på 2 kroner og 37 øre. 
Til sammenligning er kostnadene 2,90 øre pr bilde for HP Photosmart 375, som må ses på som en direkte konkurrent. 

Konklusjon 

Du finner neppe en enklere løsning for utskrift av digitalbilder. 
Skjermen er den beste vi har sett på denne typen skriver. 
Forhåndsvisning av store bildefiler burde vært raskere, og vi synes også at prisen på selve skrivere er litt for høy sett i forhold til bruksområdene. 
Men når det gjelder driftskostnader, er skriveren absolutt konkurransedyktig, den gjerrigste fotokortskriveren vi har testet så langt. 
