Fornøyelig norsk bilraceskrøne
De amerikanske «Fast & Furious»-filmene – med bilrace som en vesentlig ingrediens – har fått sin norske avlegger, «Børning», men i en mye snillere og mer sympatisk versjon enn det glatte og støyende forbildet. 

«Børning». 
Regi: 
Hallvard Bræin. 
Med: 
Anders Baasmo Christiansen, Sven Nordin, Jenny Skavlan, Otto Jespersen, Henrik Mestad med flere. 
Manus: 
Linn-Jeanethe Kyed, Christopher Grøndal. 
Norge 2014. 
1 time 32 minutter. 
Aldersgrense: 
Tillatt for alle. 
Egnethet: 
Ungdom / Voksen. 

Vroom-vrooom-VROOOOMM! 
Nå skal det sies at det aldri døende "Fast & Furious"-konseptet (nr. 6 kom i fjor) har endret seg fra en tung vektlegging på sportsbilrace med lettkledde piker på panseret til mer thrilleraktige plot som gir påskudd til gateløp og forfølgelseskjøring med hyppige skuddvekslinger. 

Når kjærligheten til trimma biler flyttes over i en norsk virkelighet og til en hjemlig kinoduk, er det et klokt valg at manusforfatterne Linn-Jeanethe Kyed og Christopher Grøndal har lagt seg over i det humoristiske, lett ironiske leie. 
For det ville blitt en smule for ambisiøst å tro at et race med sportsbiler fra Oslo til Nordkapp skulle kunne utføres i største alvor, enn si i thrillerversjon på norske veier. 

Mye av moroa består således i å følge konkurransen mellom to rånerivaler, rotekoppen Roy (Anders Baasmo Christiansen) og sleskingen TT (Trond Halbo), som inngår tidenes veddeløp om hvem som kommer først til Norges nordligste utkikkspunkt uten å kjøre korteste vei gjennom Sverige. 

Slik får vi rikelig med flott filmede scener der gule og svarte mustanger farer i rykende driv opp via Gudbrandsdalen og over Saltfjellet. 
Hvis de var bilgale nok, kunne regissør Hallvard Bræin og hans manusforfattere ha nøyd seg med denslags, men heldigvis har de vett til å innse at filmen trenger både en morsom og en litt alvorlig konflikt for at vi ikke skal gå lei av fart og svidd gummi. 

Den morsomme biten er at skuespiller Henrik Mestad agerer pliktoppfyllende politimann som febrilsk forsøker å stanse det ville rittet gjennom berg og dal. 
Karikaturer av øvrighetspersoner har mang en gang tippet over i norsk film, men her har regissøren funnet den rette balansen. 
Dermed lykkes rånerne igjen og igjen å utmanøvrere politiet på herlig lattervekkende vis. 

Den alvorlige konflikten er at den fraskilte Roy er så hekta på biler at han rent ut har forsømt dattera si de siste årene. 
Nå har hun blitt 13 og blir plutselig overlatt av mamma til et to ukers feriesamvær hos pappa, akkurat idet racet skal starte. 
Det passer ham veldig dårlig. 
Dermed er det duket for atskillige feel-bad-scener mellom far og datter. 

Ensemblet av skuespillere, inkludert ringrevene Sven Nordin og Otto Jespersen, bidrar til mange gode scener. 
Roy framstilles drevent av Baasmo Christiansen, godt akkompagnert av den mindre erfarne Halbo i rollen som rivalen i t-skjorta med påskriften "I'm God". 

Når det likevel går litt på tomgang de siste milene mot Nordkapp, skyldes det at alvoret i forholdet mellom far og datter ikke helt får sin forløsning i konkurranse med all moroa. 
Men bevares, den sorgmuntre, lett absurde tonen som det hele rundes av med på siste platå, setter et underholdende utropstegn bak en vellaget skrøne. 
