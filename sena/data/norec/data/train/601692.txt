Drama i tre akter
Violeta Violeta. 

(Petroleum records/Universal) 

Det er ti år siden Kaizers Orchestra slo gjennom med «Ompa til du dør». 
Det er grunn til å tro at de vil gjøre det bra i ti år til. 

For selv om keiserne fra Bryne ligner umiskjennelig på seg selv også her, våger Janove Ottesen å ta nye, ambisiøse grep som peker fremover. 
Dette er første del av tre akter i historien om Violeta. 
Andre del skal ut i november i år, mens trilogien etter planen skal avsluttes i november 2012. 
Kort fortalt så er Violeta datter til Beatrice, som har spesielle egenskaper med unike og ubegrensede evner som av og til bikker over i en psykotisk verden der hun hallusinerer. 
Violeta har arvet disse egenskapene, og hennes far, Kenneth, kidnapper henne og stikker av. 
Dette albumet handler for det meste Beatrice sin jakt og leting etter Violeta. 

Denne historien og dramatikken smeltes sammen med bandets dramatiske og tøffe rockelåter. 
Her er også mange flotte anslag av pop og gode refrenger. 
I så måte er midtpartiet på dette albumet best med den fengende «Tumor i ditt hjerte» og radiohiten «Hjerteknuser». 

Det er forresten ikke så lett å finne svake låter. 
Fansen vil elske denne rockeoperaen, om vi kan kalle «Violeta Violeta» for det. 
For uinnvidde er det ikke for sent å stikke en tur innom det spesielle musikalske universet til Janove Ottesen og de andre. 
Dette er bare begynnelsen og første akt på del to av jærbuenes flotte og sterke rockartisteri. 
