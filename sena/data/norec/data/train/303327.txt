Glødende produksjoner
Kan DJ Burn One bli en av rapmusikkens viktigste bakmenn? 

ALBUM: 
La oss vie noen linjer til en av rapmusikkens mest spennende produsenter om dagen, DJ Burn One fra Atalanta, som de siste årene har laget beats og produsert hele gateplater og låter for fremadstormende navn som Yelawolf, G-side og Freddie Gibbs. 

På denne samlingen har Burn One satt sammen noen av sine fineste produksjoner fra den siste tiden — signaturen hans er dyp, varm, seig og detaljrik, men alltid med masse dirrende bass og et snev av frikete, smaløyd 70-tallsrock i bunnen. 

Og selv om rapperne på «Joints» er mange og ulike (Rittz, Jackie Chain, Starlito og nevnte Gibbs, for å ta noen), er dette blitt en imponerende konsis og helhetlig introduksjon til det som fort kan vise seg å bli en av den nye hiphop-generasjonens viktigste bakmenn. 

Publisert i papirutgaven 22. mars. 
