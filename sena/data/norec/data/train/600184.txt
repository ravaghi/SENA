Kjærlighet og opprør
SJANGER: ACTION/DRAMA 

REGI: 
Robert Schwentke 

MEDVIRKENDE: Shailene Woodley, Ansel Elgort, Theo James, Naomi Watts, Miles Teller, Kate Winslet, Jai Courtney, Octavia Spencer, Zoe Kravtiz, Ashley Judd, Mekhi Phifer, Cynthia Barrett. 

NASJONALITET: 
USA 2014 

«Insurgent» er andre filmen i «Divergent»-serien basert på de bestselgende bøkene av Veronica Roth. 
Den første filmen traff litt på utsiden av blinken, men denne gangen traff de midt i. 

Det er umulig å ikke sammenlikne med « The Hunger Games»-filmene, og der de i forrige film ikke rakk Jennifer Lawrence og kompani til knærne, er de i denne filmen helt på høyde. 
De har virkelig satt inn et ekstra gir, og den nye regissøren Robert Schwentke («RED», «Flightplan«) er rett mann for jobben. 
Historien har alt. 
Spenning, action, svik, sorg og kjærlighet. 

Opprøreren Tris (Shailene Woodley) og hennes kjæreste Four (Theo James) gjemmer seg for den maktsyke lederen for De Lærde, Jeanine (Kate Winslet), mens de leter etter flere allierte i ruinene av et futuristisk Chicago. 
Jeanines nett strammer seg rundt dem, og de trenger både mot og litt flaks hvis de skal unnslippe med både liv og lemmer i behold. 

Skuespillerne har omfavnet karakterene og er mye mer troverdige og ikke så stive som i første filmen, og handlingen suger deg inn. 
For fans av dystopiske filmer og av ”Divergent”-serien, er dette julaften, men du må faktisk ikke være spesielt interessert i sjangeren for å nyte filmen. 
En positiv overraskelse. 
