Mindre sirkus fra Tommy Tokyo
Står støtt alene. 

ALBUM: 
Etter to spellemann-nominerte album med backingbandet Starving For My Gravy står Tommy «Tokyo» Ottosen alene igjen. 

«And the Horse Came Riderless» er hans andre soloalbum, og det første etter suksessen med Starving For My Gravy. 

Protestsang 

I mai kom singelen «Alberta», en personlig protest mot Statoils oljeutvinning i sårbare naturområder, og sannsynligvis Tokyos beste låt til nå. 

Sånt bidrar til økte forventninger, og da er det godt at de innfris. 

Helheten er roligere enn tidligere, men spiller videre på det psykedeliske og særegne uttrykket han skapte med de foregående platene, dog ikke så eklektisk. 

Minimalistisk, men detaljrikt 

Mindre staffasje og sirkus gir inntrykk av en minimalistisk framtoning, likevel er det et detaljrikt og stemningsfullt lydbilde, skrudd riktig så flott sammen av produsent Jørn Christensen (De Press/CC Cowboys). 

Bandet er borte, men stemmen og låtene kan ingen ta ifra han. 
