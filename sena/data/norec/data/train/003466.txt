Heat
Episk forbryterfilm! 

Du kan vedde ræva di på at alle som noen gang har gjennomført et større ran av en pengetransport eller tellesentral i Norge har sett Heat, og hentet inspirasjon fra den. 
Den er vel verdt å sjekke ut, både for lovlydige borgere og fremtidige ranere! 

To giganter møtes 

Regissør Michael Mann hadde faktisk filmet historien en gang før, i tv-filmen L.A. Takedown i 1989. 
Seks år senere gjorde han det på nytt, men i større format, med større budsjett og større skuespillere. 
Al Pacino og Robert 
De Niro har noen av sine beste scener i denne filmen, blant annet et filmhistorisk møte på en kafé. 

Heat vil huskes lenge etter at Braveheart er glemt. 

Det er ikke det at scenen i seg selv er spesielt god. 
Men det var første gang de spilte mot hverandre i samme scene. 
Begge spilte i Gudfaren 2, men i forskjellige tidsepoker. 
I Heat spiller de henholdsvis purk og forbryter som finner ut at de egentlig er veldig like på hver sin side av loven. 
De trenger hverandre for å gjøre det de gjør. 

Verdens heftigste skytescene? 

Michael Mann spinner et nett av historier som sammen utgjør en episk forbryterfilm. 
Høydepunktet er det dramatiske bankranet som resulterer i en av tidenes heftigste skytescener på gata i Los Angeles. 

Se ikke bort i fra at Nokas-ranerne også syntes denne scenen var kul. 
Men vanlige folk vet heldigvis at film er film og at det ikke nødvendigvis er en god idé å kopiere fiksjon. 

Oversett og minneverdig 

Mange scener virker grovkornete og fargene er nedtonet, men dette er kanskje et artistisk valg av Michael Mann og fotograf Dante Spinotti. 
Lyden er avmålt, men unntak av den heftige skytescenen, og finalen ved ei flystripe, der lydanlegget ditt virkelig får kjørt seg. 
For nordmenn er det gøy å høre at Terje Rypdal er representert på lydsporet med stemningsfull musikk. 

Heat ble fullstendig oversett da Oscar-prisene ble delt ut i 1996. 
Den ble ikke engang nominert i en eneste kategori. 
Mel Gibsons Braveheart gjorde rent bord det året. 
I ettertid ser alle at Heat vil huskes lenge etter at Braveheart er glemt. 
Bare spør David Toska. 
