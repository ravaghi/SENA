Dette er en umiddelbar norsk julemusikk-klassiker
«Blå juleglede» overgår hva du forventer på et julealbum. 

JULEALBUM: 
I 2003 utropte undertegnede Elias Akselsens juleplate «Her kommer dine arme små» til årets mest inderlige og oppriktige. 

Jeg får samme følelse når jeg lytter til «Blå juleglede» - ni år seinere. 

Familien Blir du ikke varm om hjertet etter å ha hørt dette albumet, kan ihvertfall ikke jeg hjelpe deg. 

Norges mest kjente tatersanger har i år tatt med seg døtrene Veronica og Alice Kristine og sønnen Stig for å prise jula og julas budskap. 
Uten å ha hørt på altfor mange av årets julealbum, tør jeg påstå at «Blå juleglede» er en av de vi vil huske fra det store bunken. 

Gode musikere 
Det er noen opplagte grunner til det. 

Altfor mange juleplater framstår som glatte, lagd for å selge mer på artistnavnet enn innholdet. 
«Blå juleglede» er virkelig det motsatte av dette, også takket være «kapellmester» Freddy Holm (gitarer, mandolin, banjo, dobro, fiolin) og medmusikerne Terje Støldal (kontrabass). 
Eivind Kløverød (perkusjon/trommer) og Terje Norum (piano, tråorgel og trekkspill). 

Stilen er roots, akustisk musikk med innslag av folkemusikk, country og tradisjonell tatersang. 

Nye stemmer Far Elias holder seg litt i bakgrunnen og overlater for det meste scenen til de yngre i familien. 
Dattera Veronica har for lengst debutert på plate, men «Blå juleglede» er for de fleste av oss første bekjentskap med to som ikke står tilbake for dem, Alice Kristine og Stig Akselsen. 

Ikke minst sistnevnte imponerer stort med en mild stemme som har en tilnærming som kan minne om kveding. 
«Joleklokker over jorda», etter en feleslått, er et godt eksempel på det. 
«Deilig er den himmel blå» er blitt en lystig opptempolåt med far og sønn, mens Stigs «Kom julenatt» («O helga natt» i norsk bearbeidelse) er albumets lille juvel, også på grunn av et glimrende arrangement og Holms effektive gitarspill. 

Det enkle kan ofte være det beste, bare du sørger for å drysse litt krydder over. 

Vreeswijks jul Familien Akselsen har valgt noen kjente og noen ukjente julesanger. 
Visste du for eksempel at Cornelis Vreeswijk skrev noe som ihvertfall her passerer som julesang? 
Albumet åpner med hans «Josef och Maria», sunget av Elias som bare han kan - med store mengder patos. 

Elias ble kjent med Vreeswijk da han vandret i Sverige i 60- og 70-åra. 

Svensk jul 
Som tatere følte ikke Akselsen-familien seg alltid velkomne i Norge, og de veit litt om å feire jul i koier og fjøs - ikke ulikt han som ble født i en stall. 

Da barna var små ble jula ofte feiret i Sverige. 
Derfor er det naturlig å ta med noen svenskspråklige julesanger, som «Staffansvisan», «Låt mig få tända ett ljus» og «Nu tändas tusen juleljus». 

Familien Jula er ei tid for familien og for samhold. 
Jeg gjetter at familien Akselsen veit litt om det også. 
