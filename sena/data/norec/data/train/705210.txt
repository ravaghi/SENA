ROMAN:Det siste sprellet 

Ordrikt fra Tyrkia, med mye blod og uhygge, mange mord - og Gud som medskyldig. 

Ahmet Altan: 
Den siste leken. 
Roman. 
456 sider oversatt av Ingrid Austveg Evans. 
Gyldendal. 

I en tenkt konkurranse om oppmerksomhetsskjerpende åpningslinjer i en roman ville nok Sigrid Undset (1882–1949) havne høyt med denne kontante førstesetningen i debutromanen «Fru Marta Oulie» fra 1907: 
«Jeg har vært min mann utro.» 
Den senere nobelprisvinner fikk i alle fall den gangen øyenbryn og skuldrer til å stramme seg, og den har blitt stående i litteraturhistorien som ikonisk. 

Nå er neppe tyrkiske Ahmet Altan (1950) helt i nobelklassen, og ekteskapelig utroskap som romantema er mer å betrakte som et must enn et tabu i fortellinger om menneskelige forhold, men også han vet å ta sats. 
På åpningssidene i «Den siste leken» smeller han til med denne: 
«Jeg hadde nettopp drept et menneske.» 
De neste 450 sidene fører opp til drapet, før offeret identifiseres, mens det underveis blir plenty med utroskap på kryss og tvers, svik, juks og bedrag, for ikke å snakke om mord og kaldblodige avrettinger. 

Om Altan ikke viser det ypperste mesterskap med «Den siste leken» - til det er han alt for ordrik i forhold til det han har å si, får fortalt og reflektert – er han en dreven forfatter som på nennsomt vis introduserer den lange rekke av karakterer som utgjør persongalleriet i denne heksegryten av en romankonstruksjon. 

Den åpner med at den mannlige jeg-fortelleren av ubestemmelig alder (som kommer fra intet og forblir uten egen bakgrunn romanen igjennom, velbemidlet og fri ellers også) på jakt etter en plass å sette seg til med skrivingen av sin kommende roman, på en innskytelse stopper opp i en liten kystby han aldri har hørt om før. 
Der blir han til han har blitt en morder. 

Den lille byen går under navnet «landsbyen». 
På overflaten virker den rolig, ganske snart uhyggelig rolig, dominert av intrigerer, taushet og frykt, et sted der enhver fremmed er en inntrenger og potensiell fare, et sted der ingenting er som det kan synes. 
Etterhvert som han blir kjent med dem, introduserer jeg-fortelleren stadig nye innbyggere for leseren: den besnærende skjønne Zuhal – som han blir besatt av, vertshusholder Rahmi og kafevert Tusenbein, morderen Oleander (han er også kremmer – og vil selge sjø), landsbyhoren Sümbül, borgermester Mustafa Gürz, kaksefruen Kamile, Sultan som dreper på side 168 og selv blir drept åtti sider seinere, forfatterens lokkemus av en hushjelp, kalt Hamiyet. 
Og enda er det flere, samt batterier av tungtvæpnete, stereotypt svartkledde livvakter. 

Mennesker har makt i kraft av generasjoners tilstedeværelse i landsbyen, i kraft av sine stillinger, sine olivenlunder, fabrikk og intriger, samtidig som innbyrdes sjalusi og frykt holder dem i en slags balanse der de vokter på hverandre i frykt for at noen, hvem som helst, skal klare å grave fram en skatt under den forfalne kirken på sin tue over byen, en skatt antakelig like imaginær som forestillingen om kirketomten som Jesu gravplass. 
Mens de hele tiden anspent geiter hverandre. 

Over byen ligger det en eim av hasj. 
Hemmelige fantasier og lidenskaper utspilles i chatterom. 
Midt oppi det hele forsøker den jeg-fortellende forfatter å begripe noe av alt det han ser, mens han holder lange monologer med seg selv og samtaler med andre om Guds rolle oppi det hele. 
For det er Gud som steller alt i stand, hevder han igjen og igjen: 
Gud både skriver romaner og arrangerer blodbad bybeboerne imellom – så hvordan skal en forfatter og samtalepartner da betrakte Gud? 

Oppi det hele skriver fortelleren side opp og ned på denne metaromanen og kverner på sine ikke alt for glupe ideer om Gud og kjærligheten. 
Hva kjærligheten anbelanger, gir han selv utløp for den med mye iherdig promiskuitet, som på romansidene riktignok fortoner seg mer oppskrytt enn inderlig, i denne versjonen av tyrkisk «crime noir» med forsøksvis mening. 
