Chilldesk CD-200
Denne holder datamaskinen din kjølig - uten å bråke. 

Alle som har gått fra å bruke en stasjonær datamaskin til bærbar, vet at overgangen ikke er helt uten kompromisser. 
Ergonomi er for eksempel et ankepunkt. 
Verken tastatur eller skjermplassering på en bærbar er optimal for lange arbeidsdager. 

Hvis du er blant dem som sliter med vond rygg og nakke på grunn av ugreie arbeidsstillinger etter å ha konvertert, bør du lese videre. 
For Chilldesk er et slikt stativ som du setter den bærbare datamaskinen på, og som kan justeres til forskjellige posisjoner. 
Dermed kan du i praksis heve skjermen, koble til ekstern mus og tastatur, og enkelt få tilbake arbeidsstillingen du hadde tidligere. 

Svær vifte 

Men slike stativer finnes det mange av, og er slett ingen ny oppfinnelse. 
Det som gjør ChilDesk CD-200 spesielt interessant, er at den er utstyrt med en svært vifte som måler hele 22 cm i diameter. 

Den kobles ganske enkelt til en ledig USB-port, og vips - så roterer den med 600 omdreininger i minuttet. 
USB-pluggen er såkalt "pass-through", som betyr at du kan koble til andre USB-enheter i bakkant av den, for eksempel tastatur/mus. 

Viften er ikke hørbar i et normalt innemiljø, men ved å holde hånden foran den merker vi at den flytter temmelig mye luft. 
En kjapp test viser at temperaturen under hard belastning på en av våre test-PCer sank med rundt fem grader. 
Den aktuelle PC-viften hadde en tendens til å starte både titt og ofte, men med Chilldesk er den blitt langt stillere. 

Du kan enkelt justere høyden 

Tåler mer 

Redusert støy er jo bra; kjøligere komponenter som prosessor, harddisk, minne og grafikkort er dessuten ting som kan gi føre til at PC-en lever lenger, rett og slett. 
Særlig kan dette ha betydning for deg som ofte kjører PC-en hardt, for eksempel med spill og tunge videooppgaver. 

Chilldesk CD-200 er samtidig konstruert slik at de kan brukes også når du har datamaskinen på fanget. 
Dermed slipper du usunn varmeutvikling både i datamaskinen og på sentrale kroppsdeler under bruk. 

Rimelig 

CD-200 koster rundt 300 kroner, og er en kjekk investering for de fleste som bruker mye tid foran PC-en - både med hensyn til ergonomi og redusert støy. 

Takk til Multicom for utlån av produktet 
