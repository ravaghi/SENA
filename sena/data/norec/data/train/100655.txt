Saybia:«Eyes On The Highway» 

(EMI) GENRE: 
POP 

Saybia har aldri lagt skjul på at a-ha er ett av forbildene, men de har aldri vært så tett i hælene på nordmennene som de er på «Eyes On The Highway» med sine episke melodilinjer og kløktige arrangementer. 
Samtidig er platen en a-ha-opplevelse for Saybia-fans som ble litt skuffet over den tamme og litt resignerte «These Are The Days» fra tre år tilbake. 
Friskheten har overtatt for slitenheten i uttrykket, Søren Huss har modnet i stemmen og selv om lydbildet noen steder tar pompøse snarveier inn i prog-pop, har «Eyes On The Highway» blitt en storslått og ambisiøs plate med melankolsk dybde og popkompositorisk fingerspitz-gefühl. 
Med denne platen plasserer Saybia seg faktisk naturlig på den panskandinaviske poppallen, mellom a-ha og Kent. 

Anbefalte kjøp: 
«Eyes On The Highway», «Godspeed Into The Future», «Romeo», «Gypsy» og «A Walk In The Park». 
