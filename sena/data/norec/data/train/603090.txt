Moro på månen
Solan og Ludvig er langt hjemmefra i den tredje "nye" Flåklypa-filmen. 

"Månelyst i Flåklypa" er siste del av Qvisten Animations Solan og Ludvig-trilogi, og på dette tidspunktet vet vel alle hva de kan forvente: en leken, men respektfull omgang med Kjell Aukrusts univers, en rotnorsk, lett arkaisk "stop motion"-animert motvekt mot alskens polert dataanimasjon fra utlandet, en film som på sitt beste nesten kan måle seg med Ivo Caprinos udødelige "Flåklypa Grand Prix" fra 1975. 

Undertegnede, som i denne sammenhengen antakelig er for stokk konservativ å regne, kan riktig nok styre seg for filmskapernes hang til det stadig mer spektakulære. 
Når Reodor Felgen denne gangen bygger en romrakett – en slags flygende Il Tempo Gigante – og sender Solan, Ludvig og den ikke helt pålitelige byråkraten Vigfus Skonken av sted for å annektere månen i Norges navn, befinner vi oss med ett veldig langt fra disse figurenes naturlige habitat. 

Men referansene til "Alien" og "2001: 
En romodyssé" føles i hvert fall naturlige og sparkene mot norsk oljeindustri er ingenting om ikke velplasserte. 
Og heldigvis blir det også tid til litt Aukrust-poetisk undring over vennskap og verdensrom oppe i all hurlumheien. 
