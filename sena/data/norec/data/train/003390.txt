Zack and Miri make a porno
Porno for nybegynnere. 

Dette er en søt og morsom komedie, som også har noen øyeblikk med softcore sex og grov humor. 
Noen vil kanskje la seg støte, men de fleste vil ha det ganske så gøy med både Zack, Miri og de andre rare figurene i denne spenstige filmen! 

Dette er en søt og morsom komedie, som også har noen øyeblikk med softcore sex og grov humor. 
Noen vil kanskje la seg støte, men de fleste vil ha det ganske så gøy med både Zack, Miri og de andre rare figurene i denne spenstige filmen! 

Lager egen pornofilm 

Zack og Miri er barndomsvenner og deler en leilighet, der regningene hoper seg opp, og de mister både vann og strøm. 
Desperasjonen bygger seg opp, og etter et møte med en pornoskuespiller på en skolegjenforeningsfest, skjønner de at de kan tjene penger på å lage sin egen pornofilm. 

Det er ikke ”nød lærer naken kvinne å spinne”. 
Det er ”nød lærer naken kvinne å ha sex foran kamera”! 

Grov sexkomedie 

Det er regissør Kevin Smith som står bak denne filmen, og han har levert en grov sexkomedie som samtidig trykker på de mer følsomme emosjonelle knappene. 

Det finnes sikkert de som lar seg støte av de mer eksplisitte scenene i filmen, og det er nok minst en sekvens som trår over streken for hva som er verdt å vise på film, men jeg lar meg more av det meste. 
Dessuten har filmen et ekte hjerte for sine figurer, noe som alltid er et positivt tegn. 
Rogen gjentar seg selv 

Seth Rogen er en av de mest populære komikerne for tiden, og han beviser hvorfor han er det også denne gangen. 
Samtidig begynner jeg å få en snikende følelse av at han kanskje har en litt begrenset rekkevidde som skuespiller. 

Zack ligner mistenkelig mye på figurene Rogen har spilt i andre filmer til nå. 
Han bør utvikle seg om han skal holde på populariteten. 
Her spiller han mot Elizabeth Banks, som gjør en sympatisk og sjarmerende rolle, til tross for at det virker litt usannsynlig at hun skulle gå med på Zacks ville pornoforslag. 
Balanserer mellom grovt og fint 

”Zack and Miri make a porno” smører tykt på med groviser, men forsøker også å formidle ekte romantikk. 
Det er en farlig miks, som kan slå feil, men Kevin Smith har maktet å holde balansen mellom grovt og fint. 

Derfor har dette blitt en rimelig vellykket komedie, som viser at det finnes mange veier til kjærligheten. 
Dette er en av de mindre sannsynlige, men mer morsomme! 
