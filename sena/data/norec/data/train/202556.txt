TEST:Kia Carens 

MONACO (DinSide Motor): 
Kia lanserer ny familiefrakter og de skuffer ikke denne gangen heller. 

Nye Kia Carens kommer til Norge før sommerferien, og vi har prøvekjørt den på varierte veier under vårlige forhold. 
Vi kan ikke si vi ble overrasket, for vi har vent oss til at Kia leverer varene når de kommer med noe nytt. 
Og våre høye forventninger ble innfridd. 

Glem forgjengeren 

Dette er en bil som skal kapre en helt ny kundegruppe, med helt nye argumenter. 
For hvem har vel beholdt forrige Kia Carens i minnet - bortsett fra de som fortsatt eier en? 
Under pressekonferansen ble vår kritikk av modellnavnet avfeid på en lett arrogant måte, men vi står på vårt: 

Bilen burde fått et nytt navn som ville stått i stil til den totale fornyelsen. 
For det er det det dreier seg om. 

Les mer om dette her: 
Kia Sportage - SÅ mye bedre! 

Tukter europeerne 

Kia tilhører det mektige Hyundai-konsernet. 
Den koreanske industrigiganten er nå blitt verdens femte største bilprodusent, foran Ford, og produktutviklingen for begge merkene, Hyundai og Kia, har vært rivende de siste årene. 
Kia fremstår som et ganske uavhengig bilmerke på markedsførings- og distribusjonssiden, og har slått seg opp til å bli en seriøs og attraktiv aktør i det europeiske markedet. 

I Norge har Kia-salget formelig eksplodert. 
I 2009 ble det solgt 631 biler av merket (markedsandel 0,6 prosent), mens i 2012 var tallet 5.026 biler! 
Det betyr 3,9 prosent markedsandel, og Kia-sjef Jan Petersen har enda høyere ambisjoner: 
Målsettingen for 2015 er å ha fem prosent av markedet, og være blant de åtte største merkene her i landet. 

Eksteriør: 

Et hull å tette 

De var inntil nylig de eneste som tilbød syv års garanti (begrenset til 150.000 km), nylig tatt igjen av sin "konsernfetter" Hyundai, som nå også tilbyr syv år, men med maks kjørelengde på 200.000 km. 

Det som virkelig har fått fart i sakene er den målbevisste merkevarebyggingen konstruert rundt den mye mer dynamiske designretningen innført av ex-Audi-designsjef Peter Schreyer. 
Men etterhvert som modellspekteret er blitt mer fullstendig har én ting blitt klart: 
Det manglet et troverdig tilbud i fleksibilklassen, det vil si de relativt kompakte familiefrakterne, hvor man i dag finner for eksempel Opel Zafira Tourer, Peugeot 5008, Ford Grand C-Max, Toyota Verso og selvsagt "udødelige" VW Touran. 

Ingen "kasse på hjul" 

Nye Kia Carens er designet etter retningslinjer fra Peter Schreye,r og det synes. 
Likevel: 
Selv de beste designere sliter med å gi en familiefrakter en fasong som kan fremkalle entusiasme hos bilelskere - det er tross alt det praktiske som er i fokus. 

Hos Kia har de derimot gjort så godt de kunne, og vi må si resultatet ikke er så verst. 
Sett forfra synes vi til og med bilen ser ganske dynamisk ut. 
De merkevaredefinerende strukne lyktene og "tigersnute"-oppsynet med den sekskantede grillen er på plass, og den lagvise inndelingen gir et bredere inntrykk. 

Lavere og strukket 

Carens er blitt lavere enn før, og er også lavere enn de fleste konkurrentene, hvilket gjør at den gir et litt mer sporty inntrykk enn de mer kasseformede blant konkurrentene. 
VW Touran er erke-eksempelet. 
For allikevel å bevare gode innvendige plassforhold, er hoftehøyden senket, mens akselavstanden er strukket ved å trekke førerplassen så langt frem som mulig i en såkalt "cab forward"-konfigurasjon. 

Dimensjonene er som følger: 
Lengde: 
452,5 centimeter, bredde: 180,5 centimeter, høyde: 161 centimeter (uten takreling) og akselavstand: 275 centimeter. 
Forgjengeren var en anelse lengre og bredere og den var fire centimeter høyere. 
Nykommeren med sin fem centimeter lengre akselavstand og endrede layout skal altså være minst like romslig. 

Fleksibel og praktisk 

Vi opplevde i hvert fall nye Carens som romslig og meget praktisk. 
Til Norge kommer den standard som sjuseter, selvsagt med en tredje seterad som hovedsaklig kan tjene som nødseter, eller for barn rett over barnestol-alder. 
Den består av to individuelle seter. 
Annen seterad består av tre like seter. 
Setene kan legges ned individuelt med et enkelt håndgrep og lastegulvet blir helt flatt. 
Også seteryggen på passasjersetet foran kan legges ned slik at man kan laste svært lange gjenstander. 

Greit utstyrt 

Utstyrsnivået må betegnes som bra. 
Carens kommer i utførelsene Classic, Comfort og Exclusive, og standard er eksempelvis syv seter, vidvinkelspeil for overvåking av baksetene, kjørecomputer, takrelinger, multifunksjonsratt og integrerte takrelinger. 
Faktisk er også varme i både første og annen seterad også standard, mens varme i rattet må man opp på annet utstyrsnivå for å få med. 

Aktive sikkerhetssystemer er imidlertid noe begrenset i 2013, men inkluderer dog blant annet filskiftvarsler (LDWS), smart parkeringsassistanse (SPAS) og ryggekamera. 
Man kunne forventet at det også ble tilbudt en form for antikollisjonsvarsling eller -assistent slik stadig flere også blant de mer "folkelige" bilprodusentene tilbyr. 

Se for øvrig utstyrsliste nederst i saken. 

God å kjøre 

Det at bilen er lavere enn de fleste konkurrentene gjør også sitt til at den føles mer personbilaktig å kjøre, langt fra den "buss-følelsen" man gjerne fikk i tidligere tiders flerbruksbiler. 
Generelt fant vi at bilen var velkjørende, taklet svingene på veiene langs Côte d'Ázur riktig så selvsikkert og effektivt, mens den kunne vise til god stabilitet i kurver og på rettstrekningene. 

Styringen forekom oss bedre enn mange av de vi har testet med elektrisk servo, men er likevel ganske ufølsom rundt midtpunktet. 
Med litt tilvenning oppdager man likevel at den er presis nok, og bilen er lettkjørt. 
Den litt kunstige styrefølelsen trekker altså likevel noe ned. 
Carens leveres for øvrig med såkalt FlexSteer som standard - med tre modi: Normal, Sport og Comfort. 

To diesel, en bensin 

Om motorene i Carens er det ikke så mye å si. 
De er relativt tidsriktige på denne siden av kommende EU6-krav, men vi vil nok se noen utvikling i fremtiden. 
Vi kjørte den med 1.7 CRDi-motoren, i versjonen med 136 hestekrefter og det fungerer meget bra. 
Den kan leveres både med manuell og automatisk girkasse, men dessverre sørger sistnevnte for en kraftig økning i forbruk og dermed utslipp, hvilket igjen vil utløse en god del sure avgiftskroner i tillegg. 

Pris? 

Den endelige prislisten for Carens-rekken er dessverre ikke ferdig fremforhandlet mellom importør og produsent, men Kia Norge hevder at den vil bli "konkurransedyktig" i pris og vi får oppgitt et anslag på cirka 300.000 kroner som innstegspris. 

Konklusjon: 

Med Kia Carens har vi fått en ny og interessant aktør i fleksibilsegmentet. 
På betingelse av at prisene blir som vi er blitt forespeilet anser vi den som et av de beste kjøpene i klassen med den totalpakken som tilbys her - en velkjørende og praktisk familiebil som kombinerer gode egenskaper fra stasjonsvogn- og fleksibilsjangeren. 

Utstyrsliste for Norge - Kia Carens 

Classic 7-seter Individuelle justerbare seter på 2. seterad Radio/CD 4 El-vinduer Oppvarmede seter foran og bak Takrails Multifunksjonsratt Bluetooth Fjernstyrt sentrallås 

Comfort (mest solgte) 
Oppvarmet ratt 16” alufelger Regnsensor Radio med trykkskjerm og ryggekamera Parkeringssensorer F/B Kjørecomputer 
Integrerte solgardiner bak 

Exclusive Navigasjon Skinnseter Panoramasoltak El-justerbare seter Oppvarmede og avkjølte seter foran Oppvarmede seter bak LED lys F/B Nøkkelfritt start/stopp system Automatisk parkeringsassistent Adaptive Xenonlys Filskiftvarsler Elektrisk håndbrekk 4,2” TFT-instrumentpanel 
