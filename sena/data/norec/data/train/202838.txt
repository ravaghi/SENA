iPad 2
Da har vi fått iPad 2 i hus, hvor mye bedre er den? 

Vi har allerede prøvd iPad 2 i London under lanseringen, og før helgen stod nordmenn i kø for å kjøpe. 
Her ser du prisene.. 
Og nå har også DinSide fått den til utførlig test, og dessuten sammenligning med den originale iPad-utgaven. 

Begge iPad'ene vi sammenligner er toppmodellene, med 64 GB lagring og 3G. 

Fysiske forskjeller 

iPad 2 er en del tynnere enn forgjengeren, og bare 8,8 millimeter tykk. 
Den forrige var heller ikke noen tjukkas, men forskjellen er at iPad 2 har flat bakside. 
Dermed er den bedre å holde, og den kan ligge stødig på et bord. 
Det er to viktige forskjeller i praktisk bruk. 

iPad 2 kan du legge på et bord og bruke, mens iPad må ligge i futteralet sitt eller holdes på plass med den ene hånden mens du betjener den med den andre. 
Ellers vugger den som en dupp på vannet. 

Når det gjelder vekten er ikke forskjellen stor. 
Vår originale iPad veier 707 gram, mens iPad 2 veier 610 gram. 
Med det nye magnetiske dekselet i skinn veier imidlertid iPad 2 "hele" 748 gram. 

Dekselet er en historie for seg. 
Det er ingen tvil om at det er svært praktisk, og teknisk meget elegant. 
Det snapper lett på plass med neodym-magnetene, som er så kraftige at du faktisk kan la iPad 2 henge og dingle i dekselet (men ikke la det bli en vane ...). 

At du kan brette det på forskjellige måter slik at det fungerer både som støtte og grep er svært praktisk. 
Du kan også brette det rundt på baksiden slik at du ikke riper opp nettbrettet eller et glassbord osv. 

Om dekselet er direkte vakkert er det delte meninger, kolleger i redaksjonen synes det er stilig, undertegnede synes at uansett farge og materiale er det et vedheng, som ikke er i nærheten av å matche det elegante designet på selve iPad 2. 
Hadde glasset foran skjermen vært uknuselig, umulig å ripe og ikke samlet på fett og støv, hadde det ikke vært nødvendig med noe deksel. 
Men slikt glass finnes ikke. 

I bruk 

Så snart du har fått iPad 2 opp å kjøre på et raskt trådløst nett, merker du forskjellen i prosessorkraft. 
I nettleseren Safari klarer iPad 2 å tegne opp sidene etter hvert som du skroller, uten at du ser mye til den rutete bakgrunnen. 
På den første iPad sliter nettleseren med å henge med. 

I videoen nedenfor er iPad 2 til venstre og iPad til høyre. 
Begge har 64 GB og 3G, men er logget på samme WLAN. 

I andre programmer er forskjellen mer eller mindre påtagelig, avhengig av hva som skjer i kulissene. 
Noen programmer krever mer prosessorkraft enn andre, og den nye grafikkprosessoren er helt avgjørende for ytelsen i spill og andre grafikkintensive programmer. 

I nytte og moro 

Men i mange programmer er det ikke noen hårreisende forskjell i praksis mellom "gammel" iPad og iPad 2. 

I Photo merker vi ingen forskjell, heller ikke i kartprogrammet, der er det heller innlesing av data enn prosessorbruk som avgjør. 

I GarageBand er det innebygde begrensninger i selve programmet og ikke prosessoren som begrenser. 
Vi sjekket ut hvor mange stemmer som kan klinge samtidig på piano, og det var ingen vesentlig forskjell. 
Når du har spilt 10 toner som klinger samtidig og har pedalen nede begynner den å stjele de svakeste/eldste tonene når du slår an flere toner. 
Men vi hadde en følelse av at forsinkelsen fra anslag til lyd var enda kortere på iPad 2 enn på iPad, som også er svært kjapp. 

I spill er det først og fremst bedre teksturer, objekter er mindre kantete og alt beveger seg enda noen hakk jevnere enn på iPad 2. 
Den nye maskinvaren byr på mer ressurser som spillutviklere kan ta i bruk, så vi har forhåpentlig enda mer spennende og flottere spill i vente. 

Hva med tilbehør? 

Vi har allerede nevnt det smarte dekselet, et annet nytt tilbehør er overgangen som kalles Digital AV Adapter. 
Den har HDMI ut og videreføring av standard tilkobling for lader etc. 
Da kan du vise alt på TV eller annen kompatibel storskjerm. 
Denne kabelen fungerer også på iPad og iPhone og iPod Touch, men da med redusert funksjonalitet. 

Støttebraketten og tastaturet med innebygd støtte beregnet på første generasjon iPad fungerer også på iPad 2, selv om en annen profil på avrundingen av kanten gjør at den sitter litt løsere. 

Camera connection adapteret/USB-tilkoblingen fungerer også på samme måte som på iPad. 
Vi koblet til MIDI-keyboardet via denne og et M-Audio Uno MIDI/USB adapter. 

Konklusjon 

iPad er det overlegent ledende nettbrettet, det er malen som alle konkurrentene forsøker å ta igjen. 
iPad 2 er annen generasjon, med bedre ytelse og noen justeringer i egenskaper. 

Dobbelkjernet prosessor og bedre grafikkytelse gir nye muligheter for utviklere, resultatene av dette vil vi se enda tydeligere etter hvert. 

Noen av justeringene gir bedre bruksegenskaper, som den flate baksiden og en mer behagelig avrundet sideprofil. 
Dekselet med magnetfeste bidrar også til bedre brukervennlighet. 

Apple iPad 2 3G 64GB 
