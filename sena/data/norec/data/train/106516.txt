Hjerte for barna
Regi: Roman Polanski. 
Engelsk. 
11 år. 
Genre: Drama for barn. 
Polanskis hjerte blør for de utstøtte barna i Dickens' klassiker i en film som mangler originalitet.STJERNER: Ben Kingsley, Barney Clark, Jamie Foreman, Mark Strong, Leanne Rowe, Harry Eden. 

Basert på Dickens' roman «Oliver Twist», forteller filmen om barnehjemsgutten som hundses med og som rømmer til London i en alder av ti år. 
Der treffer han smartingen Artful Dodger, som fører ham til superskurken Fagin, en mann som har lært opp generasjoner av hjemløse barn til å bli små og store tyver. 
Oliver er naiv i faget, men møter lykken i form av en formuende mann som ser guttens godhet. 
Men onde krefter - den fæle Bill Sykes - vil ha sitt av godsakene! 

DOMMEN: 
Det er vanskelig å bedømme «Oliver Twist» uten å koble den til Polanski selv, hans første film etter den forrykende, rått energiske «Pianisten» - filmen om den overlevende jøden fra Polanskis eget hjemland, Polen. 
Fargene og stemningen er de samme, i likhet med Oliver var Polanski selv et barn på flukt. 
Og det er barna han tar parti for i et miljø bekledd av et dickensk dystert London, der Ben Kingsley imponerer som den slu, men tragiske skikkelsen Fagin. 

Tidskoloritten er god, skuespillerne er troverdige, her er ingen skjønnmaling. 
Dickens' krasse samfunnsskildring er fokuset i Polanskis versjon. 
Men kanskje har regissøren vært for pietetsfull. 
En del scener ligner til forveksling på utallige BBC-produksjoner fra samme tidsepoke. 
Det er sobert gjort, men lite originalt. 
