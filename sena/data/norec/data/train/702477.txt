Dødsteit og genial komedie
«Hot Rod» er en tullete liten film om livets tullinger, og det vittige med den er at den faktisk ikke er morsom, men genial. 

Filmskaperne kunne ha skapt tradisjonell gapskratt av den umodne moped-stunteren som vil bli en rå mann for å imponere stefaren sin. 
Jeg tror ikke de gadd. 
Jeg tror alle var trøtte i beina og sløve i hodet og egentlig ikke følte for suksess. 
I stedet skildrer regissøren Akiva Schaffer inngående den hensiktsløse delen av menneskeheten som de aller fleste av oss tilhører. 
Vi som hele tida strever med å finne opp ostehøvelen og virker patetiske på naboer, slekt og behandlingspersonale. 

Rods døde far var stuntmann. 
Rod er en umodnet tosk som gjør spinne-i-sanden-stunts med mopeden og følgelig går i superhelt-drakt med kappe. 
Kameratene hans er det man kan kalle nerder uten vett; Dum og Dummere-avkapp som gjetter på drops-smaker og bare kjenner hverandre. 
Da Rods problematiske stefar trenger penger til en hjerteoperasjon, vil Rod hoppe over 12 busser med mopeden sin. 

Det er litt Adam Sandler i filmen. 
Det er en del «Flashdance», noe ærlig og tørr satire (ingen spiller Europe i fullt alvor), her er fragmenter fra mange ungdomsfilmer uten innvoller. 

Filmstilen er særegen, for den underyter bevisst, som en alternativ livsholdning eller et stolt kunstnerisk credo: 
Jeg nekter å være så hekkans flink. 
Et eksempel: 
Rod erklærer for hele verden at han skal hoppe over bassenget med mopeden sin. 
Den store dagen kommer. 
Uten å bygge opp scenen, uten å fylle den med ekstrahumor eller utvikle slapstick-poenger, kjører Rod ned en rampe og havner midt i bassenget. 
Ferdig med det. 

Alt er teit, nesten ingen ting er morsomt, og samtidig er «Hot Rod» en sinnssykt vittig film. 
Sa jeg det? 
Vil du se Spider-man-klinkekulene mine? 
Vil du bli med hjem og spille ostepop-sjakk? 
