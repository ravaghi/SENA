Billie Vans albumdebut oser av nostalgi
Tempoet er høyt, men det er i de rolige låtene hun blomstrer. 

ALBUM: 
Merete Pascual, alias Billie Van, er sammen med kjæresten Jonas Alaska og hans bestekompis Mikhael Paskalev del av et musikalsk kollektiv der de tre spiller i hverandres band - ved siden av egne solokarrierer. 

At Billie Van et halvt år før albumdebuten «1234 Radio Star» trakk flere hundre til Sentrum Scene under Bylarm, vitner om at hypen virket. 

Og - hun har attitude så det holder på scenen. 
Men holder det på plate? 

Sjangermiks 

Ikke hele veien. 
Billie Van lager popmusikk med røtter i americana, country og rockabilly, og hun oser av retro og nostalgi. 

Hun behersker sjangerblandingen greit i låter som den forrykende åpningen «You Do What You Gonna Do» og «Gun By My Side» - sistnevnte med heftige og villstyrige blåsere. 

Her fraserer hun mer i retning jazz. 
Spennende. 

Rolige låter 

Hun er absolutt inne på noe, men det kan også bli for mye av det gode. 
Som under Bylarm i februar, er det de rolige låtene, gjerne med harmonisang, som sitter best - som høydepunktet «Here We Are Again». 

Litt for ofte blir det både heseblesende og masete, og det høye tempoet kommer i veien for dynamikken. 

At Nikolai Hængsle Eilertsen (BigBang) både spiller bass og er Christian Engfelts medprodusent er for øvrig hørbart helt fra ei brummende basslinje innleder hele albumet - og gjennom mye heftig spill underveis. 
Bassen brukes altfor sjelden så bevisst som dette for å gi lydbildet noen ekstra farger. 

Albumet er i salg fra mandag 4. november, men kan allerede nå streames på Wimp. 
