Varg i bedre humør
"Veum III" vinner på varmere persontegning og mer humor enn forgjengerne. 
Plottet holder også. 

HANDLER OM: 
Varg Veum har fått i oppdrag å finne en bil i forbindelse med et skilsmisseoppgjøre. 
Det viser seg at bilen ikke bare er solgt, den er også "heit"; brukt i forbindelse med et brutalt ran. 

Når Vargs uoppslitelige nysgjerrighet og ekte menneskelige engasjement driver ham lengre inn i historien, kommer han ikke bare ubehagelig nær to drap. 
Også en viss kvinne vekker lengre slumrende følelser i vår detektiv-helt. 

DOM: 
«Veum III» kommer direkte på DVD 8. mars. 
Så langt i seriene begynner virkelig rutinen å slå inn - og det er positivt ment. 
Vi kjenner liksom fyren nå. 
Det er bra. 
Vi kjenner også hans verden og hans vesen. 
Trond Espen Seim føler seg tydeligvis mer og mer hjemme i de sårufsete rammene. 
Og rent teknisk synes filmingen å gå mer på skinner. 

Det betyr at leken sitter bedre. 

Det personlige aspektet fungerer aldeles utmerket. 
"Din til døden" går tett på Varg; han forelsker seg skikkelig. 
Og greier selvfølgelig ikke å skille jobb og privatliv. 
At dramaet ligger ham så nær, kler det tette og "lille" dramaet; det foregår, tross alt i Bergen! 

Bjørn Flobergs politimann, Jacob Hamre, er dessuten langt fra bare en kynisk surpomp denne gangen. 
Det gir igjen liv til humoren og stemningen i filmen - godt liv! 

Plottet er fint! 
Det ser ut som en opplagt sak, vider seg ut i mer tvil, utvider perspektivet - og får sin overraskende vri til slutt. 

Sølje Bergman er både sterk og passelig tvilsom og 100 prosent sensuell i sin kvinnelige hovedrolle. 
På tide med henne i en norsk film! 
Og Henrik Mestad beviser nok en gang sin kvalitet som Norges fungerende birolle-konge. 

Jo da, som publikum får vi nå etter hvert virkelig glede av denne serien! 
