Verdiløse menn
Hva får du om du tar alt det morsomme ut av en «hjertevarm» Judd Apatow-komedie? 
Du får «She's Out Of My League», en film laget for å fylle middelmådige menn med falske forhåpninger om at også de kan kapre en «tier», helt uten å anstrenge seg. 
En romantisk komedie på «guttas» premisser. 
Molly (den konstant smilende Eve) er nemlig ikke bare i en annen liga enn Kirk (den i og for seg sjarmerende «goofy» Baruchel). 
Hun er «way out of his league». 
Han er en søt dust med fuglebryst og null fremtidsutsikter. 
Hun er en lytefri blond åpenbaring med god jobb og personligheten til en engel. 
Man tror like lite på dette kjærlighetsforholdet som den himmelfallent vantro Kirk gjør. 
Og i likhet med i Apatow-filmene er ikke kvinnehovedrollen et menneske, men en konstruert drømmekvinne med utelukkende fantastiske egenskaper. 
Litt som en «sitcom» på Viasat klokken 16.30, dette - med dialog som kunne vært skrevet av et minste felles moromultiplum-computerprogram. 
Løgnaktig og teit. 
Men ufarlig nok. 
MORTEN STÅLE NILSEN 
