Wolfgang Plagge:«Julevariasjoner» 

(2L) 

Wolfgang Plagges juleplate er rett og slett en samling av de mest kjente julesalmene og -sangene som han spiller på flygel og improviserer over: 
«Her kommer dine arme små», «Du grønne, glitrende tre», «Det hev ei rose sprunget» og «Kling no, klokka», for å nevne noen. 

Alle de kjente, rolige og sakrale melodiene. 

Plagge beveger seg sjelden så langt utover den melodilinjen han har startet med - stort sett tar han seg en liten runde i det nærmeste harmoniske og melodiske landskapet før han vender tilbake til utgangspunktet. 
Han holder seg innenfor et klassisk musikalsk konsept, og det er både stilrent og pent. 
Imidlertid blir det litt ensformig å sitte og lytte til denne platen i det lange løp. 

Men som akkompagnement til en julemiddag, et gløggparty eller på discman ved en byvandring under det første snøfallet, fungerer den fint. 
Og denne platen er renslig: 
Her har vi bare en mann og hans piano uten all verdens klangeffekter og stæsj og fjas som ofte kan ødelegge disse fine melodiene. 
