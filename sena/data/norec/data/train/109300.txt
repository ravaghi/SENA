Film:Dusinvare 

En film om gambling i 2013 må selvfølgelig handle om nettgambling. 

Og, jada: 
Timberlake er den smarte universitets-gambleren, Affleck er den styrtrike all-guden i gambler-himmelen, med overdådig base på en behagelig karibisk øy - uten utleveringsavtale med USA. 

Alle gamblingfilmer handler om hvem som lurer hvem. 
Heller intet unntak her, med drøssevis av penger, kopiøse mengder alltid villige damer i bikini, svære penger, himmelske karrieremuligheter, fallhøyde derfra til helvete. 
Bokstavelig talt. 

Bevares: 
Filmen er anstendig vellaget og velturnert. 
Timberlake er våken nok, Arterton fristende og smart, Affleck problemer: 
Han beveger seg og høres ut som en søvngjenger - selv i sine mest kritiske stunder. 

Men, som så ofte før i akkurat denne type filmer: 
Det man venter skal skje, skjer; i akkurat forventet rekkefølge og med akkurat forventet resultat. 

Så bortsett fra en småspennende tur til en dekadent ferieøy, er det lite å hente her. 
