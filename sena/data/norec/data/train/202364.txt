Test:Rimelig storselger fra Volvo 

Volvo V50 er langt fra noen ny bil, men likevel gjør den det skarpt på salgslistene. 
Vi har testet miljøutgaven Drive med et CO2-utslipp på bare 104 gram. 

Volvo gjør det meget godt i Norge om dagen og var Norges tredje mest solgte bilmerke ved utgangen av april. 
Det skyldes hovedsakelig stasjonsvognene V50 og V70. 
V70 testet vi for kort tid tilbake. 
Nå skal det dreie seg om V50 som innehar en sjetteplass på registreringsstatistikken etter årets fire første måneder. 

Til tross for at V50 har rukket å bli seks år gammel og at en erstatter ikke er langt unna, er den fortsatt populær hos norske bilkjøpere. 
Mye skyldes naturligvis miljømodellen Drive som nok lokker vel så kraftig med en gunstig prislapp som lave CO2-utslipp. 

CO2-vinner 

V50 1.6D Drive begynner på 269.000 kroner, noe som er rimeligere enn de fleste er vant å tenke at en stasjonsvogn fra Volvo koster. 
104 gram CO2 gir merkbare avgiftsfordeler og samtidig er ikke effekten på 109 hestekrefter høyere enn at V50 Drive slipper relativt sett billig gjennom avgiftssystemet. 

Volvo har brukt en del klassiske sparetriks på V50 Drive som start-stopp-automatikk, lettrullende dekk, et senket sportsunderstell, tett grill, høy girutveksling og spesialdesignede tette felger. 
Og 104 gram CO2 er definitivt et godt tall blant de kompakte stasjonsvognene. 
Faktisk er det ingen som slår Volvo i denne klassen på nettopp dette. 

Det oppgitte forbruket ligger på 0,39 liter per mil og ute å veien er det faktisk ikke spesielt vanskelig å få kjørecomputeren til å vise tall under 0,4-tallet så lenge hastighetene ikke blir for høye. 
Også noe bykjøring iberegnet kan man reprodusere disse tallene, på kjørecomputeren vel å merke. 

Fin kjøreopplevelse 

Det trivelig er at dette ikke har gått utover kjøreopplevelsen i nevneverdig grad. 
Sportsunderstellet er litt strammere enn standardoppsettet, men føles ikke direkte stivt. 
Og girutvekslingene er akkurat passe for motoren og norske fartsgrenser. 
I femtegir ligger man på omtrent 2.000 omdreininger i 100 kilometer i timen. 
Et sjette gir hadde imidlertid uansett vært en fordel. 

Motoren er med sine 109 hestekrefter og 240 newtonmeter i grunn akkurat passe for den lille stasjonsvognen. 
Det er vel ikke rett å kalle den direkte sprek, men man savner aldri krefter under vanlig kjøring. 
Tvert i mot gir motoren som regel inntrykk av at den har litt ekstra i bakhånd. 
Samtidig er motoren kultivert og smidig på både lave og høye turtall. 

Gode kjøreegenskaper 

Kjøreegenskapene i V50 er gode, men ikke ekstraordinære. 
Den er halvsportslig og oppfører seg som en ganske typisk moderne kompaktklassebil med et mildt understyrt oppsett og ryddig oppførsel. 
Sportsunderstellet gir en litt mer direkte følelse og det er forholdsvis lite krengning i harde svinger. 

Samtidig er komforten forholdsvis god. 
En ting er at bilen takler det faste oppsettet ganske godt, men også støynivået oppleves som behagelig. 

Alderens merkes smått 

Innvendig begynner man så smått å merke alderen på denne bilen. 
Førermiljøet virker litt eldre enn i de nyeste bilene i klasse. 
Det merkes eksempelvis når du skal betjene de mange knappene eller se gjennom informasjonsmenyene. 

Kvalitetsfølelsen er ganske god, men i grunn ikke noe nevneverdig bedre enn i biler som Volkswagen Golf og Skoda Octavia. 
Høydepunktet er den slanke midtkonsollen som fortsatt tar seg ganske godt ut i aluminiumsutførelse. 

Ikke romslig 

Verre enn disse detaljene er det nok i realiteten at plassforholdene er ganske begrensede i V50. 
Bagasjerommet er merkbart mindre enn i de nevnte bilene fra Volkswagen og Skoda i stasjonsvognutgaver. 
Også baksetet er forholdsvis trangt og det er betydelig avstand opp til storebror V70 og faktisk også de romsligste bilene i kompaktklassen. 

V50 er med andre ord ingen plassvinner, spesielt ikke målt krone for krone. 

Ny motorversjon 

Drive er den billigste utgaven av V50 og vi ser svært liten grunn til å velge noen av de større motorene. 
Da er en helt ny versjon av 1,6-literen mer interessant. 
D2 er like stor, men har gjennom en oppgradering fått økt effekten til 115 hestekrefter og dreiemomentet til 270 newtonmeter. 
Ikke mye, men antakelig merkbart. 
Vel så betydningsfullt er det kanskje at girkassen i samme slengen har fått seks trinn og at automatgir er tilgjengelig. 
CO2-utslippet for D2 er riktignok 114 gram, men prisen ligger bare 2.000 kroner høyere. 

Vi anser derfor D2 for et bedre kjøp enn 1.6D Drive. 

Konklusjon 

Spørsmålet blir kanskje hvor lurt det er å kjøpe V50 på dette tidspunktet i det hele tatt. 
Den er ikke langt fra et generasjonsskifte (erstatteren blir V60) og har ikke noen klare konkurransefortrinn fremfor rimeligere biler som først og fremst Skoda Octavia og Volkswagen Golf stasjonsvogn, foruten Drives lave CO2-utslipp som ligger et lite hakk under. 
Prisen ligger om lag 20.000 kroner over disse bilene og V50 kan som nevnt ikke by på like gode plassforhold. 

Det er likevel ikke rart at V50 selger bra. 
For dette er en trivelig bil og et rimelig innsteg til Volvos stasjonsvogner. 
Ulempen med tanke på annenhåndsverdien er at etterfølgeren V60 trolig er på plass om et års tid. 
Dette blir nok også en noe større og dyrere bil. 
Så er det rimelig Volvo stasjonsvogn du vil ha, er denne ikke dum. 
Rent fornuftsmessig og med tanke på egenskaper er det nok likevel enda bedre biler i klassen å satse på enn denne. 
