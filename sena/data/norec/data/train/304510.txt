Snekkerterapeuten
Skranter forholdet? 
Da trenger du en snekker. 

||| 
TV: 
Kent og Cathrine kjøpte seg et oppussingsobjekt på Fetsund og begynte restaureringen i alle rom samtidig. 
De har brukt datterens komfirmasjonspenger til å kjøpe kjøkken som ikke er installert og nå er huset blitt en metafor for samlivet: 
Kent sover på sofaen i stua og sier at «det vil vi gjerne få gjort noe med». 

Inn kommer Otto Robsahm, vår fremste kjendissnekker. 
Robsahm dukker stadig opp når det skal snakkes om snekring og har deltatt i «Skal vi danse?». 

Otto tar en runde i huset på Fetsund og sier: 
«Her blir du deppa av mindre, for å si det sånn.» 
Han tar oppdraget, henter sitt team av håndverkere og møtes i døra av Kent, som sier, «Velkommen til vårt mareritt." 

Ikke sinna 

Programkonseptet kommer som alltid fra utlandet og man har beholdt tittelen, merkelig nok, siden snekker Otto har vanskelig for å bli sinna. 
Han er bare sånn passelig bestemt og glir fint inn i rollen som snekkerterapeut. 
Når farger og tresorter skal velges, kan parforhold knirke i sammenføyningene, tydeligvis. 
Kent har ingen plan for oppussingen og er usikker, sier Otto, mens Cathrine er flink, men gidder ikke jobbe. 
Dette er med andre ord «Luksusfellen» for folk med ti tommeltotter. 
Det er utrolig hvor ineffektive folk kan være i å løse problemer som går dem på nervene. 

Ender godt 

En viktig del av Robsahms snekkerterapi er at paret må være med på prosessen: 
Cathrine maler og Kent legger gulv. 
Kamera bruker mer tid på å følge dem i læra, enn på hva de profesjonelle håndverkerne holder på med rundt i huset. 

For seerne virker hver episode som et søtt, lite eventyr. 
Otto har tidligere avslørt at alle episodene ender godt. 
Ingen forhold går i oppløsning. 
Dermed slipper seerne terapi i etterkant. 
