Overdådig
Regi: 
Theo Angelopoulos. 
Med: 
Alexandra Aidini, Nikos Poursanidis, Giorgos Armenis, m.fl. Hellas. 
Drama. 
11 år. 

Bred pensel over voldsomt lerret. 
Den første i Theo Angelopoulos' filmtrilogi om Hellas' skjebne fra 1919 frem til i dag. 

Takk og pris for Theo Angelopoulos. 
Den nær sagt siste, genuine «filmeuropeer», en unik og dristig filmkunstner som forener voldsom visualitet med et stadig like brennende ønske om å formidle Europas - især Balkans - smertelige, nyere historie. 
En ny Angelopoulos-film er en begivenhet, ikke til å gå glipp av. 

Hans tempo er langsomt og dvelende, hans form er de storslagne og gispende vakre tablåer - nitid arrangert ned til minste detalj. 
Et på alle måter dristig billedspråk i bortimot egen genre, et sted mellom film og billedkunst. 

Når det fungerer, er det film på sitt ypperste, opplevelser som hjemsøker, nærmest vokser i bevisstheten. 
Når det trekkes for langt, ender det farlig nær det pompøse. 

Som i «Den gråtende engen». 

Som billedkunst er den et praktverk! 
Som film er den nærmest selvbedøvende. 
Gråsort tristesse, endeløst regn, svært melodrama. 
Tablå på tablå - så svimlende, så forseggjorte og så mange at det ene slår det andre i hjel. 

«Den gråtende engen» er den første i en trilogi om Hellas' skjebne fra 1. verdenskrig frem til vår tid, fortalt gjennom skjebnen til et ektepar som er flyktningbarn fra Odessa når historien begynner ved en strand utenfor Thessaloniki i 1919. 

Thessaloniki var flyktningby og knutepunkt, dit også filmens lille gruppe forhutlede, greske overklasseflyktninger fant veien idet revolusjonen var et faktum og rødegardistene inntok hjembyen. 

En viss rankhet har de i behold. 
For øvrig intet, der de slår seg ned i et karrig gjørmelandskap ved en elvemunning utenfor byen. 

I nydelige, rene streker viser Angelopoulos hardheten og nøysomheten i den nye tilværelsen, og kjærligheten som vokser frem mellom de to barna. 

Hvoretter parets og landets skjebne veves sammen - stilisert og symbolrikt - til en ubrytelig, felles historie. 
Som i dette første kapittel fører frem til 1949, gjennom nød, flom, klassekamp, politisk forfølgelse, USA-eksil og ny krig. 

I Angelopoulos' «Odyssevs blikk» sendte han Harvey Keitel på en tilbakeskuende reise gjennom et krigsherjet Balkan. 
Ut av en umåtelig rikholdighet står enkeltscener nærmest spikret på netthinnen. 
I hans beste film - «Evigheten og en dag» - er tablåene færre, sterkt knyttet til en betagende hovedpersons eget fokus. 

I «Den gråtende engen» er fortellingen enkel, tablåene nærmest uavbrutt. 
Voldsomme og til overmål. 
Men mist dem ikke. 

ELLEN MARGRETHE SAND 
