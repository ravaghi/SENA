Da han møtte henne igjen
Drama/Komedie/Romantikk 

USA 2014 

Regi: 
Rob Reiner 

Skuespillere: 
Michael Douglas, Diane Keaton 

Manus: 
Mark Andrus 

Musikk: 
Marc Shaiman 

Aldersgrense: 
Tillatt for alle 

Egnethet: 
Voksen 

Rob Reiner er mannen bak minneverdige filmer som «Da han møtte henne», «Prinsessebruden» og «This Is Spinal Tap». 
De laget han helt tilbake på 80-tallet. 
På sine eldre dager later regissøren til å ha senket ambisjonsnivået betraktelig. 
«And So It Goes» er i hvert fall sørgelig fattig på alt som gjør at de nevnte titlene fremdeles blir husket: originalitet, fortellerglede, overraskelser. 

Ikke minst det siste er mangelvare her. 
Michael Douglas spiller en eiendomsmegler så uspiselig at vi fra første stund forstår at han kommer til å få seg en lekse. 
Og de som skal lære ham den, er et yndig barnebarn han plutselig får ansvaret for og en snill, jazzsyngende nabo spilt av Diane Keaton. 
Det ender akkurat slik du tror. 

Og underveis Reiner trykker på alle knappene som skal til for først å få oss til å le, så til å gråte, så til å bli varme om hjertet. 
Og mens Keaton spiller akkurat den samme vimsen hun alltid gjør, blir grinebiteren Douglas veldig trøttende veldig fort. 

Det lages ikke flere filmer av, om og for et godt voksent publikum enn at målgruppen kanskje vil være takknemmelige for dem de får. 
Noe litt mindre oppskriftsmessig enn «And So It Goes», ville likevel ikke være for mye å be om. 
