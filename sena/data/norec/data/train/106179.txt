LCD Soundsystem «Sound Of Silver»
(DFA/EMI) 

Kritikeryndling møter potensiell nedtur med rak rygg. 

«There's nothing sadder than an ageing hipster», sa Dr. Evil i den første «Austin Powers»-filmen, og det virker som om James Murphy har tatt til seg utsagnet på sitt andre album under navnet LCD Soundsystem. 
De siste fem årene har han selv vært gjennom hipster-sentrifugen, som spydspiss i den nå utdaterte «danserock»-bølgen han risikerer å bli spylt ut sammen med. 

Murphy svarer med en plate så sterk at temaet han dveler ved - verdien av å være «hip» midtveis i 30-årene - nærmest blir irrelevant. 
Men han gjør det med rørende innsikt og forbausende ydmykhet til hyllet mann fra New York å være. 

Som sist er det forførerisk elektromarinert rock med popappell og avant garde-elementer han byr på. 

Litt mindre klubbvennlig nå, men til gjengjeld langt mer emosjonell. 
På «All My Friends» høres det ut som om New Order anno 1984 gjør en coverversjon av U2s «Bad», og en plate som kan skilte med den slags er det vanskelig å få anbefalt varmt nok. 

ANBEFALTE KJØP: 
«All My Friends», «Someone Great», «Us v. Them», «Sound Of Silver», «Time To Get Away» 

THOMAS TALSETH 
