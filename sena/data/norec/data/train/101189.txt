Filmanmeldelse:«Karsten og Petras vidunderlige jul» 

For et par hundre tusen norske barn begynner jula fredag 7. november i år. 
Tidlig. 
Men i tide for kinopremiere for «Karsten og Petras vidunderlige jul»! 

Dette er en film mange vil elske; i alle fall for juleromatikere med sans for enkle gleder, urnorske tradisjoner samt ukomplisert og forenklet nostalgi. 
Enkelte andre vil finne historien i enkleste og mest naive laget. 
Men det er ingen grunn til virkelig å bry seg med dem. 

Det er en film for familier på kino med sine aller minste. 
Vennene Karsten og Petra er uatskillelige! 
Deres historier, ført i pennen av Tor Åge Bringsværd og tegnet av Anne G. Holt, har for lengst tatt steget ut av bøkenes verden. 
Og blitt TV-serie og film; denne julehistorien er den tredje Karsten og Petra-fortellingen på kino. 

De to spilles av Nora Amundsen og Elias Søvold-Simonsen, som etter hvert er blitt utrolig gode i sine roller! 
Man tviler ikke et øyeblikk hverken på deres vennskap eller deres prestasjoner som skuespillere. 
De to er simpelthen Karsten og Petra. 
Det er fantastisk bra. 
Og de to er det aller, aller beste med hele filmen. 

Animasjonsbiten med frøken Kanin og Løveungen (med stemmer av Hilde Louise Asbjørnsen og Thorbjørn Harr) er sømløst integrert i det hele. 
Og voksenrollene strever mindre med å passe inn i barneuniverset enn de har gjort i de to tidligere filmene, med et særlig pluss til Janne Formoe som Petras mamma. 
Likevel blir noen av voksenrollene knapt annet enn kjappe klisjeer. 

Filmen er, altså, en temmelig umåtelig omfavnelse av hva vi norske nordmenn i Norge gjerne vil av jula skal være. 
Kynisk sett kunne filmen lett vært dreid langt mer mot interreligiøs godtakbarhet og moderne materialisme. 
Men, nei, her er Jesus-barnet og svineribbe og stor og barnlig glede over hjemmestrikkede fingerdukker og julekrybber, uten en eneste elektronisk dings hverken på ønskelisten eller under juletreet. 
Helt greit! 

Det man kan vært nedstemt for, er at også denne filmen er «skatteflyktning» til opptak i Ungarn. 
At eksteriørbildene avslører tidvis noe annet enn en norsk virkelighet, er kun et ørlite problem. 
Verre er det at virkeligheten nå er blitt slik at norske filmprodusenter mener de ikke lengre har råd til å produsere selv rotnorske filmer i Norge. 
Det er sørgelig. 

Men det skal likevel ikke overskygge de mange tusen familiers mulighet fra fredag av, til en virkelig underholdende og stemningsfull førjulsfest på kino! 

JON SELÅS 
