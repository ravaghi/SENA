Et steg nærmere mainstreamen
Noah And The Whale får stadig færre kanter. 

ALBUM: 
I de fem årene som har gått siden albumdebuten har London-gruppa Noah And The Whale beveget seg stadig lenger bort fra det halvakustiske indie-folk-soundet de startet med. 

Inspirasjonen fra Neutral Milk Hotel og Okkervil River er fortsatt å høre, først og fremst i vokalist Charlie Finks smårustne klang og fraseringer, og ikke minst i historiene han forteller. 

Velprodusert arbeiderrock 

Men ellers er det svært lite skrangling — det er den velproduserte amerikanske arbeiderrocken som definerer bandsoundet på denne fjerdeplata. 

Klare og dempede elektriske gitarlinjer plukkes over et avrundet komp som gjør svært få sprell, i «One More Night» med et forsiktig synthunderlag og avmålte tablas. 

Uttrykksfull stemme 

Det er hyggelig, lunt, fint og presist, men bandet skal prise seg lykkelig for Finks uttrykksfulle stemme. 
Uten den kunne låter som «There Will Come A Time» og «Now Is Exactly The Time» fort sklidd helt over i det anonyme. 

På det strykerpyntede tittelsporet og lekne «Silver And Gold», derimot, er melodiene på sitt beste og energinivået der det skal være. 

Og da er Noah And The Whale et mildt, forfriskende poppust. 
