Ali Farka Touré og Toumani Diabaté:«Ali & Toumani» 

(World Circuit/Playground) 

Afrikansk mestermøte. 

Her er et lavmælt møte mellom koramester Toumani Diabaté og gitarlegenden Ali Farka Tourè. 
Begge søyler i afrikansk musikk; Touré, som gikk bort i 2006, samarbeidet med Ry Cooder på «Talking Timbuktu». 
Med lette, gyngende grooves og en tilsynelatende telepatisk musikalsk dialog skaper de et musikalsk rom det er godt å være i. 

På rundt halvparten av låtene medvirker cubanske Orlando «Cachaíto» Lopez på bass og Alis sønn Vieux på conga og sang. 
Med dyp ørkenblues på «Samba Geladio», eggende «Sabu Yerkoy» og myk ettertenksomhet på «Be Mankan» er dette vakker musikk som gir hvile og kraft. 

BESTE LÅT: 
«Sabu Yerkoy» 
