Djerv staker ut en ny kurs
Oslotrioen har utviklet sin egen svartrocknisje. 

ALBUM: 
For de som ikke har fått med seg praten ennå, så er altså Djerv det spiller nye bandet til tidligere Animal Alpha-vokalist, Agnete Kjølsrud og Stonegard-batterist, Erlend Gjerde. 

Sammen med gitarist Stian Kårstad, som blant annet har fartstid i black metal-bandet Trelldom, har de meislet ut det som har blitt debutalbumet «Djerv». 

La oss ta de mest åpenbare tingene først. 
De fleste har sikkert gjort seg opp en mening om Kjølsrud karakteristiske vokalstil allerede - de av dere som har støtt på problemer der før, vil ikke få det noe enklere denne gangen heller. 

Men, ingen skal ta fra henne at hun er en bemerkelsesverdig dyktig artist med en særegen og fleksibel stemme. 
Så får det være opp til den enkeltes personlige smak om man liker det eller ikke. 

Djervs musikalske plattform er sammensatt. 
Man har de knugende svartmetalinspirerte riffene på den ene siden og et mer groovbasert rockekomp på den andre flanken av Kjølsruds teatralske vokal. 

Hver for seg er ikke er bestanddelene unike i den forstand, men sammen skaper de noe som er vanskelig å sette merkelapp på. 
I positiv forstand. 

Åpningssporet «Madman» oppsummerer for så vidt dette på en bra måte, der den snor seg mellom intense vers, et melodisterkt refreng og et buldrende black metal-riff som får en helt ny dimensjon med Erlend Gjerdes tunge og innbitte trommespill som underlag. 

«Only I Exist» 

Plata som helhet når ikke helt opp rett og slett fordi noen av låtene mangler dette knugende drivet som gjør Djerv interessant. 
Men det kan det fort bli en endring på dersom gjengen bygger videre på de positive elementene fra debuten når de begir seg ut på runde to. 
