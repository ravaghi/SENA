partyPal 2000:Trådløs lyd til folket 

Kabelrot er noe herk. 
Men alternativet kan være verre. 

Jensens partyPal store fordel er at den gir deg trådløs musikk fra din iPhone, iPod eller datamaskin. 

Høyttalere med batteri 

Selve dokkingstasjonen er flat, med iPhonen trygt plassert i midten. 
På sidene kan du plassere de trådløse høyttalerne, og når de står her blir de også ladet opp. 

Høyttalerne har altså innebygget batteri, og i følge Jensen skal batteritiden være på fire timer. 
Når høyttalerne ikke er i bruk er det bare å sette dem tilbake på dokkingstasjonen for lading, helt uten ledning altså. 

Enkelt 

Selve oppsettet er idiotsikkert; holder du inne en knapp på baksiden av høyttalerne kobles de automatisk sammen med dokkingstasjonen, og deretter er det bare å spille av musikk fra iPhonen. 

Lyden overføres via Blutooth, og flytter du USB-sticken fra dokkingstasjonen til PCen din kan du også høre på musikkbiblioteket ditt. 
Selv brukte vi Windows Media Player, og det var heller ikke noe behov for egne drivere, alt gikk altså automatisk. 

Det var de gode nyhetene. 

Men så var det lyden... 

For dessverre svikter partyPal der det gjelder som mest. 
Det hjelper nemlig fint lite å ha det trådløst når lydkvaliteten er så dårlig. 

At lyden overføres via Bluetooth er et minus i seg selv, da det alene forringer lydkvaliteten. 
Dette kan imidlertid avhjelpes noe av et par gode høyttalere, men her strekker rett og slett ikke partyPalen til: 

Bass er det fint lite av, og mellomtone likeså. 
Resultatet blir en overdose diskantlyd, som vi rett og slett ble slitne av å høre på. 

Når vi spilte av musikk via iPhonen irriterte vi oss også over et lite smell mellom hver eneste låt. 
Det virket rett og slett som om den mistet forbindelsen når musikken forsvant, for så å lage en liten lyd når den igjen merket at det kom mer. 
Det samme gjelder forøvrig hvis du slår av mediespilleren på PCen, da kommer det nemlig konsekvent hakkelyder fra høyttalerne helt til du manuelt slår dem av. 
Dette er ikke bra. 

Konklusjon 

Poenget her er selvsagt at du får trådløs lyd, og induksjonslading av høyttalerne. 
Det liker vi. 

Problemet er at lydkvaliteten er så dårlig at den ikke kan anbefales. 

Her må Jensen tilbake i tenkeboksen, mens du som kunde bør styre unna. 

Minifakta: 

To trådløse høyttalere på 6W hver. 

Rekkevidde opp til 20 meter og 4 timers spilletid. 

Høyttalerne lades ved å sette dem på dokkingen. 
Ingen ledninger kreves. 

Kompatibel med iPhone, og iPod Touch/Nano/Classic, iPod (5. genera- sjon). 
Du kan også koble til andre enheter via AUX-inngangen, kabel følger med. 

Stream rett fra PC-uten ledning. 
Følger med et USB adapter, som ganske enkelt dyttes i datamaskinen din, sånn at musikken kan spilles trådløst til høyttalerne. 

Det følger med fjernkontroll 

Jensen Scandinavia 
