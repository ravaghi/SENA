Alex Lipinski:Forankret i 60-tallet 

Inspirert av Dylan og Gallagher, men i stand til å stå på egen bein. 

Alex Lipinski: 
"Alex" (A Recordings/Border) 

Det er gått sju år siden Alex Lipinski fra Somerset debuterte med albumet "Lonesome train" og tre år siden han ga ut ep-en "Phoneys & the Freaks". 

Takket være en invitasjon fra Anton Newcombe får vi omsider ti nye sanger. 
Newcombe er frontfigur i The Brian Jonestown Massacre, og i tillegg har han et studio i Berlin. 
Der plasserte han Lipinski foran en gammel mikrofon, og i løpet av en vanlig arbeidsdag var de ferdige. 

Stemmen og en aldrende kassegitar står i sentrum, forsiktig omgitt av andre instrumenter og broren Adams koring. 
Målet er å lyde som en folk-innspillingen fra 60-tallet, og det er nettopp hva det høres ut som. 

Forbildet er Bob Dylan. 
Dessuten tilhører Lipinski generasjonen som vokste opp med Oasis, og stemmebruken til Liam Gallagher skinner tidvis gjennom. 
Bare hør åpningen "Going nowhere fast", som kunne vært en gammel Dylan-låt sunget av Gallagher. 
Dette ville blitt plagsomt i lengden, men Lipinski er heldigvis i stand til å variere. 

Gallagher henger riktignok igjen på "Dandylion blues", men "Carolyn" er av det klassiske slaget. 
En fin vise, og "Hurricane" er enda bedre. 
Her viser Lipinski at han kan skrive sanger som snaut trenger instrumenter. 
Når de likevel faller inn, gjør de sangen til albumets høydepunkt. 
Finnes det fortsatt folk som plukker fram gitaren på nachspiel, bør de lære seg denne. 

"Come on people" er Lipinskis oppgjør med verden, et sinne skapt av det som foregår i Syria, USA, hjemme og ellers. 
"Sophie's song" har spor av Dylan, mens "The devil you know" er en pessimistisk folk-sang fra en tenkt framtid. 
Slik går det når man leser bøker av typen "1984" og "Vidunderlige nye verden". 

"Lonely kid" er frisk, mens "Another travellin' song" er hva tittelen forteller. 

Han avslutter med vakre "This girl", en sang som fortjener et langt liv. 

Beste spor: 
"Hurricane", "This girl". 
