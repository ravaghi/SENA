Oppstylta hestejenter forelsker seg
Dårlig norsk toerfilm om hesteglade Ida og de tre venninnene hennes på nordlandskysten. 
Her begtynner de å interessere seg for gutter, og det går aldeles ikke bra. 

Regi/manus: 
Kathrine Haugen. 
Med: 
Julie Nordhuus, Elise Strømberg Mærlie, Marthe Vonheim, Hanne Øberg, Victor Haugen Kristiansen, Ole Andreas Strømsnes, Steffen Fagerbakk. 
Norge 2012. 
1 time 15 minutter. 
Aldersgrense: 
Tillatt for alle. 

Her er nr. 2-filmen om Ida og de tre venninnene hennes på nordlandskysten. 
Nå har manusforfatteren, Kathrine Haugen, også tatt regien. 
Det kommer hun ikke heldig ifra. 
Men sandnesjenta Julie Nordhuus klarer seg fortsatt bra i rollen som Ida. 

Man krymper seg under de stive scenene der de hestegale jentene, som nå er blitt 16 år, heller ser i retning av bygdas hankjønn. 
Alt ser og høres galt ut, fra guttenes hårfrisyrer til de oppstyltede plasseringene og de håpløse replikkene som regissøren gir dem i garasjen og på stranden. 
Haugen kan dessuten for lite om personinstruksjon. 
Det fører til at de mest usikre amatørskuespillerne, som disse ungdommene jo er, bare sjelden snakker naturlig og avslappet. 

Klippingen er knapt brukt til å redde resultatet i land, og den likegyldige pling-plong-musikken hjelper overhodet ikke til å løfte fram de følelser av fortvilelse og sinne som storyen turnerer. 

Julie Nordhuus fra Sandnes og et par av venninnene hennes (vet ikke hva de heter, informasjonen fra filmbyrået er mangelfull) klarer seg noenlunde godt. 
Men jeg betviler at det er så enkelt å komme fram til løsningen på skvis-konflikten som to av jentene havner i fordi de forelsker seg i den samme fløtepusen. 

Helhetsinntrykket av hjelpeløshet gjennomsyrer dessverre det meste av produksjonen, skjønt slutten er en smule bedre enn starten. 
At filmen dessuten ikke skaper nærhet til hester, slik som i forrige film, gir unge jenter enda mindre grunn til å møte opp i kinosalen. 
