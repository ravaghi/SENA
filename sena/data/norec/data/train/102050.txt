Phoenix på Hovefestivalen:Full Føniks! 

KONSERT: 
Phoenix 
STED: Amfiet, Hovefestivalen PUBLIKUM: cirka 4000 AKTUELT ALBUM: 
«Bankrupt!» 

Fire minutter over tiden kommer lyden av barokkmusikk. 
Bandet spaserer ut på scenen til noe jubel. 
Det flate området foran Amfiet er ikke halvfullt engang i det de går i gang med «Entertainment». 

For litt over ti år siden var dette Paris-bandet ansvarlige for å avlive myten om at sympatiske franskmenn ikke eksisterte. 
Frontmann Thomas Mars og hans brorskap sjarmerte Norge i senk - bandet var digre her i forhold til resten av verden. 
Men nå som de er internasjonale millionselgere, har vi liksom sluttet å bry oss. 
Deres siste plate, «Bankrupt!» har solgt nada her hjemme. 

Men det stopper ikke Phoenix fra å gi alt. 

I det de går i gang med andrelåta «Lasso» renner folkemengden ned i Amfi-skålen for dans. 
Den positive og svært velmiksede energien deres smitter over, og lyden fra Hoves nest største scene imponerer nok en gang. 

Franskmennene spiller den glaserte indie-rocken med selvsikkerheten til veteraner, men har spillegleden til et ungdomsband. 
«Lisztomania» fremkaller skrikene av effekten den er oppkalt etter. 
Og lyden av «Trying to be cool»/«Drakka Noir»/«Chloroform»-komboen er praktfull. 

De spiller på en vesentlig mindre scene enn da jeg så dem på Coachella i april - og for et langt mindre antall mennesker. 
Men det store savnet da var at de ikke inkluderte klassikeren «If I Ever Feel Better» i settet - en låt de stort sett har unnlatt å spille de siste årene. 
Derfor låter det helt perfekt når det sukkersøte refrenget renner ut av Amfiets høyttalere. 

Og det blir enda en forsømt hit fra deres norske glansdager - for jaggu drar de en semi-akustisk allsangversjon av «Everything Is Everything» også. 
Mars fengsler hele skålen helt fram til han avslutter med «Rome», og markerer at det er på tide å bry seg om karene igjen. 

Phoenix leverte kanskje den mest minneverdige konserten i Californias ørken tidligere i år. 
Men de var enda bedre på Hove. 
