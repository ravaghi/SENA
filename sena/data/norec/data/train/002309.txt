Søvndyssende klagesang
Lana Del Rey leverer nok en halvgod låt - denne gangen som en del av soundtracket til storfilmen The Great Gatsby. 

Når The Great Gatsby har premiere om ganske nøyaktig en måned, er det med et stjernelag av både skuespillere og musikere involvert. 
Jay-Z, Beyoncé og Florence Welch er, i tillegg til Lana Del Rey, blant artistene som har vært med å lydlegge filmen. 
Dette har naturligvis vært god promo for filmen, og interessen for musikken fra filmen har vært stor. 

Den første hele låten fra filmen som er sluppet er Lana Del Reys "Young And Beautiful". 
Den stiller det legitime spørsmålet om hvorvidt jeg-personen kan regne med å fremdeles være elsket når hun ikke lenger er ung og vakker, og kun har en plaget sjel å by på. 
Bekymringen og sårbarheten i Lana Del Reys stemme er troverdig, men som så ofte ellers høres hun i overkant valiumsruset ut. 
Den særegne stemmen har passert det magiske punktet hvor den ikke lengre høres sjarmerende slørete ut. 
På "Young And Beautiful" fremstår Lana, som heller ikke imponerte sist hun var i Norge, søvndyssende og uinspirert. 

Som seg hør og bør er låten smakfullt dramatisk produsert. 
Filmatiske strykere, tunge trommer og storslått oppbygging mot slutten, som lar det sentrale spørsmålet henge ubesvart i luften, løfter låta. 
Den skildrer usikkerhet, og er med god hjelp fra de nevnte virkemidlene delvis overbevisende i formidlingen av vonde følelser - men vil nok stå sterkere sammen med scenene fra The Great Gatsby enn som frittstående låt. 
Med denne låta føyer nemlig Lana Del Rey seg inn i rekken av artister der formen og innpakningen er viktigere enn selve låtskrivingen. 

"Young And Beautiful" er langt ifra 26-åringens beste øyeblikk. 
Den er snarere nok en middels utgivelse fra artisten som i begynnelsen av karrieren fremsto som myteomspunnet og eksklusiv, men som senere fylte litt for mye av både debutalbumet og (spesielt) den utvidete utgaven av dette med anonyme, halvgode låter. 
Den vil nok bidra til å underbygge stemningen i The Great Gatsby, men egenverdien "Young And Beautiful" har som låt vil ikke ta den lenger enn til glemmeboken. 

Se traileren til The Great Gatsby: 
