Samsung E730
Her er det nyeste tilskuddet på stammen til Samsungs motetelefoner. 
Men hvordan er funksjonaliteten? 
Vi har prøvekjørt den ferske E730. 

Det er bare noen måneder siden vi testet E720, en klapptelefon fra Samsung med megapikselkamera, MP3-spiller, Bluetooth og flere andre, nyttige funksjoner. 

E730 er i samme familie som E720, i essensen er telefonen identisk, med noen kosmetiske endringer og forbedret funksjonalitet. 

E730 er altså en liten klapptelefon, som har et pent, sort ytre og en solid følelse. 
Det er kjennetegnet til Samsungs telefoner, ingen av de føles som om de kommer til å gå i stykker med det første, og det er ingen knirking eller løse deler. 

Noe nytt, noe gammelt 

Funksjonalitetsmessig er E730 som sagt nesten lik E720, men den er faktisk blitt noe slankere og lettere. 
I tillegg har kameraoppløsningen økt til 1.3 megapiksel, og telefonen har også fått en FM-radio. 
Minnestørrelsen er også romsligere, og ikke minst er prisen gått litt ned. 
Totalt er altså telefonen et bedre kjøp enn forgjengeren  men la oss se hvorfor. 

Akkurat som E720 fokuserer også denne modellen på avspilling av musikk, og har dedikerte knapper på utsiden som lar deg hoppe over låter og sette på pause. 
Den eksterne OLED-skjermen viser info om låtene som spilles av, og i vanlig telefonmodus kan du se typisk informasjon som klokkeslett, dekning og batteristatus. 

Det er likevel fremdeles ikke plass til minnekortet på denne telefonen, så selv om det innebygde minnet er på hele 92 MB, er det ikke plass til all verdens musikk. 
Du kan overføre sanger med Bluetooth, og hodetelefonene leverer ganske godkjent lyd 
 men med de glimrende musikkmulighetene Sony Ericssons W800 byr på, blir likevel E730 en mye svakere løsning. 

Kameraet kan nå ta bilder med en maksimal oppløsning på 1280x1024 punkter. 
Kvaliteten er nok et par hakk bedre enn bildene E720 presterte å ta, selv om fargene ikke alltid gjengis perfekt. 
Dette kameraet kan heller ikke konkurrere med Nokia N90 eller Sony Ericsson K750/W800, men er greit nok hvis det kun er snakk om å ta useriøse bilder uten tanke på høyest mulig kvalitet. 
Kameraet betjenes med en egen knapp på siden, og det er svært enkelt å endre innstillinger og knipse bilder. 
Det er selvsagt også mulig å ta opp videoklipp. 

Kan litt av hvert 

E730 er ingen profftelefon, men har nok av funksjoner som bør tilfredsstille gjennomsnittlige brukere. 
Det er naturligvis støtte for alle typer meldinger, dataoverføring via GPRS (ingen EDGE, dessverre), Bluetooth og Java. 
Telefonen har nå også fått FM-radio, og akkurat som alle andre radioutstyrte telefoner krever den at de medfølgende hodetelefonene er koblet til hvis du vil bruke funksjonaliteten. 

Applikasjoner som verdensklokke, konverterer og kalender er selvsagt også på plass, og det følger med en del spill. 
Som tidligere Samsung-modeller mangler likevel også denne ganske viktig funksjonalitet som dedikerte profiler, samt har den en noe ufullstendig T9-ordbok. 

Menysystemet for øvrig er også identisk med E720 og andre ferske Samsung-telefoner, og det hele er veldig oversiktlig, estetisk og brukervennlig. 

Den interne skjermen holder veldig høy kvalitet, med en oppløsning på 176x220 punkter og 262.000 farger. 
Vi skal innrømme at den utrolig flotte skjermen på Nokia N90 har gjort oss temmelig bortskjemt når det gjelder displaykvalitet, men så lenge vi holder oss til mer tradisjonelle telefoner er Samsungs display blant de aller beste i klassen. 

Konklusjon 

Totalt sett er telefonen veldig komfortabel å bruke, med godt tastatur, fin skjerm og lettfattelige menyer. 
Funksjonaliteten bør tilfredsstille brukere som rett og slett har lyst på en mobiltelefon som kan sende meldinger, ta gode nok bilder, samtidig som den lar deg høre på litt musikk eller radio. 
Det er ikke noe nyskapende med denne modellen, den bygger på en velkjent plattform og forbedrer den. 
Vi merker også at utseendet til E730 faller i smak hos mange, og vi ser for oss at for en stor del av kjøperne er det akkurat designen som vil være det viktigste kjøpeargumentet. 
Vi anbefaler E730, det er et solid produkt, men ikke forvent deg noe revolusjon. 
