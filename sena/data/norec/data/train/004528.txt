A Most Violent Year
Velfungerende dramatikk med actionsnert. 

Mange oppdaget Oscar Isaac da han spilte hovedrollen i Coen-brødrenes Inside Llewyn Davies. 
Han bør få flere tilhengere med A Most Violent Year, der han igjen viser seg som en karakterskuespiller av rang. 

Han spiller hovedrollen i et tett og intenst drama om en mann som forsøker å holde sin sti ren i en skitten bransje i en farlig by. 

Regissør J.C. Chandor (Margin Call, All Is Lost) har full kontroll på både dramaturgi, skuespill og tidskoloritt, og gjør A Most Violent Year til en solid og engasjerende film. 

Blir utsatt for ransbølge 

Abel Morales (Oscar Isaac) er up-and-coming oljeforhandler i New York. 

Han etterforskes for skatteunndragelse og annet snusk av den ambisiøse statsadvokaten Lawrence (David Oyelowo), samtidig som noen til stadighet kaprer tankbilene hans og tømmer dem for den verdifulle lasten. 

Sammen med kona og regnskapsføreren Anna (Jessica Chastain) og advokaten Walsh (Albert Brooks) må Abel stå i mot presset fra etterforskerne, og finne ut hvem som egentlig står bak ransbølgen. 

Handlingen er lagt til 1981, en epoke der New York var en utrygg by. 
Og regissør J.C. Chandor etablerer denne virkeligheten effektivt. 

I filmen hører vi blant annet stadige nyhetsklipp om ran, mord og andre forbrytelser (det samme grepet som tilførte starten av Motorsagmassakren en foruroligende atmosfære). 

Tidskoloritten og miljøbeskrivelsen er overbevisende. 
Vi forstår raskt hvilken virkelighet Abel er nødt til å forholde seg til, der han tvinges til å gå på akkord med egne holdninger for å sikre familiens interesser og trygghet. 

Velfungerende dramatikk 

Abel Morales fremstår gjennom Oscar Isaacs velkontrollerte spill som en ærlig mann, satt på prøve i en uærlig bransje, der handlinger kan få alvorlige konsekvenser. 

Stort sett handler dette om virkelighetens problemstillinger, gjerne av økonomisk karakter, men i filmens mest spennende øyeblikk får vi også velfungerende dramatikk med actionsnert. 

Men J.C. Chandor er klok nok til å holde disse scenene innenfor troverdige rammer. 

A Most Violent Year kunne hatt en bedre skildring av Abels forhold til Anna. 
Ekteskapet virker kaldt og anonymt, og Jessica Chastain har fått lite å spille på. 

Men filmen har gjennomført god tidskoloritt, der 1981 kanaliseres effektivt gjennom biler, mote, tv-klipp og tidløst bymiljø. 
Historien filmes ofte i nærfokus, slik at eventuelle moderne tilsnitt i bakgrunnen viskes ut. 

Kombinert med noen gode skuespillerprestasjoner og en interessant historie om etikk og moral som enhver kan forstå, uansett bakgrunn, er A Most Violent Year et tilfredsstillende drama 
