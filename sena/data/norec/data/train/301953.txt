Gyllen og ambisiøs elektropop som er verdt hvert minutt
Shoegaze og nu disco i skjønn forening. 

ALBUM: 
Siden Chromatics' forrige album, den fem år gamle undergrunnsfavoritten «Night Drive», har nye ører oppdaget Portland-kvartetten takket være deltakelsen på «Drive»-soundtracket. 
Falt du for filmmusikken er det bare å glede seg - du vil elske dette. 

«Kill For Love» er en ambisiøs affære, 17 spor klokker inn på nesten samme tid som en spillefilm. 

Så har også musikken sterkt filmatiske kvaliteter, med assosiasjoner til Vangelis' langsomme, klangfylte synthlandskaper i «Blade Runner» - ikke så rart etter at hovedmann Johnny Jewel lagde førsteutkastet til «Drive»-musikken. 

Men i tillegg inneholder «Kill For Love» gylne elektropoplåter av kjent, bedagelig merke, anført av Ruth Radelets kjølig sensuelle vokal, Adam Millers klare, glidende gitarlinjer og 1Jewels seige beats - som i «Lady» og «Back From The Grave». 

Dette er shoegaze og nu disco i skjønn forening, og verdt hvert minutt. 
