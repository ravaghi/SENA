Film:Urkraftens drønn 

Urkreftene møtes med tordenkraft i denne rå, upolerte og pulserende filmen fra et skittent, fattig hjørne av Louisiana. 

I senter står en jentunge på rundt seks år som tar pusten av deg med sitt mot, sin tapperhet og sin indre styrke. 
Vesle Quvenzhane Wallis i rollen som Hushpuppy fremstår som inkarnasjonen av selveste Moder Jord! 

Zeitlins film har vakt berettiget oppsikt. 
Den forener spenning, følelser og en dystopisk fremtid med høy puls og et bankende hjerte. 

Det er magisk realisme i fortellingen om folkene som lever fra hånd til munn utenfor folkeskikken i «Badekaret», et samfunn avskåret fra omverdenen; et sted der en orkan kan utgjøre forskjell på videre eksistens eller ikke. 

Som i en storm virvles vi inn i historien om den vesle jenta og hennes alkoholiserte far. 
Med en slags skitten skjønnhet fortelles det om urmenneskets kamp for tilværelsen. 

Omgitt av gjørme, papp, gamle oljefat og rønner tviholder befolkningen på sin integritet, uansett hvor sauset inn i alkohol den kan være. 

I dette mylderet fremstår Wallis som en røff liten huleboer med magisk evne til å ta opp kampen mot monstre av de fleste slag - og magi til å forføre sitt publikum 
