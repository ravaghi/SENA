Har sunget for Aguilera og Timberlake
Nå står London-jenta Jessie J på egne ben. 

ALBUM: 
Londonjenta Jessie J kan skilte med erfaring fra koristrekker så vel som med komponistkrediteringer for gigantiske fornavnsstjerner som Justin, Christina og Miley. 

Med debutalbumet «Who You Are» strekker hun seg selv mot slik status — ikke bare i form av artistnavn, men også ved hjelp av godt tøyelige vokalstrikker strukket ut over lettfattelig soulpop ispedd rockegitarer og effektive beats. 

Jessie J behersker både vokalakrobatikken Christina som oftest misbruker, så vel som den tilbakelente storbyestetikken til Estelle, mens trygg popproduksjon sender pakken enda nærmere gjennomslagskraft i urbansegmentet. 

Hitmaterien symboliseres sterkest gjennom den klubbsnuskete «Do it Like A Dude» og radiokledelige «Who's Laughing Now», men albumet lider også under førstegangs overmot — overflødig fyllmateriale slukker dessverre lunta på fyrverkeriet. 
