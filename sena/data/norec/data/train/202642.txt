VW Passat Alltrack prøvekjørt
ELLMAU, Østerrike (DinSide Motor): 
Nå er VW på markedet med sin Alltrack – en krysning mellom SUV og familiestasjonsvogn. 

I nyere tid var Subaru først ute med sin Outback basert på Legacy, i 1995. 
Men også Volvo, Audi og Skoda kom VW i forkjøpet med sine ”Allroad”-versjoner av familiestasjonsvogner som XC70, A6 Allroad, Octavia Scout og A4 Allroad. 
Ja til og med Peugeot har kommet med denne typen bil om enn av en meget spesiell type, 508 RXH som vi nylig har prøvekjørt. 
Men nå er tilsvaret fra Volkswagen kommet, kontant - og ganske så overbevisende. 
Vi har vært i Østerrike og hilst på nye VW Passat Alltrack. 

For tøffere kjøreforhold 

For å oppsummere syntes vi dette var et trivelig bekjentskap, men i forhold til den vanlige Passaten vil vi ikke anbefale å anskaffe denne hvis man ikke har et reellt behov for å kjøre på veier med vanskelig fremkommelighet. 
Bilen er tross alt dyrere, har hakket mindre dynamiske kjøreegenskaper, veier mer og har et noe høyere forbruk. 

Men har man behovet, kan vi se Alltrack som et meget interessant - ofte et mer interessant - alternativ til en SUV, da den kombinerer familiestasjonsvognens fordeler med utmerket fremkommelighet - mer enn nok for de fleste som vurderer en SUV. 

Bilen kommer i tre motorversjoner og koster fra 441.800 kroner (2.0 TDI 140 hk) til 578.200 kroner (2.0 TSI med 210 hester). 
Bilen er da velutstyrt - basert på Comfortline - men mange vil nok plusse på litt ekstra "snacks"som panoramatak og/eller bagasjeroms-inndelere, for eksempel. 

Et eget produkt 

I denne artikkelen går vi mer inn på det som er spesifikt for Alltrack-versjonen. 
Det kan være nyttig først å lese denne testen vi utførte nylig av "vanlig" Passat med firehjulsdrift og DSG-girkasse. 
I praksis oppleves Alltrack bare som en mer høyreist Passat når man setter seg inn i den. 

Mellom Passat og Tiguan 

VW Passat Alltrack fyller på en måte mellomrommet mellom Tiguan og Passat i modellrekken. 
For øvrig er firehjulsdriftssystemet i Passat Alltrack hentet over fra Tiguan. 
Alltrack kan riktignok leveres også med forhjulsdrift på de minst motorsterke versjonene i Europa, men den norske importøren tar bare inn versjonene med firehjulsdrift. 

Hevet tre centimeter 

Hva er så forskjellene mellom vanlig Passat og Alltrack? 
Når det gjelder dimensjoner er de bortimot identiske – som Passat er Alltrack 477 centimeter lang og 182 centimeter bred. 
Høyden er derimot øket gjennom høyere bakkeklaring – mens Passat har en klaring på 13,5 centimeter, har Alltrack-versjonen 16,5 centimeters avstand ned til bakken. 
Angrepsvinkelen er også en god del bedre. 
Dessuten er hjuldiameteren ifølge VW øket med 26 millimeter i forhold til vanlig Passat og bilen er utstyrt med 17-tommers spesialdesignede felger som standard - 18-tommere er tilgjengelige som tilvalg. 

Røffere 

Designmessig ser man tydelig forskjell; Alltrack-versjonen av Passat har fått ekstra hjulbuebeskyttere og skliplate foran og bak som gir et røffere utseende. 
For øvrig er motoren tilleggsbeskyttet med en ekstra bunnplate. 
Naturlig nok er Alltrack en del tyngre enn Passat; egenvekten starter på 1.630 kilo. 

Kraftpakker 

Volkswagen har valgt bare å lansere Passat Alltrack med momentsterke motorer. 
Det betyr to turboladede TSI-bensinmotorer, på 1,8 og 2,0 liter og henholdsvis 160 og 210 hestekrefter, og to velkjente TDI-dieselmotorer, 2,0-literen i to utførelser – 140 og 170 hestekrefter. 

Interessant bensinversjon 

1,8-literen blir ikke tilbudt i Norge, og dermed er bensinutvalget begrenset til 2.0 TSI med 210 hestekrefter, som har et dreiemoment på 280 newtonmeter fra 1.700 til 5.200 omdreininger i minuttet. 
Denne versjonen har DSG dobbeltkløtsjkasse som standard. 
Toppfarten er 212 kilometer i timen og 0-100 km/t går unna på 7,8 sekunder. 
Denne topputgaven er relativt tørst – den får et normert forbruk på 0,85 liter per mil hvilket gir 199 gram CO2 per kilometer. 

Rask, men kultivert 

Ikke desto mindre 
- VW har tro på denne bilen som bærer av budskapet om den moderne bensinmotorens fortreffelighet, og det skjønner vi godt etter å ha prøvekjørt den. 
Motoren er jo velkjent fra blant annet Golf GTI der den gjør en meget god figur. 
De 210 hestene sparker godt fra, men på en lineær og kultivert måte - den flate momentkurven sørger for det. 
I den relativt tunge Alltrack får man riktignok ingen "GTI-følelse", men bilen gjør god figur på Autobahn. 

Diesel 

Det vesentlige av salget i Norge vil nok bli dieselversjonene selv om diesel etter hvert har fått dårligere rykte. 
Det starter med 2.0 TDI på 140 hester. 
Denne har et dreiemoment på 320 newtonmeter fra 1.750 til 2.500 omdreininger. 
Med firehjulsdrift, som bilen får i Norge, er toppfarten 198 km/t og 0-100 tar 10,2 sekunder (VER). 
Forbruk: 0,57 liter per mil; CO2-utslipp: 150 gram per kilometer. 

170-hestersversjonen av 2.0 TDI-motoren tilbyr mer moment: 350 newtonmeter fra 1.750 til 2.500 omdreininger. 
0 til 100 tar 8,9 sekunder og toppfarten er 211 km/t. 

Diesel med BMT 

Blue Motion-teknologi er standard på de to dieselversjonene. 
Det inkluderer Start/Stopp – etter hvert et utbredt system som bidrar til redusert normforbruk, men som også kan være en irritasjonsfaktor – for eksempel når man ønsker å smette ut i en luke i rundkjøringen og man mister plassen sin på grunn av tiden det tar for motoren å starte opp. 

Batteriregenerering hjelper til å holde forbruket i sjakk. 
Så snart føreren slipper opp gassen eller bremser, økes spenningen i dynamoen og batteriet lades. 
Dette gjør det igjen mulig å redusere spenningen ved akselerasjon eller når man etterstreber konstant hastighet. 
På denne måten reduseres belastningen på motoren. 

4Motion 

4Motion firehjulsdrift er som nevnt det samme på Alltrack som på kompakt-SUV-en Tiguan. 
Det vil si at bilen i de fleste kjøresituasjoner hovedsakelig er forhjulsdrevet med bare 10 prosent trekkraft på bakhjulene. 
Bakakselen trer i aksjon bare når behovet melder seg, og bidrar da med en varierende andel av den totale trekkraften. 
Dette håndteres av en elektrohydraulisk kobling. 

I bakdifferensialen sitter en flerplatekløtsj. 
En elektronisk kontrollenhet avgjør hvilken fordeling av moment som er ideell, og regulerer via en ventil hvor mye oljetrykk som skal overføres til flerplatekløtsjens stempel. 
Systemet griper inn allerede før forhjulene mister grepet og opptil nesten 100 prosent av momentet kan om nødvendig overføres bakover på denne måten. 

Sidelengs momentforflytning 

I tillegg til firehjulsdriften kan Alltrack utstyres med såkalt XDS eller elektronisk differensialbrems på forakselen. 
Dens oppgave er å forhindre hjulspinn og forbedre svingvilligheten ved å overføre moment til det hjulet som til enhver tid har best grep. 

Vi opplevde bilens kjøreegenskaper som bare hakket mer sedate enn standard-Passatens på vei, men selvsagt mer effektive på sleipt underlag. 
På veien gir selvsagt de lengre fjæringsveiene noe mer karosseribevegelser og bilen føles tyngre (hvilket den jo også er), men etter en stund tenker man i grunnen ikke lenger over at det ikke er en alminnelig Passat stasjonsvogn man kjører. 

Terreng-program 

Passat Alltrack har en egen knapp på konsollen som muliggjør aktivering av et såkalt offroad-program. 
Offroad-kontrollprogrammet fungerer opp til 30 km/t og aktiveres via en knapp. 
Når det er aktivert, vil det fortsette å gripe inn så snart hastigheten er under de nevnte 30. 
Det er standard på alle versjoner. 
Programmet modifiserer innstillingene på ABS og antispinn, nedoverbakkeassistenten aktiveres og gassresponsen modereres (gasspedalen plasserer seg nærmere gulvet). 
Vi prøvde det, riktignok ikke under de mest utfordrende forhold, men det oppførte seg slik VW-folkene hadde varslet og vil utvilsomt hjelpe hvis man trenger å komme seg ut av gjørme eller snø. 

Av praktisk ekstrautstyr kan nevnes det variable lastegulvet, som har en kapasitet på 100 kilo, og det elektrisk utfellbare hengerfestet, med maksimallast på 2,2 tonn. 
ALle versjonene som tas inn til Norge kan trekke to tonn. 
Passat Alltrack kan også utstyres med panoramatak, samt alle de assistansesystemene som dukket opp på siste generasjon Passat, og som du kan lese om her. 

Konklusjon 

Konklusjonen har vi i grunnen allerede delt med dere: 
Denne bilen tilfredsstiller mange behov for de som har utfordrende hytteveier eller på annen måte trenger å begi seg utenfor de vanligste typene veier. 
Svært mange som vurderer en kompakt SUV burde også ta en titt på denne. 
VW-importøren i Norge har da også ambisjoner om å få avsetning for 2.000 eksemplarer i et fullt år. 

Slett ikke umulig at de lykkes med det, etter vår mening. 

VW Passat Alltrack kan leveres i Norge fra slutten av mars. 

Prisene er: 
- 2.0 TDI 140 hk: 441.800 kroner - 2.0 TDI 170 hk: 487.500 kroner - 2.0 TSI 210 hk: 578.200 kroner 

Dimensjoner: 
