GoOn 

En søt TV-serie, med akkurat passe mengde hjertevarme. 

Med humor og eksentriske rollefigurer skal serien Go 
On prøve å sjarmere seg inn på norske TV-seere denne uka. 
Og jeg blir ikke overrasket om serien klarer det, for trivelig er stikkordet når Friends-stjerna Matthew Perry dukker opp i TV-ruta med denne dramakomedien. 

Den spesielle terapigruppa 

I Go 
On spiller Matthew Perry radiosportsankeren Ryan King, som prøver å komme seg videre i livet etter kona sin død. 

Vi møter Ryan en måned etter at kona hans gikk bort, når han er overbevist om at han er klar for å komme tilbake på jobb. 
Sjefen hans finner imidlertid fort ut at Ryan er alt annet enn klar og insisterer på at han må gå i sorgterapi først. 

Terapigruppen til Ryan består av en gjeng spesielle mennesker, som alle har sitt å stri med, som for eksempel Sonia, som ender opp med huset fullt av katter etter at hun dumpet kjæresten, eller den blinde, koselige mannen George som drasser rundt på alt han har av verdi i frykt for å bli rana. 

Gjennom terapigruppen legger serien opp til merkelige problemer og artige hendelser, som vi får etter hvert som vi blir introdusert for de forskjellige gruppemedlemmene. 

Se traileren for Go 
On her: 

Finner ikke opp kruttet 

Jeg har kun sett de første to episodene av Go On, men jeg kan likevel konstatere at serien ikke akkurat har funnet opp kruttet. 

Det ser ut til at komedien opererer etter den typiske oppskriften som tar for seg én problemstilling eller ett problem i hver episode og lager humor rundt det, mens en tynn rød tråd, i dette tilfellet Ryan sin sorgprosess, binder det hele sammen. 

Dette er en enkel måte å bygge opp en serie på, men det fungerer helt greit når det er snakk om et komidrama som dette. 

Søt serie med hjertevarme 

Med Go 
On forsøker Matthew Perry, og serieskaper Scott Silveri (Friends), seg på den samme, bittersøte humoren som Laura Linney klarte så godt i rollen som kreftsyke Cathy i The Big C. 

Serien får det ikke like godt til, noe som kanskje kommer av at Go 
On lener seg mer på humoren enn på det såre slik The Big C gjør, men Matthew Perry spiller absolutt bra som en mann som har mistet holdepunktet i livet og forsøker å komme seg på bena igjen. 

I sin ensomme og litt patetiske tilværelse er Ryan et godt eksempel på at alle må finne sin egen måte å takle sorg på. 

For eksempel får han assistenten til å sende ham sms-meldinger etter jobb, fordi han i sin ensomhet trenger å vite at det er noen der ute som tenker på ham. 

Go 
On holder seg i trygt farvann og tør ikke å tråkke over linja for hva som er greit å tulle med, men ikke alle serier behøver å være grensesprengende. 
Dette er trygg, men trivelig TV-underholdning, som er lett å fordøye for den gjengse TV-titter. 

Skaperen av Friends, Scott Silveri, har sammen med Matthew Perry laget en søt TV-serie med nok morsomme øyeblikk og akkurat passe mengde hjertevarme. 

Go 
On ser du på TV3, tirsdager klokken 22.30. 
