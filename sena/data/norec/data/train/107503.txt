Take on me
Igjen gir Nintendo oss nye måter å more oss på. 
I «Yoshi Touch & Go» får du nemlig en finger med i spillet. 
Bokstavlig talt. 

Det er ikke så ofte vi ser nye måter å kommunisere med spill på. 
Etter at plastikkpistolen til den gamle Nintendo 8-bit kom, har det vel strengt tatt ikke vært de helt store innovasjonene. 

Men så kom altså Nintendo DS og «Yoshi Touch & Go» hoppende inn i bildet. 
Igjen er det Nintendo som endrer måten vi tenker på - og spiller på. 

I «Yoshi Touch & Go» er det nemlig slik at du skal ta på skjermen og manipulere spillverdenen for å vinne, og spillet tar i bruk alle de nye morsomhetene Nintendo DS-maskinen kan by på. 

Det er den lille, lekende og smaragdgrønne Yoshi som spiller hovedrollen i «Yoshi Touch & Go». 
Den vesle dinokrabaten gir spillet en lystig og barnevennlig kant, og med en baby-Mario på ryggen er kosen i boks. 

Å spille «Yoshi Touch & Go» er en opplevelse noe utenom det vanlige. 
Det arter seg på mange måter som et typisk plattformspill, mer er langt mer interaktivt. 

Yoshi og baby-Mario beveger seg i en fast takt gjennom spillverdenen hele tiden, og etter hvert dukker det opp monstre som må unnvikes, og hull i bakken du må komme over. 
Samtidig må du også samle inn penger. 

Men i stedet for å hoppe og sprette med knappene, skal du bruke DS-pennen til å tegne på skyer på skjermen som Yoshi går på - over hull, for eksempel. 

Du kan til og med blåse i den innebygde Nintendo DS-mikrofonen for å fjerne skyene du tegnet. 
Men pass på - du vil ikke at Yoshi skal stå uten fotfeste! 

Samtidig kan du tegne skyer rundt slemmingene for å fange dem, eller du kan trykke på skjermen for å fyre av Yoshi-egg mot de onde soppene, de kjøttetende blomstene eller de skremmende flaggermusene. 

Å joda, «Yoshi Touch & Go» er akkurat såpass barnevennlig som du forventer av et Nintendo-spill med disse figurene på programmet. 

Ser du bort i fra denne spennende måten å spille på, er ikke «Yoshi Touch & Go» et spesielt oppsiktsvekkende spill. 
Men å sitte over skjermen og febrilsk pirke, trykke og stryke med DS-pennen er ufattelig morsomt. 

Det er denne leken med ny teknologi, kombinert med spilleregler både en 5-årig barnehagevanker og en 70-årig bestemor kan forstå, som gjør «Yoshi Touch & Go» verdig en god og varm anbefaling. 

Det er tross alt ikke hver dag du får ta og føle på figurene i et spill. 
