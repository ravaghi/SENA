Foo Fighters:«In Your Honor» 

(Sony BMG) 

Foo Fighters feirer 10-årsjubileum med å utgi sitt mest helstøpte, ambisiøse og varierte album. 
«In Your Honor» er et monster av et dobbeltalbum. 

Det står bra til med amerikansk rock om dagen. 

Først kom Mars Volta med et kanonalbum. 
Deretter fulgte System Of A Down. 
Nå er turen kommet til Foo Fighters, som kliner til med 20 låter fordelt på to ulike album: 
Det første er kompakt, stramt, knallhardt og fortettet, mens det andre er halvakustisk, løst, luftig og meget vakkert. 
Samlet spilletid er 80 minutter. 
Likevel er det knapt mulig å finne et eneste dødpunkt på «In Your Honor». 
Anført av Dave Grohl er Foo Fighters blitt et fullblods rockband. 

De første 40 minuttene går unna i et rasende tempo. 
Stemningen er intens, nesten klaustrofobisk. 
Låtene er sinte, aggressive, og iblant blir det nesten for massivt, men som alltid har Foo Fighters sans for gode melodier og flotte harmonier. 

I så måte slekter Foo Fighters kraftig på gode gamle Hüsker Dü, som også hadde evnen til å snekre sinte sanger med en sterk popsensibilitet. 
Noe som kommer frem i ultrafengende spor som «Best Of You», «D.O.A.», «Free Me» og «End Over End». 

Siste halvdel av albumet er nydelig. 
Gjennom låter som «Over And Out», «Miracle», «Virginia Moon» (en duett med Norah Jones) og «Razor» demonstrerer Dave Grohl hvilken eminent låtskriver han er. 
Her får Foo Fighters hjelp av folk som Josh Homme fra Queens Of The Stone Age, John Paul Jones fra Led Zeppelin og Petra Haden, som bidrar til å gjøre «In Your Honor» til en potensiell rockklassiker. 

ESPEN A. HANSEN 
