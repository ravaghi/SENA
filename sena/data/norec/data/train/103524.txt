Diverse artister:«Lullabies From The Axis Of Evil» 

(Kirkelig Kulturverksted) 

Stille og sterkt antikrigsdokument. 

George Bush lanserte begrepet «the axis of evil» - ondskapens akse - i en tale i januar for to år siden. 
Innen denne aksen - Iran, Irak, Nord-Korea og deres allierte - plasserte Bush sitt fiendebilde vis-à-vis USA og den frie, demokratiske verden. 

Som en motvekt til denne aksen, har Erik Hillestad tatt for seg selve antitesen til krigens gru - vuggesanger - for å gi oss et annet og mer helhetlig bilde av nasjonene innenfor denne aksen. 

Med sikker arrangementshjelp fra Knut Reiersrud binder Hillestad sammen vestlige stemmer, kvinner selvfølgelig, ut fra platens myke grunntanke, med stemmer fra de omtalte landene. 

Resultatet er tankevekkende, til tider praktfullt og så lavmælt at det nettopp av den grunn får sprengkraft. 

Vi får dessuten hyggelig gjenhør med «glemte» pop-heltinner som Nina Hagen og Eddie Reader, men det er kvinnene fra «akse-landene» som bærer på de sterkeste følelsene, som palestinske Rim Banna, Iraks Halla Bassam og Usbekistans Sevara Nazarkhan. 

Og «Angel» med Viva Killisly Chachati fra Syria og Katia Cardenal fra Nicaragua burde jo nesten bli en radio-hit! 
