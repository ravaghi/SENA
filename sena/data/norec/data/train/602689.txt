Absolutt alt for Norge
Hvor mye juling kan én mann ta for fedrelandet? 

ACTION/DRAMA "Den 12. mann" Norge 2017 Regi: 
Harald Zwart Skuespillere: 
Thomas Gullestad, Jonathan Rhys Meyers, Mads Sjøgren Pettersen, Marie Blokhus Aldersgrense: 
12 år 

Historien Harald Zwart forteller i "Den 12. mann" er den samme som Arne Skouen fortalte i klassikeren "Ni liv" (1957): 
Et sabotasjetokt i Troms i 1943 går galt, og Jan Baalsrud (Thomas Gullestad, hittil mest kjent som "Fingern" i rap-gruppen Klovner i kamp) må ta seg til Sverige med tyskerne i hælene. 

Flukten er intenst skildret i begge versjoner, men Zwart går lengst i å utpensle Baalsruds fysiske prøvelser. 
Mannen blir skutt i foten, svømmer i isvann, tas av snøras, er nær ved å sulte i hjel og må – i en av årets mest ubehagelige filmscener – amputere tærne sine med tollekniv. 
Mot slutten ser stakkars Gullestad mest av alt ut som et mørbanket lik. 
Som spenningsfilm betraktet er "Den 12. mann" ingenting om ikke medrivende. 

Noe psykologisk dybdeportrett kan den derimot ikke beskyldes for å være. 
Baalsruds indre motivasjon får vi aldri noen ordentlig innsikt i, og sjefsforfølgeren hans, Sturmbannführer Kurt Stage (Jonathan Rhys Meyers fra "Match Point"), blir aldri noe mer enn den obligatoriske fanatiske filmnazien. 

Det er likevel all grunn til å tro at nordmenn vil gå mann av huse for å se dette stykket lett hollywoodifiserte norgeshistorie. 

Roy Søbstad 
