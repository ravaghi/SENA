Flo Rida «R.O.O.T. S (RouteOf Overcoming The Struggle)» 

(Atlantic/Warner) 

Bekrefter alle fordommer du måtte ha om dagens hip hop. 

Alt handler om penger, og det er altfor lett å få platekontrakt. 
For Florida-rapperen Flo Rida (!) har ingenting å by på. 
Et lass gjesteartister, produsenter og lånte elementer fra velkjente låter er dessverre ikke nok. 

Albumet har ingen helhet - og avslører at dette er 13 forsøk på hitsingler, for å håve inn penger. 
Låtene har platt og forutsigbar produksjon, billige løsninger jevnfør de lånte elementene, et gjennomgående anmasende tempo, null sjarm, og pinlige, obligatoriske rapklisjeer som damer, spenn og påtatt vond fortid. 
Noe man kommer unna med hvis man er god til å rappe eller har troverdighet. 
Listen over ting som vil få den jevne musikkelsker til å rødme er lang. 
Han har for eksempel skamfert Tina Turners «Private Dancer» og lirer av seg «she's a nasty dancer / dancer for money» i «Gotta Get It». 

Men Flo Rida har tross alt en høy kommersiell verdi, fordi han har et par fungerende formler på hvordan man beveger dansegulv, med uptempo beat og enkle refrenger. 
Digitalt er førstesingelen «Right Round» en bestselger allerede. 
Så enkelt kan det være i dag, og det er synd. 

ANBEFALTE KJØP: 
«Be On You», «Shone» 

SILJE LARSEN BORGAN 
