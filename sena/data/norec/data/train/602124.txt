Storslått start på Southern Discomfort
Det er høyt, storslått og energisk. 

SOUTHERN DISCOMFORT 2014 

Når: 
Fredag kveld 

Hvor: Kick, Kristiansand 

Publikummet er mer eller mindre svartkledde og det oser testosteron i lokalet. 
Sahg står på scenen og det er første dag på årets Southern Discomfort. 

Sahg ble dannet for ti år siden, men bandet fra Bergen har ikke helt klart å slå gjennom. 
I fjor kom de ut med sitt fjerde studioalbum, ”Delusions Of Grandeur”. 
Et spennende konseptalbum inspirert av Stanley Kubrikcs ”2001: A Space Odysey”. 

Bandet åpner konserten med åpningssangen fra akkurat denne plata. 
En fantastisk og episk låt. 
Deretter går det videre til «Firechild» hvor gitarist Thomas Tofthagen viser hvor lista skal ligge resten av kvelden når det gjelder heftige shredde-soloer. 
De fyrer av med lyse melodier og doble gitarriff, og det låter tight. 
Vokalist Olav Iversen har et fantastisk register, men noen ganger sliter han litt med de lyseste tonene. 
Standarden er satt, og den er høy. 

Konserten tar så en vending til det eldre repertoaret med låten «Godless Faith». 
Flesteparten i salen gynger med hodet i takt, men mellom låtene er det en noe merkelig tam applaus. 
Det virker som at gutta på scenen digger det de driver med. 
Tofthagen lager show og trommeslager Thomas Lønnheim spiller med så stor entusiasme at det nesten går over til det ironiske. 
Men det ser bra ut og de skaper god kontakt med publikum utover i konserten og stemningen tar seg opp. 

Tempoet roes ned etter låten «Ether», og gir oss en dynamisk variasjon. 
Men det tar ikke lang tid før det er fullt kjør igjen. 
Kanskje like greit med et rastløst publikum. 
De avslutter med kraft-låta «Pyromancer». 

Sahg ga oss en solid og god konsert, og hadde låtrepertoaret vært enda sterkere ville dette vært i toppsjiktet. 
Uansett var dette heftig å se på, og godt levert av festivalens mest melodiske band. 
