Ikke en som denne, Hkeem
Singelen "En som meg" er tynn popsuppe, men med et sterkt refreng. 
Det siste er som forventet. 

Først og fremst: 
Hkeem har en bra evne til å være med på låter som har fengende refrenger. 
Han beviste det med en av årets største norske bangere “Fy faen” og oppfølgeren “Urettferdig”. 
Det er en egenskap som er få forunt, og det gjør det ekstra spesielt med tanke på at Stovner-artisten er såpass fersk. 

I motsetning til de nevnte låtene er “En som meg” en mer generisk poplåt som treffer tidsånden, eller i alle fall målskiven, med tropiske elementer og forutsigbare vendinger, til tross for at refrenget (bombe) kommer til å sette seg på hjernen for radiolytterne og fansen. 

❤️ Elsker ❤️ 

Han er en sjarmør, godeste Hkeem. 
Banalt enkle linjer som “vi skal ta en tur til Ibiza, vi er som kebab og pita” vitner om en kar som holder ting...ekte. 
Det er ingenting eller lite tilgjort med ham, noe som skinner gjennom på låtene. 

Listen legges høyt når noen som minner om Angelina (Jolie, antar jeg) trekkes frem som en ønskelig "hook-up". 
Ingen grunn til å ikke applaudere et hårete mål som dette. 
Du bommer på 100% av alle skuddene du ikke tar, som en vis person sa en gang i tiden. 
Det ligger noe i det. 

Med unntak av noen hysteriske linjer her og der, er refrenget det aller sterkeste her. 
Du kommer til å nynne på det, enten du vil eller ikke. 

? 
Elsker ikke ? 

"Du er så fin, ass, men familyen gifter meg bort til kusina". 
Godt mulig dette er ment som humor, men likefullt ukult om man må gjøre noe såpass omfattende man ikke har lyst til, sånn generelt sett. 

Ellers så forventet jeg mer enn en såpass pregløs produksjon. 
Hkeem kan åpenbart det å plukke låter, men denne gangen blir det en litt tynn popsuppe. 
Det ligner for mye på annet som lanseres innenfor dette sjiktet. 

P3 Christine Live med Hkeem & Temur "Håper du har plass" (Cezinando-cover): 
