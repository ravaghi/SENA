Jan Erik Vold:«Vokal. 
The Complete Recordings 1966-77» 

(Plastic Strip/Musikkoperatørene) 

Jazzpoesi av internasjonalt format. 

Jan Erik Vold er en påle i norsk lyrikk. 
Med dikt som «Kulturuke», «Funny» og «En tale for loffen» ga han poesien til folket og løftet den ned fra pidestallen. 
Han har også vært en engasjert formidler av andres poesi og brakt internasjonale impulser inn i den norske lyrikkverden. 
Nå er han 70 år, og feires med en boks stappfull av godbiter. 

Samarbeidet med Jan Garbarek er i fokus, med gjenutgivelsen av de tre albumene «Briskeby Blues», «Hav» og «Ingentings Bjeller», utgitt mellom 1969 og 1977. 
Også i et internasjonal perspektiv er dette formidable jazzpoetiske prosjekter, med nerve, lekenhet og flyt, der poeten er jazzmusiker og musikerne er poeter. 
Særlig de to første utgivelsene er eksperimenterende i sitt vesen, Garbareks tone er rå og kraftfull, impulser fra Miles Davis' elektriske bevegelser er rykende ferske. 
På «Ingentings Bjeller» er uttrykket mer behersket og peker kanskje mot Volds senere utgivelser der standardlåter akkompagnerer hans lesninger. 

Denne lille boksen inneholder mye mer. 
En CD med opptak der Vold leser alene og sammen med sin amerikanske poetkollega Robert Creeley, og en pandoras eske av en DVD med ulike filmopptak, radioopptak, avisutklipp og bilder, dessuten en fyldig bok med perspektivrike tekster. 
Årets boks for jazz- så vel som poesielskere. 

CARL PETTER OPSAHL 
