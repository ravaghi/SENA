Vellykket publikumsfrieri
Timbuktu & Damn! 
Leverer solid håndverk på Slottsfjell. 

Da sola endelig var tilbake etter en formiddag med skybrudd, lyn og torden, skulle det ikke voldsomt mye til å for å glede slottsfjellpublikummet. 
Allikevel tar Timbuktu og hans dyktige backingband Damn! oss med gjennom en fest av en konsert. 

Hovedpersonen er tilbakelent, men energisk, rutinert og engasjerende på scenen. 
Han hadde som sagt ikke trengt å anstrenge seg nevneverdig for å glede det frammøtte folkehavet – brorparten av publikum er fornøyde når hitsa fra skånens ti år lange karriere leveres med få avbrudd. 
Men Timbuktu drar allikevel på det han klarer både rent musikalsk og som energibunt på scenen – og går gjennomsvett av etter den timelange konserten. 

Takket være eminente Damn! og deres kraftfulle, funky uttrykk – blåserrekken må nevnes spesielt – blir konserten en så helhetlig og musikalsk spennende rundtur i Timbuktus backkatalog at de mindre kjente låtene ikke står tilbake for folkekjære perler som ”Alla vil till himmelen” og ”Det löser sig”. 
Det er spesielt gledelig at norgesvennen drar fram ”The botten is nådd” fra 2003 – en av sine beste låter, allerede som låt nummer tre under konserten. 

Mot slutten av konserten entrer også Ane Brun scenen – og tilfører en rar, men fin nerve til Timbuktus seneste radiohit - ”Resten av ditt liv”. 

Timbuktu har modnet godt som artist gjennom karrieren, og fornyer seg fremdeles. 
Spesielt liveuttrykket har nytt godt av dette . 
Under konserten på Kongescenen glir låtene nesten ubemerkelig over i hverandre, og små jam-aktige partier flettes naturlig inn der det passer. 
Samspillet mellom rapper og backingband er topp, og konserten viser tydelig at der det finnes spilleglede, blir det også lytteglede. 
