Sommerens skrekk!
Regi: Zack Snyder. 
Med Sarah Polley, Ving Rhames, Jake Weber, Mekhi Phifer, Ty Burrell, Michael Kelly. 
Amerikansk. 
Skrekk - 18 år, absolutt grense. 

Sub-kultur går mainstream; en av de absolutt verste filmene jeg har hatt gleden av å se! 

Ja da: 
Dette er en re-make av skrekk-klassikeren med samme navn fra 1979. 
Som igjen var en oppfølger til stadig legendariske «Night of the Living Dead» - begge signert skrekkmesteren George A. 
Romero. 
Skrekk-purister vil selvfølgelig hevde at å ta virkelig gode skuespillere, moderne filmteknikk og nye tiders krav til kommersiell underholdning vil være et grovt forfall av en genre som skal være upolert og søplete. 

Ikke tro dem! 
For selv grove skrekkfilmer kan åpenbart ha nytte av skikkelig håndverk. 

«Dawn of the Dead» er sylskarp, ubønnhørlig, pulserende, rå, splatterfylt, morbid morsom og grassat godt laget. 

Det er riktignok vanskelig å trekke noen slags moraltyngde ut av den - som ofte skrekkantikviteter får (i økende grad) ettersom årene går. 
Men har man den edle kinohensikt bare å bli skremt vannet av, kan det knapt gjøres bedre enn dette. 

Plottet er: 
Et livsfarlig, galopperende virus får alle som er smittet, til å bli ravende gale zombier; levende døde. 
Noen få forblir usmittet. 
De forskanser seg i et kjøpesenter og forsøker etter fattig evne å overleve - og å slippe ut. 

Nok sagt. 
Men tro endelig ikke at du etterlates i noe slags håpefull stemning! 

Anbefales voksne - på det skrekkeligste! 
