Hypnose a láElectric Eye 

Avhengighetsskapende sterkt fra psychrockerne i Electric Eye. 

Psychrockbandet Electric Eye fortsetter sin fremmarsj som et av landets mest interessante og internasjonalt suksessfulle rockeband med spisskompetanse. 
Sist spilte de i Israel, som det eneste utenlandske bandet på en av landets største musikkfestivaler. 
De har spilt med sjangerstorheter som Clinic og opptrådt over hele verden. 
Og nå slipper de sin definitivt beste plate så langt, «From the Poisonous Tree». 

Mer enn noe annet er det samspillet mellom psychedelia og prog som setter tonen for platen; det aller mest utsvevende og utbroderte er «redusert» til en mer helhetlig, harmonisk lyd, selv på de aller lengste sesjonene, som «Rock på Norska». 
For øvrig må låten være en eller annen form for hommage til svenske Dungen, for man hører dem i enhver krik og krok. 
Når låten tenderer til åttitallets heavy metal, er den også et eksempel på bandets evne til å leke med pastisjer. 

Magiske, mystiske «Endless Summer» er kanskje noe av det mest utsøkte som har kommet ut i år, med Njål Clementsen og fabelaktige Linn Frøkedal på vokal. 
Selv omtaler et av bandmedlemmene dem som «Norges svar på Nick Cave og Kylie Minogue», og jeg kunne ikke vært mer enig. 

Aller mest er det opplevelsen av Electric Eye live som er fanget så godt på «From the Poisonous Tree»; musikernes enorme kompetanse, lekenhet og samspill. 
«Sometimes You Got To Jump To Lift Your Feet» er eksempel på nettopp det – hvilken massiv energi som står i spissen for musikken. 
Det finnes et drøss av lydmessige lag å skrelle av for de interesserte, som den hule gongen og en rekke andre finurligheter på «The Diamond Sutra». 

«From the Poisonous Tree» er hypnotisk, men dansbar, eksentrisk og fascinerende. 
Det er en intenst selvsikker utgivelse, men med god grunn. 
Til syvende og sist er det ingen tvil om at dette ikke bare er deres beste utgivelse så langt, men også en av mine definitive favoritter, helt på tampen av dette året. 
