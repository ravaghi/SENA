Petra Jean Phillipson:«Notes On: 
Love» 

(Grönland/EMI) 

Åtte år har det tatt for den britiske sangeren og låtskriveren Petra Jean Phillipson å nedkomme med denne solodebuten, og «Notes On: 
Love» er et sikkert bevis på at den som har ventet på noe godt, ikke har ventet forgjeves. 

I likhet med en annen PJ (Harvey) har Phillipson en mørk, rå og bluesbelagt tilnærming til låtskriverfaget - en egenskap som også gjør henne i stand til å covre Nick Caves «Into My Arms» med anstendig selvfølgelighet. 
Tekstene bærer preg av å være dypt personlige, til tider inderlig intime, mens ånden til Billie Holiday går igjen i vokalen. 

Enten hun går stille, som i den vakre «On Me Jack», eller gjør et større nummer ut av seg, som i den deilige nesten-svulstige avslutningslåten «Cradle Of Your Smile», er det med en nerve og sårhet i fremføringen som både beveger og føles ekte. 
