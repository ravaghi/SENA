Kampvillig Conan
«Age of Conan» har møtt betydelig motgang den siste tiden, men mange og omfattende programoppdateringer signaliserer at norske Funcom på ingen måte er klare til å gi opp. 

Det sies at jo høyere du klatrer, jo hardere blir fallet når ting først begynner å gå galt. 
Dette har få fått erfare som Funcom med onlinespillet «Age of Conan». 

Sjelden har et spill gått så fort fra å bli skrytt opp i skyene til å bli revet ned på landjorden igjen og dyttet ut i vinterkulden som denne store norske kultursatsingen. 

Om det egentlig er fortjent er derimot en helt annen sak, for «Age of Conan» per oktober 2008 er et markant bedre spill enn det var for noen måneder siden. 
Å sammenlikne spillet med for eksempel «World of Warcraft» er dessuten blodig urettferdig, det skulle egentlig bare mangle at «Age of Conan» trengte mer tid på å poleres og perfeksjoneres. 

Sistnevnte er nemlig et atskillig mer visjonært og nyskapende produkt enn WoW var i sin tid, alt fra det svært dype kampsystemet til den utstrakte bruken av historiefortelling gjennom dialog og kuttscener, gav «Age of Conan» en ganske annerledes spillfølelse enn andre onlinespill. 
Det var et frisk pust gjennom onlinespillenes litt støvete rekker. 

Kanskje var det nettopp denne friske fjelluften som fikk både underskrevne og en rekke andre anmeldere i inn- og utland til å overse de mange problemene «Age of Conan» faktisk slet med. 
Den fantastiske grafikken, nydelige musikken og stemningsfulle atmosfæren kombinert med den ypperlige kvaliteten på begynnerøya «Tortage» gir nemlig et av tidenes beste førsteinntrykk. 

En god venn av meg, som ikke er særlig glad i annet enn skyte- og fotballspill, tilbrakte i sin tid drøyt ti timer i «World of Warcraft» før han ikke gadd mer og konkluderte med at onlinespill ikke var noe for ham. 
Etter å ha prøvd «Age of Conan» i noen timer, gikk han fra «uff, onlinespill?» til «dette var faktisk ganske bra» før han endte på «hvor mye må jeg egentlig betale for en PC som kan kjøre AoC?». 

Ikke misforstå, «Age of Conan» er fortsatt et svært solid onlinespill, også etter at den første kriblende nyforelskelsen gir seg. 
Men etterhvert begynner man å legge merke til de lite varierte og forvirrende egenskapene på utstyr, de håpløst dårlige auksjonshusene og de store manglene i samtalesystemet. 

At samle- og byggsystemet også har sine problemer, at oppdragene blir litt for knappe på høyere nivåer og at spiller-mot-spiller, «PvP», ikke utnytter en brøkdel av sitt potensiale, blir også tydeligere og tydeligere etterhvert. 

Som nevnt innledningsvis har heldigvis Funcom tatt dette på alvor, i de siste programoppdateringene har særlig oversiktligheten og PvP-delen blitt kraftig forbedret. 

De nye PvP-nivåene gir både incentiv og belønning for å kjempe mot andre spillere, sammen med PvP-minigames gir disse en ekstra, sårt tiltrengt dimensjon for spillere som ikke er sterke nok eller har tid til de full-skala laug-slagene og byangrepene. 

Personlig har jeg ikke hatt stabilitetsproblemer siden betaen, men skal man dømme utifra ulike nettfora og uttalelser fra andre spillere, har disse praktisk talt forsvunnet for spillere som tidligere slet med dem. 

Forbedringslisten til «Age of Conan» er milelang, store mengder nytt innhold er dessuten allerede nå tilgjengelig på test-serveren til Funcom og i full fart inn på de vanlige serverne. 
Blant annet står det mye kritiserte samle- og byggsystemet foran en omfattende restrukturering. 

At «Age of Conan» har fått seg en real knekk i løpet av de siste månedene er ikke til å komme utenom, men med det engasjementet og den innsatsen som Funcom har oppvist, ville det være et grovt feiltrinn å avskrive den norske onlinesatsingen med det første. 

Av alle onlinespill på markedet i dag er kanskje ikke «Age of Conan» det beste, men det har definitivt størst potensiale. 

PS: 
Dette er en nyanmeldelse av spillet basert på mer spilletid og nye erfaringer fra Funcoms onlineverden. 

Fredag lanseres det norske onlinespillet «Age of Conan» i Europa. 
Dette er spillets lanseringstrailer. 
