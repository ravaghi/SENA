Spennende labyrintmysterium
Dette er en slags moderne "Fluenes Herre"-historie som blandes godt sammen med "The Hunger Games", "Lost" og "Battle Royal" 

The Maze Runner 

Regi: Wes Ball 

Med: Thomas Brodie-Sangster, Dylan O'Brien, Kaya Scodelario, Will Poulter, Ki Hong Lee, Aml Ameen, Blake Cooper. 

Alder: 
11 år (frarådes yngre) 

En gjeng unge gutter bor i en lysning omsluttet av høye murer på alle kanter. 
Ingen av dem husker hvordan de har kommet dit, og ingen husker noe av livet sitt før de havnet der, annet enn navnene sine. 
Det eneste de vet er at en ny gutt blir sendt opp gjennom en luke midt på plenen en gang i måneden, og at det med samme sending kommer forsyninger de trenger for å overleve. 

Til å være unge menn i tenårene, er det et usedvanlig fredelig og velorganisert samfunn de har skapt. 
Vel finnes det gnisninger og en og annen bråkjekk muskelfyr som vil bryte, men hverdagen er i det hele tatt preget av rutiner og fornuftig arbeidsdeling. 
Noen av guttene har som oppgave å løpe rundt i labyrinten for å kartlegge den, en farlig oppgave, i og med at glipen i veggen som leder inn til labyrinten fra lysningen lukker seg på et spesielt tidspunkt hver kveld. 
De som ikke har vendt hjem på det tidspunktet kommer aldri tilbake, og lyder som siver ut vitner om at de blir fortært av monstre som bare beveger seg ut på kveldstid. 
Når vår helt Thomas (Dylan O'Brien) ankommer lysningen og utfordrer det bestående samfunnets regler og normer, begynner ting sakte med sikkert å skjære seg. 

Det er riktignok en og annen logisk brist i denne historien, men man får noen ganger bare ta ting som det de er, i dette tilfellet en spennende historie om ungdommelig heltemot og menneskers evne til å tilpasse seg ekstreme situasjoner. 
Det trekker også opp vi må så langt inn i filmen før vi får svar på noen ting som helst. 
En rekke gode rolletolkninger gjør at man lett lever seg inn i guttenes situasjon, og iscenesettelsen av den gigantiske labyrinten er visuelt imponerende. 
