Gøyalt Bergensbølge-pensum
Fuzzete skøyerstreker fra Ungdomskulen. 

ALBUM: 
Akkurat som bergensrappen er et mikrokosmos, har også Ungdomskulen sine egne naturlover. 
Hvem andre kunne vel funnet på å kline black metal-skrifttyper utover ei diskokule, sånn som powertrioen har gjort på omslaget til sin fjerde fullengder. 

Tross alt er dette bandet som ga ut et tisporsalbum på ti minutter («Gimme Ten») og realiserte Will Ferrells «More Cowbell»-sketsj med latterlig fete «Modern Drummer». 
I det hele tatt skrur deres proggete fuzzpop bergensbølgens UKM-estetikk opp til elleve – med stort hell. 

Sterke sideprosjekter 

Mye har imidlertid skjedd siden Ungdomskulen sist ga livstegn fra seg. 
Frontfigur Kristian Stockhaus har gitt ut mye flott synthmusikk på egen hånd (Vilde Tuv-samarbeidet «Svømmebasseng» er et høydepunkt), mens flere av de mest kriminelt funky øyeblikkene i Lars Vaulars «666»-trilogi var produsert av bassist Frode Flatland. 

Musikken deres er fortsatt veldig gøyal, men sparker ikke like hardt som på karrierebeste «Cry-Baby» fra 2007. 
Delvis fordi fjollete gitarmusikk har nådd et slags metningspunkt, delvis fordi lydbildet deres rett og slett har blitt mykere. 

Blaxploitation 

Et av de mest tilfredsstillende sporene på «Gold Rush» er nemlig den sydendøsige instrumentalen «Perserteppe», som minner om den flotte musikken til amerikanske Khruangbin. 
Den strålende singelen «Touch Down» – en kjærlighetserklæring til all den middelmådige musikken – er på sin side full av synther, ikke altfor fjernt fra Stockhaus’ soloalbum «Colours». 

Åpningslåten «In It 2 Win It», som er inspirert av blaxploitation-lydspor, er imidlertid en påminnelse om at Ungdomskulen ofte er aller morsomst å lytte til når de gir bånn gass. 

Sammenliknet med den surrete forgjengeren «Secrecy» fra 2012, viser vitale «Gold Rush» at trioen har meloditeften i behold. 
Om man har fulgt deres ulike sideprosjekter, kommer ikke det som noen overraskelse. 
Kanskje er det nettopp på andre fronter at Ungdomskulen har aller mest å tilføre musikken i 2018. 
