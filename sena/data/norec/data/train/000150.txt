Dexter S08 E01-E02
Det merkes at Dexter er inne i sin åttende sesong. 
Heldigvis kan en spennende bifigur hjelpe verdens mest sympatiske seriemorder frem til en verdig avslutning. 

Mange synes nok at Dexter kunne lagt plastfolien og kniven på hylla for ei god stund siden. 
Mannen som har vist at man med stil kan kombinere jobben som åstedstekniker med å være seriemorder har prøvd å leve et normalt liv i gjennom sju sesonger nå. 
Hvor mange ganger skal vi bekymre oss over hvorvidt Dexter klarer å skjule hemmeligheten sin? 

Det er kanskje derfor de to første episodene av Dexter sesong 8 introduserer en mystisk figur fra fortiden i livet til den sympatiske psykopaten. 
Det tirrer nysgjerrigheten, men er det nok til at man gidder å se enda en sesong? 

Sesong sju av Dexter sluttet på dramatisk vis, Dexters søster Debra er tydelig merka av det som skjedde i de siste episodene av sesongen. 
Hun vil ikke lenger ha noe med Dexter å gjøre. 
Hun har slutta som sjef for krimmen i Miami og jobber nå i et privat dusørjeger-aktig firma, mens Dexter sier seg fornøyd med å ha etablert et nogenlunde normalt liv med sønnen Harrison. 

Kjapt introduseres sesongens første spenningsmoment - en seriemorder som kveler folk, og tar med seg den delen av hjernen som visstnok styrer menneskets evne til empati som trofé. 
Hurra for tv-serie-vitenskap. 

Banale replikkvekslinger 

Sammen med den nye seriemorderen dukker Dr. Evelyn Vogel opp, en psykiater som er ekspert på personlighetstrekk hos seriemordere, og det er tydelig at hun skal spille en viktig rolle i Dexters liv. 

Det er i de første møtene mellom Dexter og Vogel at noe av seriens største svakheter blir tydelige. 
Den elektriske stemningen som burde ligge i lufta mellom seriemorderen og psykiateren ødelegges med scener der Dexter får kommentarer som "Oj, jammen bra vi har en seriemorderekspert til å hjelpe oss med etterforskninga!", mens kameraet går tett opp til Dexters ansikt og fortellerstemmen hans sier "ånei, det er jo kjempedumt, for jeg er jo en seriemorder!" 

Vogel fortsetter å avfyre antydende replikker av sorten "jeg vet hva du er", der Dexters reaksjoner er så mistenksomme at det er vanskelig å tro på at han skal ha klart å leve i skjul som seriemorder i tjue år. 

Etter en del overtydelige klaske-seg-sjøl-i-panna-fremkallende replikkvekslinger blir det hele heldigvis bedre, og Vogel og Dexter får muligheten til kommunisere på en langt mer troverdig måte. 

Vogel har en litt urovekkende fremtoning ovenfor Dexter. 
Omsorgsfull, kjærlig, autoritær, - en tydelig morsrolle, samtidig som hun virker fascinert og tiltrukket av ham. 

Kodeksens mor 

Vogels motivasjon for å dukke opp i Dexters liv igjen og forholdet dem i mellom, er absolutt det mest interessante så langt i historiens siste Dexter-sesong. 

Hun har spilt en viktig rolle i utviklinga av kodeksen som Dexter følger, og kan gi ham svar på mange spørsmål om hvorfor han ble som han ble. 
Spørsmålet er hvorvidt dette er spennende nok til å dra med seg seere videre i serien. 
Er Dexters fortid mystisk nok til å holde på seere gjennom en hel sesong? 

Michael C. 
Hall skinner fortsatt som Dexter, og befinner seg i en helt annen liga av skuespillere enn sine kolleger. 
Jennifer Carpenter som spiller Debra skal likevel ha kudos, for hun gjør en solid jobb i vise en langt mer dyster og uforutsigbar versjon av Debra enn det vi har sett før. 

Er åtte sesonger for mye? 

De fleste seerne har nok kommet godt ut av Dexter-bobla som omga oss i starten, der alle var fascinerte over selve konseptet med å ha en seriemorder som protagonist i en tv-serie. 
Premisset for serien er ikke lenger interessant nok i seg selv, og da blir banale dialoger og Dexters overtydelige fortellerstemme ekstra tydelig og irriterende. 

Mye av informasjonen repeteres tre - fire ganger i løpet av en scene, antageligvis for å sikre seg at seerne som bytter mellom å se på serien og sjekke Facebook og virkelig får med seg at det for eksempel er 6 måneder siden forrige sesong slutta - eller for å sørge for at Two and a half men-publikummet får med seg viktige og "vanskelige" biter med informasjon i de første to episodene av sesongen. 

Dexter og Vogels forhold blir spennende å følge med på - for ikke å snakke om Vogels motivasjon for å plutselig dukke opp i Dexters liv. 
Men åtte sesonger av en tv-serie er i de fleste tilfeller to sesonger for mye. 
Det merker man idet man starter på åttende sesong av Dexter. 

Dexter har premiere på C More i kveld kl. 21.00 
