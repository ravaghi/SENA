Fartsjønk på Ice i stedet for Diesel
Dere som trodde at dere skulle bruke restene av april samt mai måned på å diskutere pavevalgets betydning for EUs lakseregler: 
Det var feil. 
Dere skal se «xXx: 
State of the union» tre ganger i uka. 

Dette er actionfilmen som tar de dundrofile inn i den amerikanske Kongressbygningen. 
Willem Dafoe og hans hær av rødøyde tekno-ninjaer har omsider tatt president Peter Strauss som gissel, men hvem er det som ghettoblaster seg gjennom murveggene for å unnsette den hvite 58-åringen med tv-seriestemmen? 
Ikke Vin Diesel. 
Han datt ut av XXX-stallen. 
Hvem erstatter ham? 
Du hadde aldri gjetta det. 
Ice Cube. 
Eller som det offisielt heter ved høytidelige anledninger som denne: 
Icefuckingcube. 
Nittitallets surøyde stas-rapper med en kropp som kunne vært henta fra alvorlig Brennpunkt-reportasje om overvektige skolebarn med skjegg. 
Han brekkes ut av fengsel og er kulere enn for eksempel personalet ved Stavanger Bibliotek og alle søramerikanske nobelprisvinnere i litteratur. 
Han er rå. 
Mannen spiser burgere med begge hendene. 
Og bruker ikke serviett. 

Ice Cube spiller eks-soldat fra CIA-etterlikningen Samuel L. Jacksons Kosovo-gruppe, og han skal forsøke å finne ut hvem som sprengte seg med dypjordsbomber (ny Clas Ohlson-ting!) ned i det aller helligste og hemmeligste. 
Siden mannen kommer fra ghetto-jungelen skaffer han mekanostøtte fra bilslakterne i Capitol Theatre, like ved kongressbygningen. 
Der har det samla seg en slags kjernefamilie av ADHL-voksne hiphop-råner, og det vil si at «xXx 2» har ett av de råeste lydspora noensinne. 
Du kommer ut med saggende, sjanglende hjerneceller og tenker: 
Må ha lydspor på cd. 
Må ha. 

Fra den hvite sida av byen kommer ikke bare skurker. 
For at det skal være mulig å be med jenter på filmen, deltar også Scott Speedman i så fine klær at du faktisk kan øyne den tynne eimen av franske deodoranter med kunstnernavn. 
Han er god, og Ice Cube er heller ikke dårlig så lenge den newzealandske maori-regissøren hiver ham rundt i tankbåt-wirer. 
Det er når Ice Cube stanser og sier ting at han og filmen avslører seg. 
En virkelig god action skal fenge også hvis hovedpersonen står aldeles stille i en festsal og snakker til den underligste blondina du har sett siden Vanilla Ice. 
Det gjør ikke denne. 

Men action-scenene svinger og smeller. 
Stridsvogn-kamp inne i et hangarskip. 
Biljakt på lyntog. 
Noen data-animasjoner ser disneyaktige ut, men stort sett er ressursbulder som dette bra. 
Ekte menn ser egentlig bare filmer som får toer-terning. 
Lat som om fireren er halv. 
