Asus ASUS N61JV
Dette er en av de utvalgte fra vår sammenligning av bærbare i februar. 

I februar kjørte vi en sammenligning av bærbare PC-er med 16-tommers skjerm og pris på 8000 kroner. 
Har var det to maskiner fra Asus og en Toshiba som ble stemt inn. 

Asus har hatt leveringsproblemer, og maskinen fra PS venter vi stadig på, men denne Asus-maskinen som ble levert av Komplett.no fikk vi i påsken. 
Toshibaen som selges både av Elkjøp og Lefdal testet vi for noen uker siden, testen finner du her. 

Egenskaper 

Utvendig er maskinen skinnende blank og sort, i likhet med mange andre bærbare for tiden. 
Men når du åpner den er den behagelig matt sort på tastaturdelen, med en sølvblank perforert profil mellom tastatur og skjerm som dekker høyttalerne. 

Skjermen er 16 tommer med LED baklys, overflaten og rammen rundt er skinnende blank og oppløsningen er de sedvanlige 1366 x 768 piksler. 
Dette er ikke overveldende, men høyere oppløsning skrur prisen opp. 

I praksis fungerer det ok for de fleste, og trenger man mer skjermflate til å kjøre mange programvinduer kan man jo koble til en ekstra skjerm, ihvertfall hvis man bruker maskinen mye på hjemmekontor eller jobb. 

Kvaliteten på skjermen er på linje med de fleste andre bærbare som er utstyrt med tilsvarende TN-panel. 
Markant gjenskinn og liten betraktningsvinkel er tydeligvis ikke noe folk flest bryr seg om. 

Tastaturet er behagelig og har taster med mer definerte kanter enn Toshibaen, uten at de er skarpe. 
Plasseringen av forskjellige taster i området til høyre er litt utradisjonell, spesielt Delete-tasten hadde fingrene litt problemer med å finne, og øynene måtte aktiveres. 

Pekeplaten er klart definert, og har en lang knapp med vipp i stedet for to adskilte knapper. 
Dødsonen på midten er såpass kort at det fungerer rimelig bra, selv om vi foretrekker to separate knapper. 

Knappene for styring av volum og start/stopp av mediefiler sitter greit plassert på den sølvblanke listen over funksjonstastene. 

Tilkoblinger 

På venstre side finner vi tilkoblinger for VGA, GigaBit nettverk, HDMI, ExpressCard og USB 3.0 samt bryter for trådløst nett/Bluetooth av/på. 

På høyre side finner vi USB, DVD, eSata/USB, USB og minijacker for lyd inn og ut. 

Vi er fornøyd med utvalget av tilkoblinger, med både USB 3.0 og eSATA har du gode tilkopblingsmuligheter både nå og framover. 
ExpressCard gjør maskinen fleksibel utover standard bruksområder, noe som absolutt er en God Ting. 

Ytelse 

Maskinen er utstyrt med den nyeste teknikken fra Intel, og vi forventer god ytelse. 
Vi ble heller ikke skuffet, verken under bruk eller i testing. 

Vi har målt ytelsen med PCMark Vantage og fikk disse resultatene: 

4612 PCMarks 2795 Memories 3368 TV and Movies 2971 Gaming 4646 Music 3603 Communication 4011 Productivity 3242 HDD 

Geekbench ga resultatet 3482. 
Til sammenligning klarte Toshibaen 4026, og en MacBook Pro med Core2 Duo på 2,66 GHz bare 3038 under Windows Vista, og 3577 under MacOS. 

Windows ytelsesindeks ble målt til 4,3 og det var Windows Aero som som var lavest på skalaen. 
De andre målingene ga følgende: prosessor 6,2, minne 5,9, grafikk 4,3, spillgrafikk 5,2 og disk 5,6. 

Batteritiden med kontinuerlig avspilling av HD-video og ingen strømsparefunksjoner var 114 minutter - eller 1 time og 54 minutter. 

Uten aktivitet varte batteriet 201 minutter, eller 3 timer og 21 minutter. 

Maskinen er støysvak, vi la aldri merke til noe støy i det hele tatt under vanlig bruk, verken i kontormiljø eller på hjemmekontoret. 

Konklusjon 

Maskinen er elegant og behagelig i bruk. 
Den har gode tilkoblingsegenskaper, men ligger noe under Toshiba i ytelse. 

Batteritiden er noe lengre enn maskinen fra Toshiba, men ikke så mye lenger at du får sett hele de lange filmene ... 

Foretrekker du fleksibilitet og fleksible tilkoblinger er Asus et bedre valg enn Toshiba, men med en Core i3 prosessor har du ikke like mye å rutte med som en Core i5. 
