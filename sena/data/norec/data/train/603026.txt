Dyrisk morsomt
Hvis du ikke ler av denne, må du rett og slett være en veldig kjedelig person. 

To ting vi må kunne være enige om: 
Franske komedier er noe man skal nærme seg med varsomhet og ikke-amerikanske animasjonsfilmer har det med å bli pretensiøse. 

"Den store stygge reven" er unntaket som bekrefter begge regler. 

Tre historier utspiller seg på og rundt samme bondegård. 
I den ene prøver en ansvarsfull gris (med herlig trønderdialekt) og et impulsivt and-og-kanin-radarpar å bringe en menneskebaby hjem til foreldrene sine. 
I den andre ender en mislykket jeger av en rev opp som mamma for tre små kyllinger. 
I den tredje tar trioen fra den første historien på seg å redde julen for alle sammen. 

Rent visuelt har håndtegnede "Den store stygge reven" mye til felles med den forrige filmen til regissør Benjamin Renner og animatør Patrick Imbert, den fine, Oscar-nominerte "Ernest & Celestine" (2013), men her er snippen betydelig løsere: 
Knall-og-fall-komikken er av den gamle Warner Bros.-skolen, dialogen er full av kvikke, godt oversatte gullkorn og tonen er liksom lun og lettbent på én og samme gang. 

Dette er kort sagt et av de sjeldne tilfellene hvor barn og voksne kommer til å more seg akkurat like mye. 
