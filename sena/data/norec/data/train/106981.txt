Miles Davis:«The Cellar Door Sessions 1970» 

(Columbia/Sony) 

Toppmøte i Washington DC. 
Antrekk: 
Slengbukser og løs snipp. 

Nok en skjønnhet av en CD-boks i Sonys framifrå serie med uredigerte kapitler fra Miles Davis' karriere. 
Dette er bindeleddet mellom funkrock-ekskursene på det eksellente «A Tribute To Jack Johnson»-albumet fra 1970 og den enda mer rendyrkede funken på ofte misforståtte «On The Corner» (1972). 

Bak seg har jazzens Picasso et av de simpelthen hotteste improvisasjonsbandene som noensinne tok til en klubbscene: 
Perkusjonist Airto Moreira, keyboardist Keith Jarrett, saksofonist Gary Bartz, trommeslager Jack DeJohnette og bassist Michael Henderson. 
Alle sammen gjør utrolige ting her, og Henderson - purunge 19 år og hentet rett fra Stevie Wonders band - er limet i mosaikken. 

Den britiske gitaristen John McLaughlin stikker innom på de to siste konsertene/CD'ene (fliker av dette dukket opp på «Live-Evil», 1970) for å spisse aggressiviteten. 

Puristene likte selvsagt ikke (nok en gang) «nye Miles», men dette er (nok en gang) musikk forut for sin tid. 

Jimi Hendrix døde tre måneder før disse konsertene i desember 1970; du hører ånden hans leve videre i opptakene på disse seks CD'ene. 
