Sony NEX-5
Lite systemkamera uten speil, men med mange av de samme kvalitetene som et speilreflekskamera. 

Markedet har splittet seg i to med tanke på systemkameraer (kameraer der optikken kan byttes ut); de med og de uten speil. 

Sony NEX-5 er ett av de nye speilløse systemkameraene, og kamerahuset er derfor svært kompakt. 
Faktisk så kompakt at objektivet stikker litt opp fra selve kamerahuset - ser du bort i fra objektivet, er selve kamerahuset omtrent like stort som et avansert kompaktkamera. 

Og med det er også NEX-5 verdens letteste og minste systemkamera med APS-C-sensor. 

Det er godt med teknologi proppet inn i dette lille huset. 
Med siste firmwareoppgradering kan du faktisk ta bilder i 3D (krever 3D-kompatibel TV), og det er også mulig å filme i full HD-oppløsning (1080i). 

LCD-skjermen har høy oppløsning og kan tiltes, og NEX-5 har også en snasen panoramafunksjon som gjør at du kan lage brede panoramabilder ved å trykke én gang og deretter sveipe kameraet rundt. 

Tekniske spesifikasjoner, Sony NEX-5 

Billedbrikke: CMOS, APS-C format (1,5x beskjæringsfaktor)Oppløsning: 14,2MpMaksimal ISO: 
12800Bilder pr sekund, serie: 5 eller 7Video: 1920x1080 (AVCHD, interlaced)LCD-skjerm: 3", 920.000 punkter (kan vippes opp og ned)Søker: 
Nei, kun LCD-skjermBlits: 
Følger med, men kobles på ekstraKit-løsninger: 
Med 18-55mm f/3.5-5.6, 16mm f/2.8 eller beggeStørrelse: 111 x 59 x 38 mmVekt: 
287 gram 

Konstruksjon og brukervennlighet 

Kamerahuset er imponerende lite på NEX-5. 
Faktisk er det lavere enn selve objektivet, så det stikker ut litt på oversiden, og tykkelsen er også blant de aller minste på markedet. 
Parret med 16mm f/2,8-objektivet (tilsvarer 24mm i 35mm-format) får du en løsning som er svært kompakt uten å være ukomfortabelt – grepet har en ru overflate, og kameraet ligger godt i hånda. 
Riktignok må vi sammenligne med kompaktkameraer siden kamerahuset er såpass lite. 

Blitsløsningen er også noe utradisjonell, siden blitsen ikke sitter fastmontert på kameraet. 
Den følger riktignok med i esken, så du må skru den på om du vil bruke den, og den vippes da opp og ned som en vanlig blits. 
Dog skal det sies at festemekanismen, et hjul du roterer med fingeren, er litt lite "tilgjengelig" og at de med store fingre kan få litt problemer med å skru den på. 

Kit-objektivet har også metalloverflate, som ikke er så vanlig, men som gir et solid inntrykk, og zoom- og fokusringene gir godt med motstand og føles langt fra billig. 

Et viktig designspørsmål er hvor mange knapper man bør ha på et systemkamera. 
Sony har plassert veldig få av dem på NEX-5, med fire knapper og et kontrollhjul som også kan trykkes på, i tillegg til av og på-bryteren. 
Det finnes ingen funksjonshjul som velger modus; ei heller spesialiserte knapper for kjapp tilgang til f.eks. ISO-verdi eller eksponeringslås (heldigvis finnes det fire snarveier på funksjonshjulet, samt en hurtigknapp til videoopptak). 

Her skjer nemlig det meste på skjermen - på godt og vondt. 
Nybegynneren vil sette pris på at kameraet har en ganske omfattende hjelpefunksjon innebygd, og at det er lett å forstå menyene, med store ikoner og en skarp og fin skjerm. 
Hjelpefunksjonen er "smart" - avhengig av motivtype vil hjelpefunksjonen tilpasse seg deretter, så holder du for eksempel kameraet opp i motlys og trykker på hjelpeknappen, får du tips til hvordan du håndterer nevnte situasjon. 

Krever mange knappetrykk 
Ulempen er selvsagt at det kreves uforholdsmessig mange knappetrykk for å endre enkelte parametere. 
For å endre ISO-verdi kreves det for eksempel fire til syv trykk (avhengig av hvor du forlot hovedmenyen sist), som ikke akkurat er et frieri til entusiasten som vil ha et lite kamerahus. 
Og det gitt at du står ikke står i automodus, som ikke lar deg endre ISO-verdi; ei heller eksponeringskompensasjon. 

Skal du endre flere parametere, f.eks. hvitbalanse og ISO-verdi, må du inn i menyen to ganger. 
Du får nemlig ikke endre parameteren direkte i menyen, men kameraet "hopper ut" av menyen når du skal endre en parameter og ender opp med live view-bildet igjen. 

Videre er det også uheldig at knappefunksjoner varierer i forhold til opptaksmodus. 
Står du i P/A/S/M-modus fungerer enter-knappen som hurtigknapp til å velge opptaksmodus, mens den brukes for å justere blenderåpningen når kameraet står i automodus. 

Oppdatert 14. oktober 2010: 
Sony har nå sluppet ny firmware til NEX-5 som adresserer noen av problemene nevnt i denne artikkelen, der man blant annet selv kan velge hva et par av knappene på baksiden skal gjøre, og også velge om et trykk på menyknappen skal ta deg til hovedmenyen eller til den forrige menysiden du var på. 

Flott skjerm 
Nok om knappene - skjermen er det i hvert fall lite å utsette på. 
Den er skarp og kan gjøres svært lys; selv på en solskinnsdag går det faktisk greit å se den når du har skjermstyrken på full - nødvendig når det tross alt kun er skjermen du har til rådighet når du skal komponere bildet. 

Skjermen lar seg også vippe opp og ned, men ikke til sidene. 
Du kan vippe den nesten 90 grader opp (og dermed se rett ned på den) og 45 grader nedover for hendene-over-hodet-blinkskudd. 
Selv om det krever en del knappetrykk er menyene pene og forseggjorte, og scenevalg-funksjonen levner liten tvil om hva slags motivtyper de ulike innstillingene er beregnet for. 

Kun 3 objektiver foreløpig 
Vær også klar over at Sonys nye E-fatning kun har tre objektiver foreløpig - 16mm f/2.8, 18-55mm f/3.5-5.6 og 18-200mm f/3.5-6.3 OSS. 
Du kan bruke andre A-objektiver fra Sony (dvs de som er laget for "vanlige" speilreflekskamera), men dette krever i så fall at du kjøper en adapter ekstra. 

Funksjonalitet 

Her er noen nøkkelmomenter med tanke på funksjonalitet i NEX-5: 

3D Panorama 
- Laster du ned firmwareoppgraderingen til kameraet, får du en ny modus som heter "3D sweep panorama". 
Aktiverer du denne, sveiper du kameraet til siden, og resultatet blir et 3D-bilde du kan se på en 3D-kompatibel TV dersom du kobler kameraet direkte via HDMI. 
(Beklageligvis fikk vi ikke testet denne funksjonen.)Panoramafunksjon 
- Funksjonen kan også brukes på vanlig vis. 
Du holder opp kameraet, trykker på utløserknappen og så skytes det ca 7 bilder i sekundet mens du sveiper kameraet langs horisonten. 
Dernest sys bildene sammen til ett bredt bilde uten synlige skjøter. 
Handheld twilight 
- Tar du håndholdte bilder i svak belysning, kan du sette kameraet i denne modusen slik at det tar 6 bilder kjapt etter hverandre og syr dem sammen til ett bilde som blit skarpere.HDR-funksjon 
- Knipser tre bilder med ulik eksponering og kombinerer dem til ett bilde med større dyamisk omfang.HD-film, 1080i 
- Mens de fleste kameraet i denne prisklassen filmer med 720p, klarer NEX-5 1080i i tillegg - du kan også velge 720p, selvsagt. 
Dessverre er det begrenset med muligheter utover å stille oppløsningen på videoopptakene.Hjelpefunksjon - Den innebygde hjelpefunksjonen er myntet på nybegynneren og er gir godt med tips.Vi skulle helst ha sett at det fantes en hurtigknapp på hver hjelpeside som gikk rett til selve innstillingen som beskrives, dog.Mappenavn - For oss som bruker samme minnekort i flere kameraer, er det kjekt å ha muligheten til å angi mappenavn selv, eller få kameraet til å opprette mapper på minnekortet pr dato 

Ytelse 

Når vi slår på NEX-5, tar det 1,7s til kameraet er klart til dyst; akkurat noen tideler for mye til at det blir en ubetydelig forsinkelse, men allikevel ikke noe stort problem. 
På seriefoto går det imidlertid unna som bare det - vi tok bilder i 10 sekunder, og under ser du hvordan det forløp seg: 

Som du ser holdt kameraet lenge en hastighet på drøye 6,5 bilder i sekundet (JPEG), men dabber av etter rundt 20 bilder. 
Opptakshastigheten er for øvrig målt som et snitt av de siste to bildene som er tatt. 

Autofokusen oppleves som rask i de aller fleste situasjoner, og kameraet kan bla cirka 5 bilder i sekundet i avspillingsmodus. 

Batterilevetiden er oppgitt til 330 bilder etter CIPA-standarden, men det skal sies at skjermen virker å trekke mye strøm og at det reelle tallet kan bli mindre avhengig av hvor mye du bruker kameraet til å se på bilder. 
Kjekt med Sony-kameraene er infoLithium-teknologien som gjør at du til en hver tid kan se nøyaktig hvor mange prosent som gjenstår av batteriet. 
Mange andre apparater virker å rapportere om fullt batteri til det står igjen 30% for deretter å tømmes fort. 

Bildekvalitet 

Sonys kamera scorer meget godt på bildekvalitet. 
På støynivå ved høye ISO-verdier har Sony-kameraene vi har testet tidligere ikke vært helt på høyde med de beste i klassen, men vi har svært lite å utsette på NEX-5 støymessig. 

Bildene ser gode ut helt opp til ISO 3200 med svært lite fargestøy, og i ekstremsituasjoner overlever du til og med å bruke 6400. 
Under ser du et utsnitt tatt med ISO 3200 (100% forstørrelse): 

Det er også lett å like JPEG-bildene rett ut av kameraet - det er godt med farger som virker appellerende på de fleste, men i blant blir det litt for mye av det gode, for eksempel på dager der himmelen er veldig blå. 

Vi synes også lysmålingen fungerer meget godt - en gang i blant blåses høylysene ut, men det er slett ikke unikt for Sonys del, og jevnt over opplever vi en god balansering der det også er detaljer å hente i en lys himmel. 

Innendørs får vi de sedvanlige gulstikkene i normal innendørsbelysning, men det finnes langt verre eksempler. 
Blitsen som følger med er helt kurant, men det blir selvsagt bedre om du kjøper en som er større. 

Kit-objektivet (18-55mm) har god skarphet på mindre blendere, men får påfallende uskarphet i hjørnene ved bruk av store blenderåpninger og moderat fortegning på vidvinkel. 

Videokvalitet 
Vi har sett bedre, og vi har sett verre - videokvaliteten på NEX-5 er helt kurant, noe høyt støynivå i dårlig belysning, og bildestabilisatoren på objektivet er ikke like effektiv på video som vi f.eks. opplevde da vi testet Sony HX5. 

En fordel er imidlertid at kameraet fokuserer forholdsvis raskt mens du filmer, som de aller fleste speilreflekskameraer sliter med. 
Det er som nevnt begrenset med funksjonalitet her - kun start, stopp og valg av oppløsning. 

Eksempelvideo finner du under - merk at fila er i AVCHD-format, men lar seg i hvert fall spille i VLC Media Player. 

Konklusjon 

Det blir derfor et todelt inntrykk av Sony NEX-5. 
La det være sagt med en gang at dette kameraet tar meget gode bilder, det har en flott panoramafunksjon (også i 3D), støtte for filming i full HD, oppleves som raskt både på autofokus og seriefoto og har en flott skjerm som også kan vippes. 

Det er først og fremst på bruksopplevelsen vi sliter litt med å få Sonys prioriteringer til å henge sammen. 
Visuelt er menyene og brukergrensesnittet svært tiltalende, men det kreves uforholdsmessig mange trykk for å endre på enkelte parametere, og knappesnarveiene er heller ikke konsistente. 
På den ene siden har kameraet godt med hjelpefunksjoner som forklarer hvordan du gjør ting, men på den andre siden mangler snarveiene for å komme direkte inn i menyvalget, for eksempel. 

Alt i alt gjør dette at vi sitter igjen med et "første generasjon"-inntrykk av NEX-5. 
Det er et konsept som definitivt har potensiale og i testperioden er det mange som har latt seg imponere av det bittelille kameraet som skuffer unna 7 bilder i sekundet i "speilreflekskvalitet", men de små irritasjonene gjør at vi heller anbefaler deg å vente til neste iterasjon av NEX; forhåpentligvis med flere knapper, berøringsfølsom skjerm og gjerne en oppdatering av menylogikken. 
