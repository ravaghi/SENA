Philips Steam & Go
Smart damppistol fikser jobbene der strykejernet blir for varmt, men du kan ikke pensjonere strykejernet ennå. 

Inspirert av store og kostbare dampstasjoner de fleste renserier og eksklusive klesbutikker har, har Philips utviklet en liten dampoppfrisker. 

Den lille damppistolen skal ikke bare være hendig når du ikke orker å dra frem strykejern og strykebrettet, men gjøre stryking og oppfrisking av sarte tekstiler og vanskelige snitt enklere. 

Vi har testet, og Steam & Go kan ikke erstatte strykejernet. 
Men det er så effektivt, men mildt, på de sarteste stoffene at renseriregningen på selskapstøyet kan bli kraftig redusert. 

Dette er Steam & Go 

Steam & Go er en hendig damppistol, som er klar til å rette ut krøllete og skrukkete klær på under et minutt. 

En liten plastbeholder som sitter på skaftet fylles med vann, og du kontrollerer dampen med å trykke inn en bryter på håndtaket. 
Den skal være enkel i bruk, den eneste regelen er at den må holdes i oppreist posisjon, som en pumpespray, for at den skal virke. 

Ikke bare skal den være effektiv, men den skal også gjøre det enklere å stryke vanskelige klær, som sarte stoffer, eller plagg med legg, plisserte tekstiler eller andre sømmer som er vanskelig å stryke. 

Den er liten og hendig, og skal være enkel å ta med på reise. 

I bruk: 

Damppistolen er meget enkel og intuitiv i bruk; plug & play om du vil. 
Vannkammeret løsner lett og er enkelt å feste. 

Etter vi plugger i støpslet og skrur på på jernet, er det klart på under et minutt. 
Vi kontrollerer dampen ved å trykke inn en knapp på håndtaket, litt som en hårtørker. 

Dampen skytes ut med en viss fart, men er langt svakere enn damperne vi kjenner fra renserier og eksklusive klesbutikker. 

Under kan du se damperen i aksjon: 

Pluss for en smart knapp på støpslet, der du kan skru den av og på. 
Du trenger altså ikke trekke ledningen ut og inn så ofte, om du har plass i garderoben til damppistolen, noe som sliter på ledningen. 
At på-knappen er på støpselt men ikke på selve damppistolen gjør også at det liten fare for å komme borti på-knappen ved en misforståelse. 

Resultat: 

Damperen er effektiv og fjerner lett skrukker og rynker på de aller fleste tekstilene og plaggene vi har prøvd. 
Den fungerer utmerket for å dampe opp brettekanter på ull- og kasjmirgensere, skrukker etter at plagg har hengt litt feil i klesskapet eller ligget sammenkrøllet i en koffert. 

Det plisserte silkeskjørtet ble også som nytt, noe vi hittil kun har klart å gjenskape når vi har sendt det til renseriet. 

Den er også meget effektiv for å rette ut skrukker på tykkere vinterkåper som har ligget sammenbrettet på loftet i sommermånedene, selv om dette krever litt mer arbeid. 

Men ikke alt er lett som en sommerbris. 
Noen ganger er den litt for effektiv, og etterlater seg dråper på stoffet, noe som får en litt uheldig effekt på de mest sensitive silkestoffene. 

Der den svikter mest, er imidlertid på de litt vanskeligere jobbene. 
Den gamle silkeskjorten fra 70-tallet der stoffet er skjevt slitt og utvidet - og sømmen virker for liten for stoffet, klarer vi ikke dampe opp pent. 
Det er mulig vi hadde klart det med hjelp av et ekstra sett hender, men her må vi ta strykejernet til hjelp. 

Vi sliter generelt også med områder nær sømmer; ermer, krager og alle ytterkanter av plagg og tekstiler. 
Her må vi ha annen hjelp. 
(Rettetangen er forøvrig vår venn i nøden på stoffer som tåler varme flater, som bomullsskjorter.) 

Merk at tøyet, naturlig nok er fuktig etter behandlingen, men dette forsvinner etter få minutter ved å henge det opp. 

Konklusjon: 

Philips Steam & Go vil aldri erstatte strykejernet vårt. 
Et apparat som ikke fungerer godt nok på hele plagget, ut i alle kanter og hjørner, er ikke godt nok. 

Men det er et fantastisk tillegg. 
Den jobben det gjør på våre mest sensitive klær, det vil si, de plaggene vi vanligvis leverer til rens, ikke fordi de ikke kan vaskes, men fordi vi ikke klarer å få dem til å se presentable ut etterpå, kan spare oss for betydelige beløp hvert år. 

Prisen på 599 kroner er for vårt vedkommende spart inn etter to avlyste besøk til renseriet. 
