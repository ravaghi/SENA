Filmanmeldelse:Asterix 
- Byplanleggeren 

Asterix og Obelix er tilbake slik de skal være - tegnet! 

Etter de lite morsomme «live action» Asterix-filmene (med Gérard Depardieu som Obelix, trolig den siste gangen han har labbene sine på et fransk nasjonalklenodium), er det godt å se de tapre gallerne i animert form igjen. 

«Asterix – Byplanleggeren» 
(«Asterix: 
Le Domaine des Dieux») 

Godt animert også. 
Figurene ser riktignok en smule plastiske ut, som om de var laget av gummi. 
Men billedlikheten med karakterene slik vi husker dem fra tegneseriealbumene, er upåklagelig. 

Historien stammer fra det 17. albumet, utgitt i Norge i 1975. 
Romerne, med en sur Caesar i spissen, forsøker nok en gang å løse problemet Gallia – landsbyen som nekter å underlegge seg imperiet. 

Denne gangen ved å anlegge en ny by, Urbania, like utenfor Gallia. 
Lite populært blant Gallias innbyggere, selvsagt, som setter mer pris på fred, ro og individualisme enn de fleste. 
Og er klare for å slå tilbake, med eller uten styrkedrikk. 

«Byplanleggeren» er litt friskusaktig, kanskje fordi den opprinnelige historien ikke helt holder til én time og 25 minutter. 

Tempoet er «moderne», med noen vitser for voksne – og en småtåpelig musiklasekvens – lagt inn underveis. 
Asterix selv blir kjapt en bifigur i det store persongalleriet. 
Det hendte jo i albumene også. 

Helt vellykket er «Byplanleggeren» ikke. 
Det gjelder å være glad i karakterene, for selve plotet er ikke all verdens engasjerende. 
Dette sagt: 
Det avsluttende slaget er god animert action. 
Og har villsvin noen gang sett mer digg ut? 

MORTEN STÅLE NILSEN 
