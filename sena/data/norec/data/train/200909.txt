EyeToy:Play 2 

Nå begynner virkelig dette lille partykameraet å komme til sin rett. 
Den nye EyeToy: 
Play-disken er mye mer underholdene enn den første. 
La festen begynne! 

Du husker vel det lille EyeToy-kameraet til PlayStation 2 som dukket opp i fjor sommer? 
Det er hyggelig å se at flere og flere spill i disse dager benytter EyeToy-funksjonalitet, blant annet har vi i det siste mappet ansiktene våre på karakterene i spill som This Is Football 2005 og THUG 2, og det er jo gøy. 
I disse dager kommer det også flere EyeToy-spill som SEGA Superstars, og den nye, offisielle EyeToy-disken. 

LES OGSÅ: 

EyeToy: 
Play 2 er en samling av minispill, perfekt egnet til fester eller vorspiel. 
Disse minispillene er imidlertid langt mer gjennomførte enn tidligere. 
Du må selvsagt først sørge for at EyeToy-kameraet ditt er riktig plassert og at belysningen er god, og når du skrur på din PS2 er det bare å velge om du vil spille alene eller mot andre, og videre hvilke spill du har lyst å kose deg med. 

Slå i luften 

Og utvalget er godt: 
Vi har spilt luftgitar, bordtennis, saget, ristet milkshake, spilt baseball og fotball, rømt fra fengselet og mye, mye mer. 
Spillene er ikke lenger bare en teknologidemo, nå er det faktisk mye mer underholdende. 
Spion-spillet, der du må komme deg ut av et fengsel, unngå vakter og deres lyskastere og plukke opp diverse gjenstander, er kanskje det mest imponerende og kreative av spillene. 
Men vi falt også for luftgitar og bordtennis. 
Felles for disse er at du blir svett, kommer til å se teit ut, og le deg i hjel. 
Det anbefales selvsagt å ha selskap, da blir moroen komplett. 

Og det er også mulig å spille opptil fire spillere mot hverandre. 
Da utfører man de samme oppgavene etter tur, og hvis poengsummer blir lik, må motstanderne slåss mot hverandre. 
Alle deltakerne blir representert med små dokker med deres ansikt på, og halve moroa er å se dokkene sparke hverandre etter gjennomført omgang. 

I tillegg til de vanlige spillene, har EyeToy: 
Play 2 også et spionkamera. 
Denne kan du sette opp til å reagere på lyd eller bevegelse. 
Da blir skjermen på TVen skrudd av, og hvis noen roter rundt på rommet ditt blir vedkommende tatt bilder av uten å merke det. 
Fullstendig useriøst, selvsagt, men en morsom ide! 

EyeToy 2 er totalt sett langt mer komplett enn det første spillet eller Groove-pakken. 
Utviklerne har vært mer kreative, og spillene har lengre levetid, og først og fremst er det ren underholdning. 
Vår PlayStation fremstår mer og mer som den ultimate partymaskinen, med SingStar og EyeToy i flittig bruk, noe som selvsagt tiltrekker seg folk når vi skal ha fest. 
Og det er vel det som er meningen? 
