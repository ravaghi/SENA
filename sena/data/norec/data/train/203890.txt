Aktivitetsarmbåndet som blir for enkelt
Det koster mindre enn de mest populære, men er på langt nær like bra. 

Denne testen er gjort i forbindelse med en samletest av aktivitetsarmbånd vinteren 2018. 
Du kan lese oppsummeringen her. 

Huaweis aktivitetsarmbånd ligger i den nedre enden av prisskalaen. 
Det er et enkelt aktivitetsarmbånd, men er dessverre ikke spesielt bra. 

Dårlig skjerm, lite informasjon 

Skjermen er utrolig lyssvak, selv innendørs, så det er til tider umulig å se hva som står på den. 

I tillegg får du ikke mye aktivitetsinformasjon når du løfter opp armbåndet for å se på skjermen; kun skritt, ellers er det klokkeslett, dato og batteristatus. 

Du finner litt mer i undermenyene, men de er litt knotete å komme til. 
Det er kan sveipe sidelengs på skjermen for å se antall forbrente kalorier og hvor mye du har sovet. 

Sveiper du opp eller ned, kan du måle puls (eller i hvert fall prøve, det fungerer bare innimellom), og så kan du også starte en treningsøkt i form av løpe-, gå- eller sykkeltur. 

Det dog er fort gjort å bomme, så det blir mye trykking og sveiping frem og tilbake. 

Dårlige apper 

Skal du få noe ut av Huaweis aktivitetsarmbåndet, må du altså bruke mobilappen, eller mobilappene. 

Som med Samsung Gear Fit 2 Pro, må du laste ned en Huawei Wear-app for å sammenkoble mobil og armbånd samt en separat Helse-app. 
Eller dessverre, må vi nesten si. 

Det er lite tilpasningsmuligheter i Wear-appen. 

I Helse-appen får vi svært lite detaljert informasjon om vår daglige aktivitet, og det finnes heller ingen sosiale funksjoner. 

Du kan for øvrig få varsler fra telefonen på Huawei-armbåndet, men skjermen er så liten at det ikke er noen vits. 
Vi endte opp med å skru det helt av. 

Har du for øvrig glemt passordet til brukerkontoen din, kan det hende du ikke får brukt armbåndet ordentlig på en stund. 
Kontogjennoppretting hos Huawei kan nemlig «ta flere dager eller lengre» fikk vi beskjed om da vi prøvde å tilbakestille passordet. 
Ikke bra. 

Teller ikke nok skritt 

Det kanskje største problemet med aktivitetsarmbåndet er imidlertid at skrittelleren teller for få skritt. 
Den ligger konsekvent en god del skritt bak de andre aktivitetsarmbåndene vi har testet. 

Men; da vi bare gikk rundt hjemme som vanlig, oppdaga vi at det ikke registrerte noen skritt i det hele tatt - trolig fordi vi ikke svingte noe særlig med armene. 

Vår erfaring er at man alltid skal ta skrittellingen til aktivitetsarmbånd med en klype salt, men dette blir for upålitelig. 

Konklusjon 

Hadde det ikke vært for prisen, hadde det blitt full slakt av Huawei A2. 
Det er i det hele tatt et dårlig gjennomført produkt, med svak skjerm og lite brukervennlige apper. 

Selv om det koster under 500 kroner, er det rett og slett ikke verdt pengene.​ 
