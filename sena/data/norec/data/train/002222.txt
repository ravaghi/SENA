Nærværmeldingen
Christel Alsos legger nye farger til den rustfargede grunnpaletten på sin mest spennende utgivelse så langt. 

Tida flyr når man har det gøy. 
Det er snart ti(!) år siden Fauske-artisten Christel Alsos ble plukket opp av (daværende) Sony BMG etter en opptreden på Tore Strømøy-programmet Noen bedre. 

I 2006 kom debuten Closing The Distance, som i likhet med oppfølgeren Tomorrow Is (2010) var såpass preget av et låtmateriale og et lydbilde ferdigformatert for Starbucks’ søvnigste avkroker at selv ikke hovedpersonens uvanlige stemmeprakt maktet å gjøre det interessant. 

Noe har definitivt skjedd siden sist. 
Svenske Tobias Fröberg – kanskje best kjent for sitt arbeid med Ane Brun – er hanket inn som produsent, med umiddelbart hørbar effekt. 
Den organiske ensrettingen avlastes med et knippe freidige detaljer, der perkussivt skrammel, spøkelsesaktige harmonier og – fremfor alt – synther av ymse slag fargelegger låtene subtilt, men kledelig. 

Men dette handler først og fremst om gode melodier, og de er i et flertall på Presence. 
Åpningssporet «Always Hoping», Joakim Berg-duetten «Let’s Pretend» og singelen «Conquer» – albumets klare høydepunkt – representerer alle en velkommen orientering mot det nåtidige skandinaviske poplandskapet. 
I tillegg er dramatiske «Remember It Now» og gjennomvakre «I Can Take Anything» eksempler på at også de mer dvelende øyeblikkene her fungerer. 

Ikke alt her føles like nødvendig, slik musikk i denne sjangeren gjerne vinner et par terningøyne på. 
Døsige spor som «Found» og «Follow Me» – symptomatisk nok plassert mot slutten av albumet – er pene, men ikke stort mer, og blir i denne sammenhengen for generiske til å gjøre inntrykk. 
Og er ikke «gamle rustne trommemaskiner og analoge keyboards», slik forhåndsomtalen lover, for lengst på vei til å bli den nye singer/songwriteren? 

Det virker mistenkelig slik. 
Men Christel Alsos er like fullt i ferd med å finne sin naturlige form et sted mellom hudløst alvor og leken eksperimentalisme. 
At hun i prosessen høres yngre og mer vital ut enn noensinne, er en gedigen bonus. 
