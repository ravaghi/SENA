Mestermøte på midten
Før var det Kingston-trollmannen Lee Perry som lagde kompet mens andre sang. 

Her er det derimot den engelske ambient/tekno-duoen The Orb som sørger for rytmene mens den gamle reggae-helten tar vokalen. 
De virker ikke umiddelbart som noen opplagte samarbeidspartnere, men Alex Paterson og Thomas Fehlman i The Orb er nært knyttet til dub, en sjanger som Lee Perry i aller høyeste grad var med på å utforme. 
Låtene her er skrevet av de tre i samarbeid, med unntak av Perry/Junior Murvins gamle "Police & thieves". 

Perrys tidvis maniske vokal gir ikke alltid mening, men den er tøff å lytte til. 
The Orb har ofret de harde danserytmene til fordel for et tilbakelent dub/house/reggae-komp skreddersydd for Perry. 
Jo da, dette funker utmerket for alle parter. 

Beste spor: 
"Man in the moon", "Thirsty". 
