Lasse Stefanz - «Rallarsväng»
Lyden av dansesko mot treplatting, lyden av dansebandsommer. 

Det tok førti år før Lasse Stefanz imponerende nok inntok førsteplassen på VG-lista sist uke. 
Det betyr ikke at svenskene har gitt ut en knakende god plate - for det har de ikke - men det beviser at det er den eldre garde som virkelig kjøper plater om dagen. 
Som med all tradisjonell dansebandmusikk er det minimalt med utviklingstrekk å spore hos Lasse Stefanz, annet enn en hederlig duett med Eldkvarns Plura Jonsson. 
Men slik er det i denne sjangeren; utvikling blir sett på som den store, stygge djevelen. 
Her skal folk gis det de tror de vil ha, ikke det som andre mener de bør ha. 
Derfor er malen fremdeles nok med dansbare låter bygget pinlig nøyaktig over samme lest. 
Lasse Stefanz skiller seg ørlite positivt ut med en til dels bredere instrumentering i sitt uttrykk - faktisk serverer de et par gitarsoloer som hever seg ferdighetsmessig over røkla av allmenn dansebandutøvelse, og ingen skal ta fra denne gladgjengen det gode humøret. 
Eller evnen til å gjøre sin trofaste menighet i godt humør. 
Mer kan man ikke forlange av bruksmusikk. 

Anbefalte kjøp: 
«En rundet i baren», «Innan alt er för sent» og «Angel Lee». 
