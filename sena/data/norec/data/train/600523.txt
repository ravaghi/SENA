Velsmakende mellommåltid
Danmark 2012 

Regi: 
Susanne Bier 

Manus: 
Susanne Bier og Anders Thomas Jensen 

Skuespillere: 
Trine Dyrholm, Pierce Brosnan, Kim Bodnia, Paprika Steen, Line Kruse, Sebastian Jessen, Thomas Jessing 

Musikk: 
Johan Söderqvist 

Sensur: 
Tillatt for alle 

Egnethet: 
Voksen 

Dette er danske Susanne Biers nyeste film (hun ble i fjor beæret med Oscar for "Beste utenlandske film"). 
Hun har tidligere blant annet laget dramaet "Efter bryllupet" med Mads Mikkelsen. 

Vi tar med en parentes om at den norske tittelen, "Sommerbryllup i Italia", må være kreert av saksbehandler i kommunen. 
Den danske originaltittelen lyder "Den skaldede frisør". 

Denne gang serverer hun oss et drama/en komedie, som åpner i Danmark, deretter føres handlingen over til Italia. 
Det dreier seg om et ungt par, hun dansk, han engelsk, som skal inngå ekteskap i Italia. 
I Italia fordi brudgommens far (Pierce Brosnan) eier et stort, gammelt hus der, han er internasjonalt beskjeftiget i konditorbransjen. 
Brudens mor (Trine Dyrholm) har nettopp gjennomgått en kreftoperasjon, hun er i den anledning skallet og bærer parykk. 
Hun sliter med en utro bøffel av en ektemann (Kim Bodnia). 

Det er egentlig brudens mor og brudgommens far denne filmen skrur seg omkring, etter hvert, selv om den har mange, kvikke sidespor og mange portrettskisser. 

Det er et tema, en type filmkategori, som er laget med variasjoner mange ganger tidligere, som bitre drama, som satirer, som vemodige komedier, som løpske lystspill. 

Dette er en mild og sympatisk dramakomedie, uten de store svingninger eller overraskelser, med sine fine stemninger, sine burlesk komiske opptrinn, sine sympatiske typer og sine dumme svin, og sine søte konflikter. 
Det er et paradoks, søte konflikter, men det passer faktisk her. 

Susanne Bier registyrer det hele med varmt sinn og en stødig, elegant hånd. 
Trine Dyrholm vet vi behersker det meste, vi husker henne sist som "Isdronning" i "En kongelig affære". 
Her spiller hun sin sympatiske frisør med finstemt kraft. 
Pierce Brosman er jo desidert mest kjent som James Bond gjennom tre filmer. 
Han er mer en type enn han er en allsidig skuespiller, noe i retning av hva Gary Cooper i sin tid var. 

Sum: 
Som et lett og velsmakende mellommåltid. 
