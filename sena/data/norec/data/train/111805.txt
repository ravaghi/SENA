Spillanmeldelse:Laber Harry 

For sjette gang pøser Electronic Arts ut en bunke Harry Potter-spill. 
Og det er tydelig at de nå går på autopilot. 

Visste du at dersom man stablet alle Harry Potter-spillene oppå hverandre, ville stabelen vært synlig fra månen? 

OK, det har kanskje ikke kommet ut SÅ mange spill om den vesle trollmannen, men bunken er allikevel betydelig. 
Syv utgivelser i forskjellige versjoner til ti forskjellige spillkonsoller har det blitt til nå. 

Og når «Harry Potter og Halvblodsprinsen» til PC, PS3, Xbox 360, Wii, DS, PSP og PS2 nå lempes ut i spillbutikker, er det åpenbart at EA har gitt opp å videreutvikle den interaktive Harry Potter-opplevelsen. 

Dette spillet har jeg nemlig spilt før, opptil flere ganger. 
Det er så likt det aller første Harry Potter-spillet i oppbygging at tiden ser ut til å ha stått helt stille. 

Versjonene til PS3 og 360 har best grafikk, men i øvrig innhold er versjonene til PC og de stasjonære spillkonsollene mer eller mindre like denne gangen. 

DS-versjonen av spillet følger også malen fra de mer grafikktunge versjonene tett, men fokuserer mer på enkle minispill, adventurelignende oppgaver og bruk av den trykkfølsomme skjermen. 

Felles for alle spillene er også at de ikke fungerer uten filmen eller boken, du får usammenhengende bruddstykker av historien og bruker disse som utgangspunkt til å løse forskjellige trollmannoppgaver (inkludert rumpeldunk, duellering og denslags) og generell utforsking av Galtvort. 

Målet er å tilfredsstille en enorm fanskare som ønsker å «være» Harry Potter en stakket stund. 
Når sant skal sies er det meget mulig dette ønsket innfris - det er ikke et direkte dårlig spill dette her, og mange av oppgavene har åpenbare verdier. 

Men ved å gå minste motstands vei og levere en såpass lettvint og forutsigbar spillopplevelse som dette, plasserer EA Harry Potter-spillene i samme kategori som actionfigurer og trollmannkostymer. 

Hvilket er en grov undervurdering av spillmediet - og av et stadig dypere og mer interessant Harry Potter-univers. 
Nok en gang har EA latt muligheten til å skape den ultimate Harry Potter-opplevelsen glippe. 

PS: 
Basert på PS3- og DS-versjonen av spillet. 
