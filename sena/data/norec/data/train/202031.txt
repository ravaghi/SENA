Testet:Audi S3 sportsedan 

Har alle sedanførere hatt? 
Nei, sier Audi. 

Sedan er blitt en utdøende karosseriform hva salg angår i Norge. 
Så mye penger som bil koster, kombinert med endret livsstil gjør at folk flest krever en mer allsidig bil. 

Den eneste kundegruppen som fortsatt ser ut til å kjøpe biler med sedan-form, er pensjonistene. 
Mitsubishi Lancer, Skoda Rapid og VW Jetta er typiske eksempler. 

Tidligere i år kom også Audi med samme variant til Norge, uten at salget vil gå i taket av den grunn. 
Kompakt SUV er en av de få modellseriene med salgsvekst i Europa, så hvorfor velger Audi å satse på den trauste formen? 
Svaret ligger i Kina, hvor sedan er hot. 
Toyota Corolla (sedan) ble dessuten verdens mest solgte bil i fjor, ikke minst takket være eventyrlig stort salg i Asia. 

Men her sitter altså vi i Monaco, Europa. 
Lilleputtstaten viser seg ikke fra sin beste side med sildrende novemberregn og friske vindkast. 

Audi har rullet ut verstingutgaven av A3 Sportsedan (spenstig navn for å bøte på imaget, muligens?) med 300 hester. 
Den ildrøde bilen er tilgjengelig i to versjoner – med sekstrinns manuell kasse eller med sekvensiell S tronic-kasse. 

Rally Monte Carlo 

Vi velger førstnevnte for en mest mulig «mekanisk» kjøreopplevelse. 
S3’en skiller seg fra den vanlige sedanen med sportsligere grill og støtfanger. 

Luftinntakene er større, bagasjelokket har fått en liten spoiler, speilhusene har aluminiums-look og hekken preges av diffusor med fire potter. 

Bilen ser kompakt og sint ut, ingen tvil om det. 
Vi ruller i vei oppover fjellveiene. 
Det er her kjøreruten går under Rally Monte Carlo, så det er ingen tvil om at veien innbyr til inspirerende kjøring. 

Se flere bilder av Audi S3 Sportsedan: 

-Vroooom-tschaaa! 
Tett omsluttet i gode bøtteseter føles det helt naturlig å tømme et par gir på disse veiene. 
Turboen suser og motorlyden fra fire sylindre er bra tunet for å bidra til en god kjøreopplevelse. 

Flere vil nok savne en grommere lyd fra en større motor, men av hensyn til miljø- og utslippskrav, må også Audi kutte sylindre og motorvolum på sine motorer. 

Men har det noe si for ytelsene? 
Nei! 
S3 Sportsedan skyter fart som ei kule, straks vi legger gassen i bånn ut av en skarp sving i andregir. 
0–100 km/t er opplyst til 4,9 sekunder, og toppfarten er som seg hør og bør sperret ved politisk korrekte 250 km/t. 
Miljøet vinner også ettersom CO2-utslippet begrenser seg til 159 g/km. 
Lommeboken din vil også sette pris på et snittforbruk på 0,69 l/mil. 

Drift på alle 

Firehjulstrekket quattro er standard på S3-en, men ettersom A3 er blant Audi-modellene med tverrstilt motor, så sitter det her Haldex-løsningen og ikke Torsen-differensial. 

Forskjellen er at førstnevnte ikke har permanent trekk på alle fire hjul. 
I stedet flyttes kreftene gradvis bakover etter behov. 
Men med mindre du har utallige laurbærkranser fra en drøss seire innen ulike rally hengende hjemme på veggen, så vil ikke dette oppta deg nevneverdig. 

Forblir nummer to 

Grepet er uansett godt og kjøreopplevelsen er god. 
Det eneste vi etter noen mil tar oss i å savne er enda mer råskap. 
Når du vet at det snart kommer en RS3-variant, vil du naturligvis kjøre rundt i den visshet om at du vil forbli nummer to. 
Dessuten er Audi så klinisk korrekte i sin måte å lage slike biler på, at de helt store hjertebankene uteblir. 
Det blir litt for streit, om du skjønner. 

Når vi innledet med å snakke om pensjonistbiler, så er det innlysende at Audi ikke ser på disse som potensielle kunder. 
Konkurrenter er heller ikke nevnte Mitsubishi Lancer eller Skoda Rapid. 
I stedet er det Mercedes CLA. 
Foreløpig får du riktignok ikke den med større motor enn 250 med 2-liter på 211 hester. 
Senere kommer kanskje BMW 2-serie i en tilsvarende sedan-versjon? 

Forblir en sjeldenhet 

Prisen gjør at S3 Sportsedan uansett vil forbli et sjeldent syn på norske veier. 
Estimert pris er 750 000 kroner med manuell kasse og 765 000 kroner med S tronic. 
Verditapet etter tre år kan vi bare forestille oss. 
Som ekstra salt i såret, kan vi legge til at det i USA snakkes om en pris rundt 240 000 kroner … 

Se til side for det og du får en underholdende, rask og tøff Audi – likevel spørs det om ikke flesteparten enten vil gå for S3 Sportback eller vil vente på storebror RS3 når den en gang kommer neste år. 
