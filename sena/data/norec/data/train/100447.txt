Tarja:«My Winter Storm» 

GENRE: GOTH-ROCK (Vertigo / Universal) 

Vinterstormen blir brutal i år ... 

«My Winter Storm» er Tarja Turunens første utspill etter at hun ble sparket ut av Nightwish for to år siden. 
Her kjører hun både operaelementet og metalsidene til dette bandet ut i det ekstreme, i en kald og konseptuell ramme som ikke tar slutt før det har gått en drøy time og vi har svettet oss gjennom 18 (!) låter. 
Borte er de gode låtene, borte er dynamikken og følelsesregisteret i Tarjas klassisk skolerte stemme - hennes klokkeklare sopran blir like enerverende og skarp som en nyslipt dolk etter kun et halvt minutt. 
Tilbake står en maskinell park av stakkato-gitarer, Tarjas sagbladstemme og dramatiske arrangementer helt blottet for varme i en usedvanlig pompøs hybrid som aller mest minner om bastardbarnet til «Whitch Witch» på speed og liksom-skummelheten til landsmennene i Lordi. 
Og hvorfor maltraktere Alice Coopers klassiske «Poison»? 
Selv ikke orkene i Tolkiens «Ringenes Herre» hadde orket dette soundtracket til sine mørke gjerninger. 

ANBEFALT KJØP: 
«Our Great Divide» 
