Varmt om valg
Regi: 
Chen Kaige. 
Med: 
Tang Yun, Lui Peiqi, Chen Hong, Wang Zhiwen. 
Kinesisk drama. 
Tillatt for alle. 

Varmt og severdig fra Kina - om en 13 år gammel fiolinvirtuos som følger sitt hjerte og tvinges til et tidlig og vanskelig livsvalg. 

En gang vant han Gullpalmen for det fantastiske kinesiske filmepos «Adjø, min konkubine» - 50 års, kinesisk samtidshistorie rullet frem gjennom en fortelling om tre venner. 

Men som sin kollega Zhang Yimou har den berømte kinesiske regissør Chen Kaige gått veien fra de storslåtte til de enklere formater. 
Som ikke desto mindre i klar, konsentrert form rommer atskillig om «the human condition» - de dype og evige dilemmaer. 

I «Sammen med deg» har den musikkelskende Kaige puttet historien om svære og evig gyldige verdivalg inn i den enkle beretning om en 13-årig kinesisk gutt. 
Et fiolintalent av helt usedvanlig kaliber, som hans fattige og svært enkle far både oppfatter og vil hjelpe frem - koste hva det koste vil. 

Ganske snart får gutten sin store sjanse - en strømlinjet vei mot en gyllen fremtid. 
Men også et par gode, ikke fullt så karrieregunstige venner. 
Samt en dramatisk og opprivende nyhet. 

Etter en lang og rotete opptakt finner historien sin linje. 
Regissørens kjærlighet har sprunget frem gjennom kaos, og vi er snart på parti med filmens opptil flere tvilsomme karakterer. 
Alle - sett en smule på avstand - også arketyper, som representerer langt mer enn seg selv. 

Kaiges beste er den ikke. 
Men midt i sin vaklende balanse mellom kaos og klarhet, nøkternhet og melodrama er den absolutt blant hans varmeste, viktigste og gjennomført gyldige. 

ELLEN MARGRETHE SAND 
