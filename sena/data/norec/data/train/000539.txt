Curling3D HD
På med klovnebukse og tålmodighet! 

For første gang har jeg prøvd et curlingspill på iPaden. 
I det hele tatt, tror jeg faktisk. 
Jeg kan veldig lite om curling, men lar meg absolutt underholde når jeg ser det på tven. 

...jeg velger meg selvfølgelig klovnebukse. 

Det som underholder meg er jo at Trulsen og Ulsrud og Nordby gjør sakene sine så himla elegant. 

På iPad stiller det seg litt annerledes, siden det er helt opp til meg selv å plassere steinene med genial presisjon og eleganse. 
Det er stor fallhøyde. 

Jeg skal avsløre allerede nå at Curling3D innfrir. 
Jeg lar meg fengsle, kanskje aller mest fordi det er så sykt vanskelig. 
Jeg må gjøre det om og om igjen, jeg må øve, være fokusert og bruke tid iPaden. 
Her er det ingen snarvei til suksess, og det går i spillets favør. 

Distraherende lyder 

Den kjipe chilloutmusikken skrur jeg bare av umiddelbart. 
Jeg kan velge å beholde lydeffektene, men skrur av dem også, siden sukkingen og stønningen fra publikum bare minner meg på hvor elendig jeg er. 

Utseendet på Curling3D går også i spillets favør. 

Lagdraktene jeg kjenner fra sist OL er med, og jeg velger meg selvfølgelig klovnebukse. 

Og dame. 
Jeg later som jeg er Dordi. 

Enkelt, men supervanskelig. 

En enkel (kanskje litt for enkel?) håndgrafikk i starten viser meg hvordan jeg enkelt kan bestemme om og hvordan steinen kan spinne med eller mot klokka, og hvor hardt jeg vi sende den ut. 
Umiddelbart sendes steinen ut, og kosterne styres enkelt ved å gnikke eller ikke. 
Så langt høres alt såre enkelt ut. 
Men så var det å treffe 'boet', da... 

Som sagt, her finnes ingen snarveier, ingen måte å lære av motstanderen på annet enn å bare prøve og prøve. 

...kampene mot kompisen din vil være mye morsommere. 

For min del gikk første runde mellom Norge og Canada 0-18. 
Da fikk lønnesirupsgjengen seks poeng bare i første runde, med åtte steiner til rådighet. 
SEKS POENG!! 
Det var rett før jeg spurte gameren ved siden av meg i baksetet på bussen om han ville ha iPaden min mot at jeg fikk hans DS. 

Den taktiske ordkrigen er i gang 

Men så klarte jeg rett og slett ikke å slutte. 
Og jeg spilte alle ti rundene. 
Siste runden greide Canada å få inn ett poeng, ikke mer. 
Så jeg er på rett vei. 
Og jeg har allerede startet en ordkrig med Canada før neste kamp. 
Nestenamerikanere, kaller jeg dem. 

Antallet steiner og runder kan selvfølgelig justeres ned. 
Og jeg vil anbefale deg å spille mot iPaden før du spiller tospiller med en venn. 
iPaden vil nemlig lære deg spillet mye raskere. 

Selv om kampene mot kompisen din vil være mye morsommere. 

Curling3D HD er tilgjengelig for iPad. 
