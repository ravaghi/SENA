«En affære» med Tarjei Sandvik Moe er blitt en flat erotisk thriller
Den kåte læreren er så dum og enfoldig at hele filmen kollapser. 

Et helt år med #metoo krever et nytt refleksjonsnivå i filmer og kunstverk om aldersubalanse i seksuelle relasjoner. 

Den norske spillefilmen 
En affære av Martin Henrik Dahlsbakken var ferdig i 2017 og virker utdatert når den nå får kinolansering. 
Hovedpersonen er en gymlærer som fremstår som så naiv og enfoldig at hele filmen kollapser. 

Hverken skummelt eller stilig 

Allerede før fylte 30 år har Dahlsbakken laget et bredt spekter av filmer, fra roadmovie og grottegrøsser til fransk noir. 
En affære hinter stadig til den erotiske thrilleren, men blir aldri skummel eller stilig. 

Andrea Bræin Hovig spiller den kåte læreren Anita, Tarjei Sandvik Moe (fra Skam) hennes 16 år gamle elev. 

I første scene er Anita plassert i et arkitekttegnet rikmannshjem som oser av overfladisk dekadanse. 
Kostymer og scenografi er holdt i samme jålete stil – Anita har en flott fasade finansiert av den advokatpraktiserende ektemannen. 
Da må det jo råtne på innsiden, er det overtydelige poenget. 

Henge i kveld? 

Også lærere kan være løse kanoner på dekk. 
Men denne Anita virker direkte anelsesløs idet hun kaster seg ut i et forhold til eleven. 
Kun i et par innledende scener forsøker hun å oppdrive litt anfektelse, deretter er hun i sine følelsers vold. 

Anita peprer eleven med tekstmeldinger sent og tidlig («Takk for sist. 
Henge i kveld?»). 
Hun oppsøker ham på fotballtrening, i hjemmet hans og på utesteder. 

Dahlsbakken vil opplagt gjøre henne til en slags utilregnelig psyko. 
Det malende, pompøse lydsporet signaliserer ulmende galskap hele veien. 

Det refereres til en brokete fortid i et par flyktige scener, men Anita har ingen rift eller dybde eller ondskap som kan gjøre henne til en interessant karakter. 
Hun er amatørmessig som stalker og ufarlig som utpresser. 

Sandvik 
Moe er god 

Da har Tarjei Sandvik Moe mer å spille på i rollen som Markus. 
På manipulerende vis kan han bytte sex mot forventede tjenester. 
Markus kan også fremstå som en tenåringsgutt som reagerer på læreren med en blanding av ubehag og begjær. 

I en skarp og modig scene – innspilt i en bil – har Sandvik Moe et ansiktsuttrykk som får publikum til å se ham som overgrepsoffer innhentet av eget maktspill. 
I et glimt blir 
En affære den erotiske thrilleren den forsøker å være. 

Bræin Hovig har gjort det før 

Ofte virker det forfriskende når filmskapere vil omstøte innarbeidede kjønnsrollemønstre. 
Som når en moden kvinne har sex med en ung gutt. 

Andrea Bræin Hovig har vært med på en slik snuoperasjon før. 
Også i filmen 
Det er meg du vil ha (2014) av Dag Johan Haugerud spiller hun en lærer som forelsker seg i en elev. 
Hele filmen består av en monolog der læreren forteller om overgrepet/forelskelsen. 

Utrolig nok er den monotone hverdagssettingen mer urovekkende enn thrillerelementene i En affære. 
Bræin Hovig makter å gi liv til en karakter som i forelskelsens rus vrir seg ut av sine samvittighetskvaler og på den måten overfører det moralske dilemmaet på publikum. 
I En affære blir samme dyktige skuespiller hengende fast i en flat karakter. 
