Sol og svovelregn over Jæren
Mørkemann fra Hå møter frisk randabergbu. 

Bård & Børre Band: 
"Dog nærmare mi grav" 

Bård Halsne fra Randaberg og Børre Bratland fra Varhaug fortsetter der debuten slapp, men utforsker også nye veier. 

Bratland bringer med seg lyden av bøyde nakker, mens Halsne er en frisk melodisnekker. 
I Bård & Børre Band møtes de på midten. 
Bratland gir ellers ut musikk som dystre General Forsamling. 
Halsne spiller country i Hans Williamsen og Avløysarane og vet hva som skal til for at en melodi huker seg fast. 

De åpner med "Gå", om hva som kan vente deg i byen. 
Koring, gitarspill og blåserne til Ole Ellingsen gjør låten langt luftigere enn hva Bratland selv ville vurdert. 

Medprodusent Torbjørn Solum og Jørgen Aasland bidrar, mens trommis Kenneth Andersen er fullverdig medlem. 

"Det e' greit" er sprek Elvis-country, og "Bibelen i mi hånd" kunne vært Kaizers. 
Tittelkuttet "Dog nærmare mi grav" har allerede en fot i graven, mens rockabillyen "Hogga" har en referanse til Øystein Sunde. 

"Kæ æ gildt" er svoveltale, mens "Høna å plukka" er sangen der alt faller på plass. 

Beste spor: 
"Gå", "Høna å plukka". 
