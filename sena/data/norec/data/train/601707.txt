Best i år også
I fjor på denne tiden ga vi her i avisen en sekser på terningen for Helene Bøksle sin juleplate, ”Det hev ei rose sprunge”. 
Vi gjør det igjen. 
For nå er hun her med en nyutgivelse. 

Forandringene er ikke store. 
Her er to nye låter. 
En av dem er en flott duett med Vidar Johnsen på en norsk versjon av The Pogues sin klassiker ”Fairytale of New York”. 
Den andre nye sangen er ”I den søte juletid”. 
Den runder av et fantastisk album som det er mulig å nyte fra begynnelse til slutt. 
Det skyldes selvsagt først og fremst Helene Bøksle sin fortryllende stemme, men også det organiske og autentiske uttrykket. 

Musikken er stappet full av en passe dose med strykere, fløyter og kor. 
Og akkurat som i fjor er det den Secret Garden-aktige ”Mitt land” som stikker av med høydepunktet. 
Men du verden så mye annet vakkert det kan springe ut av ei rose som Helene Bøksle. 
Ikke minst på det nakne og gripende tittelkuttet. 
