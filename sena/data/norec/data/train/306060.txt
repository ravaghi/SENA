Shetland er sober britisk krim for oss som liker Morse og Rebus
Verdt å følge i seks episoder. 

NRK1: 
I Storbritannia er denne runden av den noe trauste, men selvsagt sobre «Shetland» sendt ut som sesong 4, i Norge snakker vi om sesong 3. 

Vi har sett de to forgående og trives godt i naturskjønne Shetland blant annet i lag med etterforsker Perez, spilt av solide Douglas Henshall. 

Han er som vanlig den mer sindige etterforskeren som også fortsatt utsettes for et press på hjemmebane og som fortsatt er veldig sliten. 
Men, han er en fagmann som ikke tar snarveier for å slenge folk i buret. 
Perez benytter seg av tålmodighet, nøysomhet, erfaring og de små detaljer. 

Denne gangen må han gjenåpne en gammel drapsetterforskning, noe vi har sett mange ganger tidligere, og det er noe «detektiver» ikke alltid er glade for ettersom det setter dem i et særs dårlig lys. 
Plottet er ei heller særlig originalt. 
Ungjenta Lizzie Kilmuir ble funnet kvalt i 1993. 
En lokal fyr ved navn Thomas Malone blir mistenkt, seinere tiltalt og så dømt for drapet. 
Han soner i 23 år før ny teknologi, en DNA-prøve, viser at Malone ikke er drapsmannen. 
Han løslates. 
Flytter tilbake til gården i det vesle øysamfunnet. 
Her blir han ikke møtt med hatter og ballonger. 

Men, dette blir ikke nok en kalde spor-påskekrim ettersom det skjer et nytt drap, nesten med en gang Malone er på plass igjen. 
Denne gangen er det en ung journalist som blir funnet drept. 
På samme måte. 
På samme stedet som 23 år tidligere. 
Nok å bryne seg på for sympatiske Perez, han som også må bale med sterke fordommer i eget politikammer. 

Etterforskningen på Shetland går også i stampe. 
Tosh (Alison O'Donell) og Perez (Douglas Henshall) finner spor som fører dem til fagre Bergen likevel i ganske så godt vær faktisk. 
Men, det er ikke bra det som etterforskerne finner av brunsvidde spor på Vestlandet der det også dukker opp tre norske skuespillere, blant annet Hege Schøyen. 
I tillegg til en islending og en svenske som også spiller norske politifolk. 
Vi snakker dialekter ikke på heimebane. 
