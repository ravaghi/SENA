Angelinas action
Hun fremstår som en sårbar superkvinne med Spidermans krefter. 
Angelina Jolie er høstens actionhelt. 

Amerikansk filmindustri har en solid tradisjon når det gjelder thrillere der CIA, Secret Service og presidenter er involvert. 
Legg til en dose kald krig og Russland, og oppskriften er klar. 
Ut fra disse kriteriene er det ikke oppsiktsvekkende nytt «Salt» har å by på. 

Men filmen har Angelina Jolie, ikke som tegneserieheltinne eller sexsymbol, men som en hardtslående, skarp, smart agent med snev av følelser. 
En kvinnelig krysning av Jason Bourne og Jack Bauer, og med en overbevisende troverdighet selv når hun dundrer seg gjennom et mektig oppbud av armerte politimenn. 
Selv James Bond ville blitt parkert på sidelinjen av denne dama. 

I tillegg har filmen konspirasjonsteorier av det overdådige slaget. 
Det handler om en mulig atomkrig mellom USA og Russland, slik det ofte gjør når amerikanske film- eller TV-helter i actionsjangeren skal skapes. 
Tilhører Evelyn Salt (Jolie) CIA, eller er hun en etterlevning av de beinharde russiske agenter med forankring i den kalde krigens dager? 
Det er spørsmålet som driver filmen fra skanse til skanse i effektivt driv. 

Phillip Noyce' pulserende regi har høyt tempo uten hvilepuls. 
Selv de tradisjonelle forfølgelsesscenene med biler og trucks involvert går på høyoktan. 
Dermed overser man med et skuldertrekk enkelte absurde usannsynligheter. 

«Salt» er et handlingsmettet eventyr som til fulle viser Angelina Jolies evner som aktør i actionsjangeren - uten en eneste sexscene involvert. 
