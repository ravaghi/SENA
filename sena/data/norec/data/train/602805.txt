Stresset kanin
"Petter Kanin" er nok en av disse barnefilmene som virker livredd for å kjede sitt publikum. 

ANIMASJON 

"Petter Kanin" 

Australia/England/USA 2018 

Originaltittel: 
Peter Rabbit 

Regi: 
Will Gluck 

Manus: Will Gluck, Rob Lieber 

Skuespillere: 
James Corden, Margot Robbie, Elizabeth Debicki, Daisy Ridley, Rose Byrne, Domhall Gleeson, Sam Neill 

Norske stemmer: 
Christoffer Staib, Anders Bye, Siri Nilsen, Marion Ravn, Ina Svenningsdal, Malin Pettersen, Christian Ingebrigtsen 

Aldersgrense: 6 år 

Etter to på alle måter svært vellykkede "Paddington"-filmer de siste årene, kommer det ikke overraskende at flere klassiske britiske barnebokfigurer får prøve seg i det samme dataanimasjons- og "live action"-hybridformatet. 
"Petter Kanin", løst basert på de drøyt 100 år gamle bøkene til Beatrix 
Potter, prøver dessverre litt i hardeste laget. 

Vitsene kommer så tett at de er nær ved å slå hverandre i hjel. 
Actionsekvensene er heseblesende og til tider direkte voldelige. 
Lydsporet domineres av dundrende hip hop og pop. 
Når i tillegg ord som "nepotisme", "antropomorfisme" og "hors d'oeuvre" uten videre slenges ut, kan man begynne å lure på hvem dette egentlig er ment for: seksåringer eller foreldrene deres? 

Både små og store kommer til å le mer enn én gang – undertegnede likte spesielt godt hanen som blir like forbannet hver gang solen står opp – og animasjonen holder like høy standard som vi etter hvert har lært oss å forvente. 
Men mens man med glede tar et andre og tredje gjensyn med go'-bjørnen Paddington, føles det ikke spesielt presserende å treffe hans masete slektning kaninen igjen. 
