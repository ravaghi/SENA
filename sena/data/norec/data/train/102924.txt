Singelanmeldelse:Milde Marit 

Er det virkelig tre år siden forrige Marit Larsen-plate? 

LÅT: POP Marit Larsen: 
«Coming Home» (EMI) (Fra «Spark» som kommer 18.november) 
Det virker nemlig som om hun har vært i bevisstheten vår helt siden den gang, etter fortjent braksuksess og turnering både her hjemme og på kontinentet, spesielt i Tyskland. 
Nå starter hun neste runddans i Norge igjen, og etter å ha hørt hennes nye single er det fristende å konstatere at, jo da - Marit Larsen er definitivt hjemme igjen. 

Musikalsk også. 

«Coming Home» innehar alle velkjente Marit Larsen-kvaliteter. 
Da snakker vi altså om en søt og lett kjærlighetssang med ditto mild og sødmefylt vokal og et refreng som sitter akkurat der det skal. 
Det eneste nye som kan skimtes denne gangen er et nær coldplay'sk arrangement som utover i låta tenderer til å ta for mye plass fra en komposisjon som definitivt holder mål i en atskillig mer renskåret og naken utgave. 

Duoen Marit Larsen og produsent Kåre Chr. Vestrheim har åpenbart funnet sin suksessrike formel på hennes to foregående album, men denne gangen kan de likevel ikke beskyldes for å ta store sjanser. 
«Han er utrolig flink til å utfordre meg», sier Marit Larsen om Vestrheim i presseskrivet til denne singlen. 
Det høres bare ikke helt slik ut, svarer vi. 
Men igjen - er det nødvendig å ta sjanser om du skal holde på et trofast publikum? 

STEIN ØSTBØ 
