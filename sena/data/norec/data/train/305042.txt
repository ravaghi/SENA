«Et av tidenes viktigste metalband»
Lønningsdag for Dave Mustaine og thrashpionerene Megadeth. 

||| 
ALBUM: 
Dave Mustaine er forbannet, og det har han vært store deler av sitt liv, skal man tro det man leser i mediene. 

Men nå er sinnet hans i det minste fokusert og velartikulert. 

«For this I was chosen/Because I fear nothing» , snerrer han, mens Chris Brodericks gitar hyler uavbrutt. 

Kompromissløs 

Medadeths karriere har vært preget av interne konflikter, rusavhengighet og byråkratitrøbbel, men de siste åra har det virket som om Mustaine har funnet tilbake til de gamle grunnverdiene. 
«United Abominations» (2007) var i alle fall et stort skritt i riktig retning, noe som leder oss til «Endgame». 

Umiddelbart, slår platen deg som grunnleggende kompromissløs. 
Ved første gjennomlytting kan det nemlig virke som om de melodiøse refrengene som løftet «Countdown to Extintion» til en andreplass på de amerikanske hitlistene på tidlig 90-tall, har tatt baksetet. 

Som en kule 

Det er likevel ikke helt riktig. 
Det er riktig nok få av dem, men når de først melder sin ankomst, sitter de som en kule i en pansret vogn. 

Med «44 Minutes» har nemlig Mustaine skrevet sitt beste refreng siden «Symphony of Destruction». 

Når Mustaine skriver megetsigende tekstlinjer over langstrakte og sødmefylte melodilinjer, er det få som slår ham. 

Stor historieforteller 

Man kan mene mye om Dave Mustaines republikanske ståsted, men ingen kan ta fra ham at han er en stor historieforteller. 

Aggresjonen i musikken får en helt egen brodd av hans innbitte tirader mot et samfunn i forfall. 
Da kommer det også godt med at riffmesteren Mustaine er i storform. 
Låter som «Headcrusher», «1.320» og «Bite the Hand» bobler over av presisjonsriffing, halsbrekkende gitarsoloer og militant tromming, og viser med all tydelighet at Mustaine var en av de viktigste arkitektene da Metallica formet utrykket sitt rundt «Kill 'Em All». 

Noen låter er blekere om nebbet enn andre, men i sum viser «Endgame» at Megadeth er et av tidenes viktigste metalband når bøkene skal gjøres opp. 
