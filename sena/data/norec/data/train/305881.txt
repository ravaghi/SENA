Dinosaurer til høystbydende
Nesten like spennende som den 25 år gamle originalen. 

FILM: 
Verden skal hensettes i dinosaurfeber igjen. 
25 år etter at Jurassic-universet oppsto med Steven Spielbergs oppsiktsvekkende «Jurassic Park», er film nummer fem klar: 
«Jurassic World: 
Fallen Kingdom». 
Det føles nesten like sensasjonelt som første gang. 
Og like spennende. 

Dinosaurene er utrydningstruet som aldri før, også i denne filmen. 
Den utgjør del to av en Jurassic World-trilogi, hvor den første kom i 2015. 
Igjen handler det om gale forskere som ikke bare vil genmanipulere fram nye og farligere arter. 
De vil også gjøre business på dem. 
Tenk deg verdien av dinosaurer til bruk i krig. 
Vi snakker masseødeleggelsesvåpen! 

I røyk og damp 

Colin Trevorrow, som hadde regien på forrige film, er med på manussiden denne gang, igjen sammen med Derek Connolly. 
Regissørstolen er nå overlatt til J.A. Bayona, som her har maktet å skape et og annet uforglemmelig øyeblikk. 
En diger Brontosaurus som fader ut i røyk og rosa damp er ett av dem. 
Nesten som det bildet vi alle har på netthinnen av dinosaurenes «egentlige» utryddelse. 

Det dreier seg om et vulkanutbrudd på Isla Nublar, øya som ligger vest for Costa Rica, der dinosaurene har herjet fritt i tre år etter ødeleggelsene. 
Nå er de igjen utrydningstruet - av flytende, brennende lava. 
En redningsoperasjon må iverksettes. 
Men er dyrene verdt det? 
Filmen rammes inn av en høring i den amerikanske Kongressen, der Dr. Ian Malcolm (Jeff Goldblum, som også spilte i den opprinnelige filmen) må uttale seg om det hensiktsmessige i å bevare disse livsfarlige artene. 
Her er dilemmaer til ettertanke, både i forkant og etterkant av actionscenene. 

Idealistene 

Bryce Dallas Howard og Chris Pratt spiller også denne gangen det dinosaurvennlige, idealistiske og småkranglende kjæresteparet Claire og Owen. 
De blir engasjert av Lockwood, den tidligere partneren til vitenskapsinvestoren Hammond. 
Oppgaven er å bringe dinosaurene i trygghet til en ny øy, hvor de angivelig skal få leve i frihet. 

Lockwoods høyre hånd og forretningsfører, Eli Mills, har imidlertid andre planer. 
Dinosaurene skal selges til høystbydende. 
Skumle investorer fra hele verden har meldt sin interesse. 
En Triceratops som kjæledyr til guttungen? 
En hær av aggressive Velociraptorer? 
En hittil ukjent hybrid - den fryktinngytende Indoraptor, spesialutviklet som våpen i krig? 

Slott 

Indoraptoren er genetisk spleiset slik at den kan både adlyde en ordre og aldri slippe et definert mål. 
Den er en av de 11 artene som reddes fra lavaen på Isla Nublar og fraktes til Lockwoods slott og laboratorier i USA. 
Bortimot halve filmen foregår her i middelalderske omgivelser. 
Lockwoods lille barnebarn, Maisie, er tilsynelatende det eneste normale vesenet i disse dystre omgivelsene. 

Som i ethvert Jurassic-univers er også denne filmen spekket med vanvittige fluktscener foran åpne dinosaurgap og gigantiske klør. 
Claire og Owen formelig danser ballett gjennom ødeleggelsene og unngår som alltid å bli spist, med et nødskrik. 
Andre er ikke like heldige, for å si det sånn. 
Dinosaurer som klatrer i tårn på eventyrslott som speiler seg i månelys, er unektelig et spesielt syn. 

Dinofeberen er på vei tilbake, og den er smittsom. 
