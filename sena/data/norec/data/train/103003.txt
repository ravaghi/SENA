«THE GREATEST MOVIE EVER SOLD»:Kjøpt og betalt 

Den frittalende dokumentarfilmskaper Morgan Spurlock serverer et friskt og ironisk blikk på fenomenet produktplassering. 
Med geskjeftig pågangsmot avkler han en bransje der ordet profitt er enerådende. 
Han gjør det med sjarmerende sluhet, til tross for at han gjentar seg selv i større grad enn nødvendig. 

Mannen som ertet på seg burgerkonsernet McDonald's med «Supersize me», er direkte og tydelig i doku-sjangeren. 
Han går ikke for det finstemte, men for det effektive. 
For å belyse fenomenet produktplassering tar han tyren ved hornene og blir selv en del av den utskjelte bransje; han lar ganske enkelt en rekke produkter og varer betale for hele filmen. 
Det er vel kun i verdens største kapitalistland akkurat det kunne skje. 
Og det skal en del av merkevarebransjen ha - de er uredde og ærlige i sin iver etter å delta i noe som kan gi gevinst, selv om det betyr ironiske kommentarer i en film om selve bransjen. 

Interessante innsmett er intervjuer med intellektuelle kapasiteter som Ralph Nader og Noam Chomsky, samt regissører som Peter Berg og Quentin Tarantino. 
