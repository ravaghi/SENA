Spanske takter - tysk disiplin
Siden Giugiaro tegnet suksessen Ibiza, generasjon 1, tidlig på 80-tallet, har modellen vært merkets bestselger. 
Har den helt nye modellen noen sjanse her hos oss? 

Dette er faktisk femte generasjon Seat Ibiza siden den første kom i 1984. 
Det er derimot den første som kommer til Norge siden 2002-generasjonen (generasjon 3) – den fjerde ble aldri importert ettersom bilene fra den spanske produsenten ikke ble importert fra 2004. 

Men nå er merket fra Barcelona på plass igjen, og vi har allerede omtalt vårt besøk på fabrikken i Martorell i forbindelse med den planlagte returen. 

Innviet modul-plattform 

Seat har klart å selge 5,4 millioner Ibiza siden 1984, men den utgående modellen truet med å plassere Seat i glemmeboken i denne bilklassen. 
I fjor fikk de så æren av å innvie en helt ny Volkswagen-plattform, den minste versjonen av annen generasjon av konsernets modulære MQB-plattform. 

Den har fått navnet MQB A0 og gjorde sitt til at Ibiza, som vi skal se, er blitt en klart mer voksen bil. 
VW Polo ble neste modell ut på denne plattformen – den testet vi i fjor. 
En annen, men mer høyreist Seat ved navn Arona sitter på samme arkitektur, og den har vi også testkjørt. 
Det var for øvrig den første Seaten av den nye generasjonen vi prøvekjørte, allerede før importen ble gjenopptatt. 

Konkurrenter er det flust av, og om vi bare nevner de ikke-elektriske alternativene, dreier det seg om Toyota Yaris (i all hovedsak som hybrid), Ford Fieste, VW Polo, Skoda Fabia, Suzuki Swift, Citroën C3, Hyundai i20, Peugeot 208 og Mini - for å nevne biler som har vært solgt i mer enn 100 eksemplarer så langt i år. 

Utseendemessig føyer Ibiza seg harmonisk inn i Seat-familien av nyeste generasjon, hvis design karakteriseres av triangulære og trapesformede designelementer bundet sammen med skarpe, rene og svakt buede linjer til en helhetlig og gjenkjennelig formgivning. 

Kompakt og romslig 

Den ferske arkitekturen har gitt designerne mer armslag og har også gjort det mulig å bygge en mer praktisk og romslig bil enn forgjengeren var. 

Det er for øvrig mer riktig å snakke om en kompakt bil enn om en småbil. 
Dette inntrykket forsterkes av proporsjonene, som favoriserer innvendig plass uten å forringe den harmoniske formgivningen. 

Med sine 406 centimeter i lengden – omtrent som forgjengeren - og 178 i bredden (hele seks centimeter mer enn før), tilhører den kategorien som ligger litt mellom den tradisjonelle småbilklassen og kompaktsegmentet. 
Akselavstanden på 257 centimeter er også generøs – på bekostning av overhengene. 

Det er særlig bredden som gjør at bilen virker stor i interiøret, men samtidig er bakseteplassen generøs på grunn av at bakakselen er flyttet bakover. 
Ikke nok med det: 
Bagasjerommet er ganske så voluminøst med sine 355 liter. 
Det er heller ikke småbilmål. 
Den høye kanten bak gir imidlertid en vel høy lasteterskel. 

Interiøret ellers er Seats versjon av det ryddige VW-interiøret, med egen design, men mange tilsvarende elementer. 
For å ta det som trekker ned først: 
Her er mye hard plast og i vårt testeksemplar er de skinnende flatene i dashbordet belemret med mye reflekser når sollyset treffer dem skrått. 
Det positive: 
Instrumentpanelet er stort og lettlest og gir deg den relevante informasjonen på en grei måte. 

Testbilen med utstyrsnivå FR har den ganske dyrt utseende 8-tommers berøringsskjermen, logisk og sentralt plassert med betjeningen til klimaanlegget nedenfor og luftdysene over. 
Den er grensesnitt til Seats Media System Plus. 
Multimediesystemet integrerer speiling av innholdet i smarttelefonen din. 
Og heldigvis kan både lydanleggets volum og klimaanlegget betjenes uten å måtte plundre med skjermen. 

Tre sylindre med pepp 

Under panseret ligger en liten tass som gjør mer av seg enn man skulle tro når man ser den. 
1.0 TSI betyr en rekketreer med 999 kubikkcentimeter slagvolum som presterer 115 hestekrefter via turbolading mens den tilbyr et fyldig dreiemoment på 200 newtonmeter hvorav en god del er tilgjengelig fra et godt stykke nede i arbeidsregisteret. 

Det merkes ute på veien, hvor man raskt merker et godt skyv som deretter vedvarer og raskt får en til å glemme at det er en liten motor man har med å gjøre. 
Bare den metalliske duringen under pådrag minner om at det er en trebeint maskin som driver deg fremover. 
Etter testperioden hadde vi et snittforbruk på 0,59 liter per mil, som ikke er oppsiktsvekkende bra, men også reflekterer en del ganske frisk kjøring, og bykjøring, som denne bilen selvsagt er god på med sine begrensede ytre dimensjoner. 

På veien er Ibiza en ganske livlig krabat, og det Volkswagen-baserte understellet gjør en god figur. 
Å kjøre oppleves Ibiza som større biler gjorde for bare få år siden - betryggende og stabil på landeveien, kvikk og presis under svingkjøring . 
Dette med et lite forbehold når det gjelder den ellers presise styringen, som med fordel kunne gitt bedre tilbakemeldinger fra underlaget. 

FR-versjonen i test har et noe oppstrammet understell i forhold til basisversjonen. 
Den har også 17-tommers felger på 45-profil, som ser tøft uten å gå nevneverdig ut over kjørekomforten. 
Understellet er fast i fisken, men er godt avfjæret med effektiv demping, slik at den ikke oppleves stump over små ujevnheter. 
I det hele tatt er Ibiza en trivelig bil å kjøre i de fleste situasjoner, uten å føles så dynamisk som Ford Fiesta gjør. 

En overbevisende debut 

Seat etablerer seg som en seriøs aktør i denne bilklassen. 
Ibiza 1.0 TSI FR er et friskt pust i et segment der bilene etterhvert er blitt brukbare for langt flere enn før takket være forbedrede kjøreegenskaper, bedre innvendig plass og sterke nok motorer til å bevege seg utenfor de urbane områder. 

Utstyrsnivået FR inkluderer mobil-integrasjonen, doble enderør, 17-tommers alufelger, egen dekor med røde sømmer i interiøret, sportsseter og strammere understell, velger for kjøreprogrammer to-soners klimaanlegg og fartsholder. 

Prisen på testbilen slik utstyrt er 253.000 kroner. 
Det er det ikke noe å si på. 
Men litt mindre, nye Ford Fiesta, som begeistret oss i test, kommer til 243.000 som Titanium og 261.000 som topputstyrt Vignale, med sin utmerkede 1,0-liters 3-sylindrede bensinmotor på 125 hester. 
Det skal man ha i bakhodet. 

Tekniske data: 
