50/50
Joseph Gordon-Levitt er formidabel! 

50/50 handler om kreft. 
Og DERRR forsvant lysten til å se filmen, ikke sant? 

Jeg har det på samme måte. 
Jeg vil ikke vite om kreft. 
Jeg har både slekt og venner som er eller har vært rammet, men selv vil jeg ikke vite at sykdommen eksisterer. 

Men du bør likevel gi 50/50 en sjanse. 
Den forteller varmt, frodig og rørende om hvordan en ung mann takler diagnosen. 
Det er egentlig ikke en film om kreft, men om kraft. 
Livskraft. 

Må se døden i øynene 

Adam (Joseph Gordon-Levitt) får den vanskelige beskjeden helt ut av det blå. 
Ryggsmertene viser seg å være en sjelden kreftsykdom. 

Statistikken sier at 50% overlever, 50 % dør. 
Plutselig må han se døden i øynene, samtidig som omgivelsene reagerer på ulike vis. 

Han går i terapi hos den unge legestudenten Katherine (Anna Kendrick), som forsøker å hjelpe Adam til å bearbeide følelsene. 

Kloke observasjoner 

Kreft er seriøse saker, og dette kunne fort blitt en mistrøstig og deprimerende film. 
Det er derfor Seth Rogen er med, som høyst nødvendig komisk støtte, i rollen som kompisen Kyle. 

Han ser ut til å gjøre det samme som han gjorde i sine tidlige filmer, være den konstant høye brumlebassen, men har her et smartere manus å jobbe med enn vanlig, takket være forfatter Will Reiser. 

Hans historie inneholder kloke observasjoner rundt livet, kjærlighet, kameratskap og vårt forhold til døden. 

Blanke øyne 

Men det er Jonathan Gordon-Levitt som bærer filmen i en formidabel hovedrolle. 

Denne figuren kunne fort blitt totalt overspilt av feil skuespiller, men Gordon-Levitt vet hvilke knapper han skal trykke på til hvilken tid, og at det er bedre å holde igjen enn å øse alle følelser ut med en gang. 

Han gjør noen scener i denne filmen som gjorde mine øyne skikkelig blanke. 

Går motstrøms 

Filmen er bygget opp som en tradisjonell romantisk komedie, men regissør Jonathan Levine har forkledd den som en skrå independent-film. 

For eksempel jobber de to kameratene i Seattle Public Radio, som med en gang stempler dem som rare, for hvem jobber i radio, egentlig? 

Dessuten går filmen motstrøms ved å sette smellvakre Bryce Dallas Howard som bitch, mens mer vanlig utseende Anna Kendrick er den nye kvinnen. 
I en film som følger rom-kom-oppskrifta slavisk, ville de selvsagt ha byttet roller. 

Bange anelser 

Denne filmen er rimelig frisk til å handle om sykdom. 

Jeg skal innrømme at jeg gikk til 50/50 med litt bange anelser på grunn av kreft-temaet, men gikk ut en god historie rikere. 

Og kanskje, om jeg en gang skulle være så uheldig å bli kreftsjuk, kan jeg minnes 50/50 med takknemlighet. 
