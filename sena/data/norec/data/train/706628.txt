God, gammel glam
Lyden av den gang rocken lå på listene. 

Tyla's Dogs D'Amour: 
"In Vino Veritas" (King Outlaw/Border) 

Tilbake i 1982 var Timothy "Tyla" Taylor gitarist i Bordello Boys. 
De endret året etter navn til The Dogs D'Amour, og via en rekke soloprosjekter for Tyla har vi i dag Tyla's Dogs D'Amour. 
Gjennom alle disse årene har den godeste Tyla latt rocken få strømme ut upolert og røff i kantene. 

Noen overraskelser byr ikke mannen fra Wolverhampton på denne gang, heller. 
Han henter mye fra 70-tallet, glam og gammel Stones. 

"Empire" er noe Graham Parker kunne lagd i et energisk øyeblikk. 
"Bottle of red" hører hjemme i samme tiår, med en del å takke Bruce Springsteen for. 
Det som får gamle Tyla opp av senga om dagen, er the smile on your face and a bottle of red. 

"Black confetti" er i samme stil, og Tyla er innom sumpblues-aktige "Fuck off devil", glamrockeren "Everything to me" og kjærlighetserklæringen "I don't love anyone". 
Fine låter, alle sammen. 

Tyla kler lyden av saksofon og munnspill, men noen kutt kan med fordel skippes. 

Beste spor: 
"Empire", "Bottle of red", "I don't love anyone". 
