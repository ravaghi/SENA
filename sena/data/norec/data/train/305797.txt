Spenn setebeltene, hold fast på brillene
Tom Cruise (56) leverer ekte action. 

FILM: 
«Mission: 
Impossible - Fallout» gjennomsyres av et klassisk moralsk dilemma. 
Får du valget mellom å redde ett menneske du er glad i eller en hel sivilisasjon av mennesker du ikke kjenner - hva gjør du? 
Ja takk, begge deler? 
Der har du Tom Cruises rollefigur Ethan Hunt. 
For ham er ingenting særlig «impossible». 

Men glem grublingen, spenn setebeltene og hold deg godt fast i brillene! 
«Fallout», sjette kapittel i Mission: 
Impossible-franchisen er et langt sammenhengende stunt, som knapt gir en stakkar ro til å fundere på intrigen, dvs. oppdraget som Hunt skal gjennomføre. 

Halsbrekkende 

Virkelighetens Tom Cruise er 56 år gammel; han gjør de mest halsbrekkende, livsfarlige stuntene selv og vi vet jo at han har overlevd. 
Men likevel! 
Man føler seg som betalende tilskuer til en gladiatorkamp, ventende på at helten tar et feilsteg og forsvinner inn i løvens gap. 
Av og til føles det grotesk og nesten sykt. 
Skal en middelaldrende mann bli nødt til å utsette seg for slikt for å opprettholde statusen som superhelt i våre dager? 
Men vent, det er jo derfor vi forguder Cruises innsats i ei tid da all filmspenning er digitalisert og computergenerert. 
Dette er ekte vare, derfor sitter vi med hjertet i halsen. 
Som man jo strengt tatt skal i en god actionfilm. 

Prekestolen 

Her er alt du kan drømme om innen sjangeren. 
Fritt fall fra fly gjennom lyn og torden, motorsykkeljakt gjennom trange smug i Paris, klatring i heissjakt i Tate Modern i London. 
Helikopterstyrt i fjelltoppene i Kashmir. 
Eh, unnskyld, Prekestolen i Rogaland. 
Denne turistattraksjonen - ikke ti ville hester får meg opp dit etter dette! 
- er åsted for noen forfølgelsesscener så spektakulære at du mister pusten. 
Det er så vilt vakkert at høydeskrekk bare må fortrenges og glemmes. 
Til trøst for norske turistmyndigheter må vi her opplyse at mange av helikopterscenene i filmen faktisk er skutt i arabiske Abu Dhabi, med det stedet er heller ikke nevnt i «Fallout». 

Regissør Christopher McQuarrie, som også hadde regien på forrige Mission: 
Impossible-film, har med de spektakulære kampscenene i fjellmassivet overgått det meste av tidligere stunts i franchisen. 
Men de tradisjonelle elementene er på plass: 
Det er stadig et tilsynelatende umulig oppdrag som skal løses, og det er stadig noe som går fullstendig galt. 
Hunt og hans to faste hjelpere Luther (Ving Rhames) og Benji (Simon Pegg), blir satt på de mest hårreisende prøvelser med standardsvaret: 
«Vi jobber med saken.» 

Plutonium 

Nå handler det om å forhindre verdens undergang. 
Tre plutoniumsbomber er falt i hendene på terrorgruppa Apostlene, et syndikat av anarkister som har planlagt å plasseres dem i Roma, Jerusalem og Mekka, for slik å utrydde alle religioner under mottoet at mennesker trenger maksimal lidelse for å kunne oppleve fred. 
En av arkitektene bak utryddelsesplanen er den tidligere agenten Solomon Lane (Sean Harris) som all verdens hemmelige tjenester er på jakt etter. 
Han er ettertraktet vare som kan byttes mot plutonium. 

Her er skurker og dobbeltagenter av ethvert kaliber på ferde. 
Et interessant bekjentskap kalles Den hvite enken (Vanessa Kirby, kjent som prinsesse Margareth i «The Crown»). 
Hun er rik veldedighetskvinne/våpenhandler, utstyrt med springkniv i strømpebåndet og villig til å bruke den. 
Interessant er også CIA-agent Walker (Henry Cavill) som Hunt bli pådyttet fordi CIA-sjefen (Angela Bassett) ikke stoler på Hunts lojalitet. 
Rivaliseringen mellom Walker og Hunt er som mellom to stilarter i agentvirksomhet, slik CIA-sjefen ser det. 
Walker er en hammer der Hunt er en skalpell. 
Det skal manifestere seg flere ganger gjennom filmen. 

Interessant for norsk publikum er også møtet med en ravende sprø Dr. Nils Debruuk i Kristoffer Joners skikkelse. 
Han spiller en norsk forsker som blir satt ut av spill etter å ha levert koder til plutoniumsplanen. 
Norge er med andre godt representert i «Mission: 
Impossible - Fallout». 
Heldigvis for vårt internasjonale renomme er filmen blitt et særdeles vellykket stunt. 
Puh! 
