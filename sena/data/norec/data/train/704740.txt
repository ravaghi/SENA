Rett i veggen – atter en gang
Shift 2 Unleashed er sikkert et ypperlig bilspill. 

Jeg ser at andre anmeldere skryter av realismen i dette spillet, og du skal absolutt lytte til dem hvis du er en ensom, bilgal skrulling som liker å file på detaljer og ikke bryr deg om at det kan ta timevis å vinne noe. 

Jeg bruker å gjøre narr av folk som sier at spill er for vanskelige, for det er jo bare å øve. 
Men det er bare å innrømme: 
Jeg er simpelthen ikke flink nok, etter 15 års anmelding av spill, til å mestre dette spillet skikkelig. 
For meg er ikke dette morsomt. 

Men kanskje gidder du å bruke uker av livet ditt på å håpe på at du finner akkurat den rette utgangen på svingen, bremser i akkurat det rette øyeblikket og klarer å holde de kunstige motstanderne bak deg helt til mål. 

Etter hvert som du blir bedre, får du så klart tilgang på flere baner og biler. 
Du kan også bruke helt ekte penger online på å kjøpe alle bilene, men isåfall er du en sånn som ekte, ikke-juksende spillere bør spytte på. 

Jeg vil ha split screen, sånn at jeg kan spille sammen med venner i stua. 
Det får du så klart ikke, men du kan møte opptil 11 andre på nettet, om det er en trøst. 
Da slipper du jo mye av frustrasjonen ved enkeltspiller også. 

Egentlig burde jeg ha kastet dette spillet bort til anmelderkollega Arild Inge med vemmelse og bedt ham om å prøve det om han var så god som han gir inntrykk av. 
Han ville sannsynligvis ha frest gjennom uten problemer. 
Sukk. 
