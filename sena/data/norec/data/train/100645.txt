Betatesting pågår
«Warhawk» er et ypperlig spill som du bør kjøpe om en måned eller to. 

Noen ganger kommer det spill som utsetter spillanmelderen for dilemmaer. 
«Warhawk» er et slikt spill. 
Og jeg skal forklare hvorfor, straks. 

Men la oss ta det positive først. 
«Warhawk» er et krigsspill som må spilles på nett mot andre spillere. 
Du er en soldat i nær fremtid, som skal kjempe mot andre soldater. 

Opptil 32 spillere kan krige mot hverandre på to lag, i forskjellige kampanjer som å fange fiendens flagg, eller erobre områder. 

Og som flerspilleropplevelse er «Warhawk» ypperlig. 
På høyde med «Battlefield 2» på PC eller «Halo 2» på Xbox. 
Man kan kjempe som fotsoldat, i forskjellige kjøretøy, og selvsagt i spillets store stjerne: det flyvende Warhawk-skipet. 

Som i alle flerspiller krigsspill, tar det lang tid å bli god. 
Mange våpen og kjøretøy må beherskes, og spesielt Warhawk-skipet krever mye trening før man mestrer alle finessene. 
Det er også god balanse både i kartene og våpnene, noe som gjør at spillopplevelsen føles rettferdig. 

«Warhawk» er en forrykende flerspilleropplevelse, actionfylt, pent og engasjerende. 
Muligheten til å lage klaner og kjempe med venner gjør at dette spillet kommer til å være den regjerende flerspilleropplevelsen på PS3 i lang tid fremover. 

Men så var det dilemmaet da, og det er at samtidig som «Warhawk» er et herlig spill når man først får spilt det, er nettløsningene til Sony helt håpløse. 

Det er tilnærmet umulig å komme inn på de offisielle serverne som gir deg poeng og rangering, og man kan bli sittende lenge å lete etter et spill å logge seg på. 
Mangelen på køfunksjon gjør at man må prøve på nytt og på nytt på forskjellige servere. 
Over en time satt jeg en kveld, og da valgte jeg alt jeg kunne velge som så ut til å ha ledig plass. 

At det ikke finnes noen quick play-funksjon som leter opp en ledig server for deg om du bare vil ha et kjapt spill, er også amatørmessig. 

Dermed føles «Warhawk» litt som å kjøpe en betaversjon av spillet i dag. 
Mens spilldelen er balansert og fungerer utmerket, og fortjener terningkast 5, er nettdelen til Sony og Incognito altfor ustabil i dag. 

Det gjør det som burde vært en flaggskiptittel for Playstation 3 til en unødvendig frustrerende og ustabil opplevelse som jeg ikke vil gi mer enn terningkast 3. 

Dermed ender jeg opp med terningkast 4. 

Meldingen fra utviklerne er at de holder på å rette opp i alle disse feilene, og at spillet vil bli oppdatert over nett, så jeg tviler ikke på at ting vil bedre seg, og at det vil nærme seg femmeren i løpet av høsten. 

Og det er bra, for «Warhawk» er en super spillopplevelse som fortjener å bli spilt av mange. 

PS: 
«Warhawk» er kun i salg over nett (via Playstation Store), og er utelukkende et multiplayerspill (online, systemlink, splitscreen). 
En butikkversjon er ventet i slutten av september. 

Scener fra PS3-spillet Warhawk. 
