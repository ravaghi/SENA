Sjekk den forskjellen:Derfor er Norge bedre enn Frankrike 

HAMBURG (VG) 
Norge er storfavoritter mot Frankrike. 
VG har vurdert finalelagene i åtte kategorier. 
De peker mot en klar norsk seier. 

VM-finalen starter på 0-0 kl. 17.30 i Barclaycard Arena. 
Den må vinnes der og da. 
Men Norge har klare fordeler på papiret: 
Bedre enn Frankrike i seks av de åtte kategoriene. 

Totalt er håndballjentene helt suverene også i terningkastenes verden: 44-33 over Frankrike ifølgeVGs vurdering. 

Frankrike før finalen: 
– Håper vi ikke taper med 10 mål 

Norge møter ingen nasjoner oftere enn Frankrike. 
I 2017 er det blitt tre seire av tre mulige, mens også mesterskapshistorien viser et klart norsk overtak. 
Håndballjentene har vunnet ni kamper, Frankrike bare tre, i løpet av 20 år. 

Og bryter vi det ned til de virkelig avgjørende kampene – finaler, semi- og kvartfinaler – er statistikken helt knusende. 
Det står 6-0 til Norge. 
Inkludert VM-finalene i 1999 og 2011. 

Målvakter 

Norge: 
Terningkast 6 

Frankrike: 
Terningkast 4 

Katrine Lunde og Kari Aalvik Grimsbø har en samlet redningsprosent på 43, mens Amandine Leynaud/Cleopatre Darleux står på 36 i VM. 
Lunde har reddet bortimot 10 prosent flere skudd enn den beste franske. 
Frankrike stiller med erfarne målvakter, men er langt fra å matche Lunde/Grimsbøs maksimale erfaring fra store finaler. 

Før du går videre - sjekk hvordan Nora Mørk fikk pressen til å bryte ut i latter! 

﻿ 

Bakspillere 

Norge: 
Terningkast 6 

Frankrike: 
Terningkast 3 

Nora Mørk, Stine Bredal Oftedal og Veronica Kristiansen har fungert optimalt i VM. 
Trioen er helt overlegne i scoringer og målgivende i forhold til franske Alexandra Lacrabere og Grace Zaadi, Allison Pineau og resten av bakspillerrekken til Frankrike. 
Her er forskjellen som aller størst på finalelagene. 

VGs analyse: 
Norge er favoritt 65/35 i VM-finalen 

Kantspillere 

Norge: 
Terningkast 4 

Frankrike: 
Terningkast 5 

Den eneste kategorien der VG vurderer Frankrike som hakket bedre enn Norge. 
Særlig er venstrekantene Manon Houette og Siraba Dembele blitt spilt opp oftere enn Camilla Herrem og Sanna Solberg. 
På høyrekanten er det jevnere og svakere i angrep. 
Men Amanda Kurtovic har spilt kant i kvart og semi. 
Det hjelper. 

Strekspillere 

Norge: 
Terningkast 5 

Frankrike: 
Terningkast 3 

Med Heidi Løke har Norge hatt verdens beste i mange år. 
Hun kommer rett fra en fødsel og har ikke spilt like mye i VM. 
Likevel leverer hun på toppnivå i perioder. 
Kari Brattset ikke like skuddsikker. 
Laurisa Landre har vært brukbar for Frankrike, men kan ikke konkurrere med den norske duoen. 

Forsvar 

Norge: 
Terningkast 5 

Frankrike: 
Terningkast 5 

Frankrikes aller beste kvalitet. 
Har faktisk sluppet inn 0,6 mål mindre pr. kamp enn Norge. 
Anført av veteranen Pineau smeller de til i alle dueller, takler så det svir, og følger opp hver andre med godt fotarbeid. 
Kari Brattset og Stine Skogrand har ført an i et norsk forsvar som variert fra 17 baklengs mot Russland til 31 mot Sverige. 

Angrep 

Norge: 
Terningkast 6 

Frankrike: 
Terningkast 4 

Det norske angrepsspillet har aldri vært så bredfullt som nå av retningsendringer, tempo- og plasskifter. 
Bakspillerne samarbeider godt med Brattset/Løke på strek og river i stykker alle midtforsvar. 
Dermed blir det færre utspill til kant. 
Frankrike er mer stakkato, ikke ufarlige, men har i snitt scoret seks mål færre enn Norge i VM. 

Hergeirsson om norsk barneidrett: 
– Den er som en sveitserost 

Kontring/retur 

Norge: 
Terningkast 5 

Frankrike: 
Terningkast 4 

Her har håndballjentene gjort et godt arbeid. 
Ikke tidenes kontringsspill, men det kommer både direkte kontringer ved Herrem og bølge nummer to bestyrt av Kristiansen, Oftedal og Mørk. 
Frankrike kontrer godt når de har sjansen, men mangler ettertrykket. 
Begge lag har levert et godt VM i de svært viktige returløpene. 

Trener 

Norge: 
Terningkast 6 

Frankrike: 
Terningkast 5 

Thorir Hergeirsson har som vanlig gjort få feil i mesterskapet. 
Bruker færre spillere enn i tidligere mesterskap, men nøkkelspillerne tåler det. 
Fantastisk grundig i forberedelsene. 
Smart og stødig i gjennomføringen. 
Olivier Krumbholz har vist kvalitet etter at han kom tilbake før Rio-OL, men den durkdrevne franske treneren befinner seg en etasje under Hergeirsson. 

Totalt 

Norge 44 

Frankrike 33 

﻿Vil du se mer av dette? 
Følg oss på Instagram: 
