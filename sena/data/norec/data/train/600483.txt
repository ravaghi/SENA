Nå er de her igjen!
Fra tid til annen dukker det opp filmer som forteller om at interplanetariske vesener har landet på Jorden, vår klode. 
Den type filmer er sterkt varierte i både form, tone og stemning. 
Fra bredt anlagt og kulørte spenningsdramaer, via små thrilleraktige produksjoner til det mer rørende og/eller sentimentale, som for eksempel "E.T.". 

Her har vi noe som ligger nær opptil den tradisjonelle grøsseren. 
Et meget amerikansk hus i en meget amerikansk forstad med en meget amerikansk kjernefamilie, opplever at huset deres blir hjemsøkt av krefter hinsides deres forståelse. 
Først en litt urovekkende mystikk, så vokser det til en kullsvart, dypt skremmende trussel. 
Inntil... 
Ja, det får du se selv.Underveis i handlingen sier en sakkyndig på området: 
"En del mennesker er redde for en invasjon fra Rommet. 
Saken er at den har foregått i årevis. 
Vesenene utenfra velger som regel en i en gruppe, gjerne en familie, ofte et barn. 
Deretter bruker de en form for fryktstrategi for å kidnappe den utvalgte." 

Denne grøsser/thrilleren bringer intet nytt. 
Verken til påstandene om at vi forlengst er blitt invaderte, bortsett fra kanskje å inngi angst i ubefestede sjeler. 
Den bringer heller ikke noe nytt til det omfanget og nivået av regi, manus, skuespillkunst som allerede finnes i filmverdenen. 
