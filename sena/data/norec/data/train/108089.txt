Melody Gardot - «My One And Only Thrill»
Kjølig og tilbakeholdent om kjærlighet og lengsel. 

Bortsett fra en sambaversjon av Harold Arlens klassiker «Over The Rainbow,» har den lys- og lydømfintlige New Jersey-jenta signert alle låtene selv. 
Flere av dem er veldig gode, som den nydelige balladen «Our Love Is Easy.» 

Enkelte ganger synger hun med en veldig kort vibrato, og en helt egen, kantete vokalimpro-stil som på «Etoile». 
Sterkest er stemmen i låter med innslag av blues, som «Lover Undercover», Hun har alliert seg med arrangøren Vince Mendoza, som nylig bidro på Silje Nergaards plate. 
Det er selvsagt lekkert og strøkent alt sammen, med referanser til både femtitallsjazz og utallige produksjoner med sangere og strykere. 

Det kan bli litt vel stillestående og tilbakeholdt i lengden, men Gardot er avgjort en spennende og original utøver. 

ANBEFALTE KJØP: 
«Baby I'm A Fool», «Who Will Comfort Me», «Our Love Is Easy», «Lover Undercover», 

CARL PETTER OPSAHL 
