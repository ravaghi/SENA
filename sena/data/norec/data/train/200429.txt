Sony Ericsson K600
Den andre UMTS-mobilen fra Sony Ericsson som er tilgjengelig i Norge er definitivt blant de peneste telefonene for tiden. 
Men er den funksjonell nok for de mer krevende brukerne? 
Vi prøvekjører K600. 

Den første 3G-telefonen fra Sony Ericsson som var bredt tilgjengelig her til lands var Z800, som dukket opp tidligere i sommer. 
Det var en fin telefon, men samtidig stor, klumpete, og ikke i stand til å måle seg med Nokias løsninger når det gjelder funksjonalitet. 

I disse dager kommer det en annen variant fra produsenten 
 en liten og stilig 3G-mobil som har et tiltalende ytre og en hyggelig prislapp, men er enda mer begrenset hva funksjonalitet angår. 
Det er rett og slett en ganske vanlig mobil som har støtte for videotelefoni og rask dataoverføring via 3G-nettet, men som ellers ikke gir spesielt gode muligheter for profesjonelle brukere. 

Lommevennlig og pen 

K600 er en ganske liten telefon, som utmerker seg med sitt stilrene og gjennomførte utseende. 
Hele mobilen er sølvfarget, og ikke overraskende er det et kamera plassert på baksiden. 
Linsen dekkes av et lokk. 
Et kamera til sitter rett ovenfor skjermen, og dette brukes til videotelefoni. 

Når vi skulle sette inn batteriet og SIM-kortet, oppdaget vi noe veldig stilig. 
I det siste har vi virkelig frustrert oss over batterideksler som var nesten umulig å få opp. 
Sony Ericsson har nå kommet med en glimrende løsning der lokket åpnes med to brytere fra siden, uten å bruke kraft. 
Det er virkelig en løsning vi liker godt, og håper at flere produsenter tenker ut noe lignende. 

På hver side av skjermen er det plassert to snarveisknapper; én av dem aktiverer videotelefoni-programmet, mens den andre åpner en snarveismeny. 

Flate taster 

Selve tastaturet er dessverre ganske skuffende. 
De flate knappene ser veldig stilige ut, men i praksis er de en plage å bruke. 
Nettopp fordi de er flate 
 det er vanskelig å treffe riktig knapp, og alt for ofte registreres ikke tastetrykkene. 
Tastaturet er muligens det største irritasjonsmomentet med denne mobilen. 

Fra tidligere av er vi vant med at de fleste 3G-telefonene er store, dyre og fullstappet med funksjoner. 
Det henger jo for så vidt litt sammen, det er gjerne mer krevende brukere som også har behov for raskere nettilgang. 
Men skal 3G-teknologien også nå de bredere massene, er det viktig med litt enklere mobiler som har en hyggeligere prislapp. 
K600 fyller for så vidt den rollen ganske bra, men vi blir likevel ikke helt imponert over hva den kan. 
K600 bygger nemlig på den samme plattformen som de fleste nylige SE-telefoner. 

Menysystemet er så godt som identisk med K700, K750, S700 og så videre, og skjermen har den etter hvert så velkjente 176x220-oppløsningen. 
Ikke at det er noe galt med det  skjermen viser meget fine bilder, og menysystemet er blant de mest lettfattelige og brukervennlige på markedet. 
Men samtidig føler vi at Sony Ericsson har stagnert litt i det siste, og det kommer for mange modeller som ligner på hverandre. 

K600 kan ta bilder med 1.3 megapiksels-oppløsning, men kvaliteten er hakket dårligere enn Sony Ericssons egne S700, som tar ypperlige 1.3 MP-bilder. 
Det er tydeligvis blitt gjort noen innsparinger her når det gjelder teknologien som brukes  men det betyr ikke at bildene er direkte dårlige, det er bare at det finnes bedre alternativer hvis du veldig gjerne vil knipse bilder med mobilen. 

Som sagt er det et lite VGA-kamera som peker innover mot deg, og er plassert ovenfor skjermen. 
For å aktivere videosamtale kan du trykke på den dedikerte videotelefoniknappen eller velge et kontakt direkte, og videoanrope vedkommende derfra. 
3G-nettet gjør det også mulig å benytte seg av høye nedlastningshastigheter, men hvis du befinner deg i et område uten UMTS-dekning, er det kun GPRS som er alternativet. 

Telefonen har nemlig ikke støtte for EDGE, som ville gitt oss relativt høye hastigheter selv uten 3G. 
Vi vil veldig gjerne ha en Sony Ericsson mobil som gir oss både UMTS og EDGE i samme pakke! 

Lite plass 

For de som er interessert i underholdning kan K600 by på både MP3-spiller og FM-radio. 
Det er imidlertid én stor ulempe 
 K600 har bare litt over 30 MB fri lagringsplass, og ingen støtte for minnekort. 
Derfor kan du bare glemme å bruke den som musikkspiller, minnet holder bare til å legge en et par sanger, og hvis du i tillegg tar bilder og installerer programvare blir det fort tomt for plass. 

Utover dette har selvfølgelig K600 full støtte for det aller meste. 
Det er en glede å sende meldinger i alle formater, du kan koble den trådløst til andre enheter via Blåtann, eller med USB-kabel, og det er et godt utvalg av applikasjoner som kalender, oppgaver, notater, stoppeklokke og så videre. 
Alt dette forventer vi fra enhver moderne telefon, og Sony Ericsson innfrir alltid på det området. 

K600 er altså en litt begrenset telefon, spesielt plages vi av at den har såpass lite minne. 
Kameraet er helt greit, mens tastene er ganske upraktiske. 
Men ellers er det sånne telefoner som forhåpentligvis vil gjøre 3G-nettet populært blant folk flest, og ikke dyre klumper med uendelig antall funksjoner. 
Vi håper å se flere motebevisste 3G-mobiler i fremtiden, men ønsker oss likevel en skikkelig UMTS-proffmobil fra Sony Ericsson snart! 
