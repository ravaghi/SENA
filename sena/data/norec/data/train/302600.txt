Litt over snitt
«Parker» har mye å gå på, men er et Jason Statham-produkt med brukbar underholdningsverdi. 

FILM: 
Taylor Hackford hadde stor suksess som regissør på 80-tallet med filmer som «En offiser og en gentleman» og «Against All Odds». 
Siden har han vært ujevn, med «Ray» i 2004 som et av få høydepunkter. 
Nå er 68-åringen blitt en del av Jason Statham-fabrikken, en bedrift som har levert semre produkter enn dette. 

Filmen er bygd på den enda mer produktive Donald E. Westlakes nittende roman om Parker, en profesjonell tyv med et tydelig Robin Hood-kompleks: 
Han stjeler fra de rike og gir til dem som oppfører seg bra overfor andre mennesker. 
Dessuten, siden dette er et Statham-produkt, må skurkene, inkludert ham selv, gjennom en lidelseshistorie. 
Statham er den nye Bruce Willis, han pines på vegne av oss alle. 
Han får til og med en slags nagle gjennom håndflaten. 

Desperat Jennifer Lopez 

Denne symbolikken er trolig ikke Hackfords hovedanliggende, selv om han så ut til å storkose seg da han regisserte «Djevelens advokat». 
Denne gangen har han fått beskjed om å passe på at det blir nok action, litt humor og et anstrøk av kjærlighet. 

Det åpner med et godt koreografert ran, hvorpå Parker blir forrådt av sine ferske partnere. 
Han drar til rikmannsbyen Palm Beach i Florida for å ta hevn og får eiendomsmegler Jennifer Lopez etter seg, i en rolle som ikke kler henne. 
Lopez presterer best når hun er selvsikker og målbevisst, som i «Out of Sight», ikke desperat, hysterisk og korttenkt. 
Michael Chiklis kunne også vært bedre utnyttet som hovedskurk, mens en raspende, surklende Nick Nolte virker to host unna et siste hjerteanfall. 

Blanding 

Hackford følger oppskriften, men han er proff på en gammeldags, effektfri måte og filmen er mer solid enn andre Statham-produkter. 
Den veksler i tone mellom røff action og en lettere «Ocean?s Eleven»-aktig stemning, med musikk som høres ut som den er rappet direkte fra Soderberghs film. 
Vi kan kose oss over vettskremte rikfolk og tenke at skal vi først ha proffe tyver her i verden, er det like greit at de er prinsippfaste som Parker. 
En svak firer på terningen. 
