«Mekka sjæl»
Regi: 
Tommy Wirkola. 
Genre: 
Komedie 

STJERNER: 
Stig Frode Henriksen, Tommy Wirkola, Linda Øverli Nilsen 

HANDLER OM: 
Jompa Tormann, som får sitt «forlovelseskaffe»-selskap ødelagt når alle gjestene blir nedslaktet av en røverbande. 
Bare han selv overlever, og nå vil han selvsagt ha hevn. 

DOM: 
De fleste vil ha lest noe om denne «hypede» filmen fra en gjeng glade amatører i nord, innspilt for under millionen. 
Spørsmålet nå er i så måte hvorvidt «Kill Buljo - The Movie» kan kalles en film, eller om vi snarere snakker om et halvtimelang utgave av hjemmevideo morsomhetene på youtube.com. 

Den tekniske kvaliteten er overraskende høy, filmens beskjedne utgangspunkt tatt i betraktning, og jo da, jeg humret. 
Det kompromissløse fokuset på bannskap, underliv og drekking er i seg selv såpass knallhardt at det påkaller en slags grim fascinasjon: 
Dette er en film laget av mennesker med en nesten rørende tro på at urin er det pulserende livsblodet i all komikk. 
Et par av de dummeste «ekle-for-enkelhetens-skyld»-scenene kunne med fordel ha blitt trimmet bort, likeså noen av de blauteste verbale «punchlinene». 
Men på en litt egen terningskala, hvor privat initiativ i distrikts-Norge teller unormalt mye, drister vi oss likevel til å gi dette overskuddspregede prosjektet en treer. 

«Kill Buljo» vil sannsynligvis gjøre best fra seg på DVD, som akkompagnement til vorspiel hos gutter som ikke er gamle nok til å drikke ennå. 
Men også på kino har filmen duften av en kritikerslaktet publikumssuksess. 
I tillegg til, som nevnt, urin. 

MORTEN STÅLE NILSEN 
