TEST:VW Sharan har plass til alt 

For de som trenger en seriøs familiebil er Volkswagen Sharan et godt alternativ. 

Det har blitt mange kompakte syvsetere å velge i de siste årene, men i disse er de bakerste setene kun til bruk en gang i blant, for barn og andre småvokste. 
Sharan er heller ikke en fullverdig syvseter i den forstand at de aller bakerste setene er like gode som de øvrige, men det er et vesentlig skritt opp fra lillebror Touran som også har syv seter. 

Sharan kom i helt ny utgave i fjor og vi har testet den foreløpig minste dieselmotoren, 2.0 TDI med 140 hestekrefter, i kombinasjon med utstyrsnivået Highline og dobbelkløtsjkassen DSG. 
Den koster fra 487.000 kroner. 
Billigste variant, med samme motor, men lavere utstyrsnivå og manuell girkasse, koster fra 439.000 kroner. 

Plass førsteprioritet 

Sharan konkurrerer i en litt smalere klasse enn nevnte Touran. 
I praksis er det Ford Galaxy som er denne bilens klart viktigste konkurrent. 
Det er plass som er disse bilenes fremste salgsargument, og der har Sharan mye å tilby. 

For her får du nemlig plass til en del bagasje selv med de bakerste setene oppe. 
Bagasjerommet er ikke veldig langt, men det er dypt og man kan laste langt oppover takket være en ganske rett bakluke. 
I tillegg går det faktisk an å sitte på bakerste rad for ikke alt for storvokste personer. 
Selv med den midterste seteraden i bakerste posisjon, sitter en person på 175 centimeter brukbart helt bakerst. 
Men heller ikke mer. 
Sharan er ikke så romslig som storebror Multivan, hvor tredje seterad er helt kurant også for storvokste, i tillegg til godt med bagasjeplass. 

Fleksibel 

Gledelig er det også at fleksibiliteten i interiøret er god. 
De tre baksetene kan reguleres helt individuelt og dessuten legges ned. 
Da blir også lasteflaten helt jevn. 
Det samme gjelder om du legger ned de bakerste setene. 
Man kan med andre ord få et digert og flatt lasterom. 
Det er også veldig greit å legge setene opp og ned. 

I de fleste tilfeller vil kanskje bilen bli brukt som femseter. 
I så fall får man et enormt lasterom på hele 809 liter. 

Greie kjøreegenskaper 

Selv om Sharan er stor, har den beholdt en hel del personbilpreg, både designmessig og ikke minst kjøremessig. 
Man føler ikke at man ofrer så veldig mye bak rattet på denne bilen. 
Tvert i mot er komforten god og kjøreegenskapene helt greie. 
Når man presser på litt i harde svinger, føles riktignok bilen litt tung og ikke like lav og stiv som eksempelvis Touran og Passat, men dette vil kun interessere de med sportslige ambisjoner. 
Og det er nok ikke så mange av de som kjøper en slik bil uansett. 

På vinterføre opptrer dessuten bilen stabilt og forutsigbart med god balanse. 
Hekken kommer om du går for fort inn i svingen, men reaksjonen skjer såpass langsomt at det ikke oppleves som dramatisk når ESP-systemet henter deg inn. 
Styringen er harmonisk, men ikke overdrevent følsom, noe vi i grunn heller ikke hadde forventet av en bil som dette. 

Passe sterk motor 

140-hesteren er ganske passe for denne bilen. 
Motoren har ikke det samme overskuddet som i eksempelvis Passat og Touran, men ytelsene oppleves helt greie. 
0-100 går på 10,9 sekunder og man føler man har nok krefter for de fleste situasjoner. 
En variant med 170 hester er også tilgjengelig, og om noen få måneder kommer det også en versjon med 115 hestekrefter, samt firehjulsdrift til 140-hesteren. 

Forbruket ligger på 0,57 liter per mil og CO2-utslippet på 149 gram per kilometer. 
Det må sies å være bra tall størrelse og ytelser tatt i betraktning. 

Fin komfort 

Motoren og girkassa samarbeider for øvrig godt og høyner komfortnivået i en bil som dette ganske markant. 
Sharan er nemlig en fin langtursbil. 
Fjæringskomforten er god, men oppsettet er så vidt litt over på den faste siden. 
Støynivået under norske forhold oppleves også som helt kurant og kvalitetsfølelsen i interiøret er på vanlig Volkswagen-nivå, altså bra. 

Stor bil 

Foran sitter man middels høyt og har brukbar oversikt over bilen, men heller ikke så mye mer. 
Dette er en stor bil, og det merkes under finmanøvrering i byen og andre trange steder. 
Skyvedører er imidlertid en fordel ettersom de tar mindre plass og gir et lettere innsteg til baksetene. 
Til den midterste raden hopper man fort inn, men vi savner litt lårstøtte til setene her. 
Det krever litt mer å komme seg inn helt bakerst, men man trenger ikke være turner for å klare det. 

Konklusjon 

Grovt regnet er Sharan fort 100.000 kroner dyrere enn en tilsvarende motorisert Touran, men så er da dette også en betydelig større bil. 
Ser vi til Ford Galaxy, ligger denne ganske likt i pris med Sharan med tilsvarende motorisering. 
Galaxy er hakket morsommere på veien og har omtrent de samme plassforholdene. 
Sharan har imidlertid en smule bedre kvalitetsfølelse innvendig og er noe gjerrigere. 
Dette er en jevn duell og man risikerer ikke stort ved å velge verken den ene eller andre. 

Alt i alt fremstår Sharan som en ganske typisk Volkswagen. 
Den er litt traust, men samtidig solid på de fleste punkter. 
Den har masse plass og god fleksibilitet, samt en velfungerende drivlinje og god kvalitetsfølelse og komfort. 
Det holder til en 5’er på terningen vår. 
