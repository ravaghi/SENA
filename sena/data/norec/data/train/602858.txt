Perfekt påskeuhygge
Leif G. W. Perssons politietterforsker Lars Martin Johansson, løser sin aller siste sak i «Den døende detektiven». 

«Den døende detektiven» 

PÅSKEKRIM 

Kanal: 
NRK1, serie i tre deler 

Sendetid: 
Alle tre episodene sendes på langfredag fra kl. 21.10 

Regi: 
Kristian Petri 

Manus: Sara Heldt, basert på Leif G.W. Perssons bok med samme navn. 

Skuespillere: Rolf Lassgård, Helena av Sandeberg, Henrik Norlén, Alexej Manvelov 

Johansson våkner opp på akutten etter å ha fått blodpropp i hjernen. 
Siden han er pensjonert, og kjent for å være en av Sveriges beste etterforskere, forteller legen hans om ei ung jente som ble drept for 30 år siden i håp om at han vil ta saken. 

Ni år gamle Yasmine ble brutalt voldtatt og drept, men politiet fant aldri gjerningsmannen. 
Hvis han fremdeles er i live, er det stor sjanse for at han har skadet andre unge jenter, og Johansson har ikke tenkt å gi seg før den skyldige har fått sin straff. 

Miniserien er basert på Leif G. W. Perssons trilogi med samme navn. 
I den første delen av tv-trilogien «En pilgrims død», etterforskes mordet på Olaf Palme, og i den andre delen «Den fjerde mannen», foregikk handlingen rundt gisseldramaet ved den tyske ambassaden i Oslo. 
Den avsluttende delen er den mest personlige, og Rolf Lassgård portretterer den aldrende etterforskeren med akkurat passe grettenhet, skarphet og glimt i øyet. 

Serien er på mange måter klassisk krim, men det fargerike persongalleriet gir den et særpreg som skiller seg fra andre serier i sjangeren. 
Den er ikke like mørk og dyster som for eksempel «Broen», solen skinner faktisk opptil flere ganger. 
Men forbrytelsene som skildres, er beksvarte. 
Og det at det hele har funnet sted i et av byens finere strøk, hvor barna liksom skal være trygge, gjør det egentlig bare mer skremmende. 
Perfekt påskeuhygge. 
