På sjekker'n med onkel Roger
Regi: 
Dylan Kidd. 
Med: 
Campbell Scott, Jesse Eisenberg, Jennifer Beals, Isabella Rossellini. 
Am. komedie. 
11 år. 

Kyniske, munnrappe onkel Roger lærer sin unge nevø Nick om hvordan sjekke damer i denne mannlige versjonen av «Sex og singleliv». 

Sex er overalt! 
Det er onkel Rogers læresetning nummer én. 
Han er dreven i faget. 
Han er smart, kynisk reklamemann; en verbal mitraljøse som balanserer mellom frekkheter, spydigheter og provokasjoner som gjør ham til en løve i New Yorks natteliv. 
Godt tatt på kornet av Campbell Scott. 

Ikke desto mindre er han forsmådd av sin kvinnelige sjef, den noe eldre, vakre Isabella Rossellini. 
Og ut av intet dukker nevøen, 16-årige Nick, opp for å lære triksene som skal til for å få det, altså sex. 
Unge Jesse Eisenberg har akkurat den naive undring som 

kjennetegner en tenåring som svettende og fomlende baler med tanker rundt sex, sex og atter sex. 

Onkels påståtte sjarm viser seg å være en smule overdrevet, mens det motsatte er tilfellet for unggutten. 

Regissør Dylan Kidd har valgt å gå tett på med kameraet, gi puls til guttas raid i storbynatten. 
Det fungerer effektivt sammen med tett, morsom og lettflytende dialog med mye saft og ironi. 
Minuset er at den ordrike dialogen er nettopp det - litt for ordrik. 
