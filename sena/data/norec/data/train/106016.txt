Spillanmeldelse:«Assassin's Creed II: 
Battle of Forli» 

«Assassin's Creed II»-utvidelsen «Battle of Forli» er for den mest ihuga fanskaren. 
Og knapt nok det. 

Jeg er forferdelig glad i «Assassin's Creed II», og jeg har gledet meg til utvidelsen «Battle of Forli» i ukesvis. 

Det er snakk om en sekvens Ubisoft påstår de ikke fikk tid til å få med i butikkversjonen av spillet, en sekvens som tetter et hull mot slutten av spillet. 

I så fall burde denne utvidelsen ha vært gratis, for i praksis fremstår den nå som et litt sleskt forsøk på å øke totalprisen på «Assassin's Creed II». 
Med 30 kroner riktignok, men allikevel. 

Det tok meg knappe 40 minutter å fullføre den actiontunge sekvensen, som ikke tilfører noe annet nytt enn noen hektiske kamper, et vagt bruddstykke av den omfattende historien spillet ellers leverer og muligheten til å leke deg med Leonardo Da Vincis flyvende maskin. 

Rett skal være rett: den knappe timen spillet varer er relativt underholdende. 
Men da sekvensen plutselig var over, satt jeg med en følelse av å ha blitt snytt. 

Både fordi utvidelsen faktisk koster penger, og fordi innholdet i den er et forglemmelig parantes. 

PS: 
Både «Battle of Forli» og «Bonfire of the Vanities» (som kommer i slutten av februar) vil være inkludert når «Assassin's Creed II» kommer på PC i mars. 
