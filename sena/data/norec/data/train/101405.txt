TV-anmeldelse:«Lukket visning» 

Er du ikke invitert til «Lukket visning», er du ganske sikkert ikke i målgruppen. 
Men det gjør det selvfølgelig ekstra spennende å få være med likevel. 
«Der skulle vi ha vøri, Karl», for å sitere Hans Børli. 

Den nye programserien har premiere på TV3 i kveld og tar oss med dit «der ingen skulle tro at noen hadde råd til å bo», som seriens undertittel treffende slår fast. 

Et morsomt ordspill i forhold til Oddgeir Bruasets legendariske programserie, hvor luksusbegrepet ikke kunne vært fjernere - med mindre man legger noe helt annet i luksusbegrepet. 
Og det er det jo ikke utenkelig at man gjør etter å ha sett «Lukket visning». 

«Lukket visning» er jo også en lukket verden. 
Det pirrer selvfølgelig nysgjerrigheten. 
Selv i verdens rikeste land vil jo mange av oss vite hvordan de virkelig «rike og vellykkede» bor. 
De som ikke trenger å fomle med fyrstikker og tennbriketter når de skal fyre opp i peisen, men som i stedet styrer det hele fra nettbrettet. 
Gjerne etter at de har parkert bilen i en garasje av marmor med plass til 20 biler av ypperste klasse selvfølgelig. 

Jo da, mulighetene i boligmarkedet er mange de, og det er ingen tvil om at TV3 treffer en trend i tiden med et program som dette. 
Det appellerer til kikkeren i oss – og til drømmene våre. 
Skjønt, hvem vil ha et hus til 800 millioner kroner i Cannes, som mest av alt minner om et romersk bad med en vaktmesterbolig som er bedre utstyrt enn mange hus på beste vestkant i Oslo? 

Helt ærlig, hvem bryr seg om store, flotte eiendommer i utlandet? 
Den biten kunne TV3 ha droppet. 
Dette har man sett før. 
Jeg opplever det som fjernt, uinteressant – og ja faktisk, «who cares»? 

Tett på mange morsomme og kostbare detaljer 

De norske luksusboligene treffer man nok en nerve med. 
Det er nærmere, kanskje har man til og med sett boligene utenfra – og produksjonen går tett på mange morsomme – og svært kostbare detaljer. 
Men spørsmålet er om det holder i program etter program. 

For det blir upersonlig, glatt og sjarmløst. 
Bedre blir det ikke av meglere som på sin overfladiske måte forteller hvor UTROLIG fint, flott, fantastisk, enestående alt er omtrent i hver eneste setning. 
Puh, jeg har nesten ikke flere selvfølgeligheter på lager, så jeg tror jeg stopper der. 

Uansett, ved første øyekast ser det i hvert fall ikke ut som noen har gått i «Luksusfellen» riktig ennå, eller at det så langt er behov for at «Hellstrøm rydder opp hjemme». 
Det gjør i hvert fall «Lukket visning» til et friskere og annerledes pust i høstens programportefølje på TV3. 
