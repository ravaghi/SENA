Tryller fram døsig, detaljrik gitarpop
Kurt Vile er gutten med gullstrengene. 

ALBUM: 
Med åtte albumutgivelser siden 2008, fem solo og to med bandet The War On Drugs, har amerikaneren Kurt Vile vist seg som en riktig produktiv type. 

Enn så lenge har det ikke hatt noe å si for kvaliteten - heller ikke på «Waking On A Pretty Daze», et dobbelt vinylalbum med spilletid på godt over en time. 

Levende gitarlinjer 

Forklaringen på omfanget kommer allerede med det innledende tittelsporet, en niminutters lun perle der de levende gitarlinjene får vandre av gårde uten hastverk. 

Mot backingbandet The Violators' diskret utfyllende rytmekomp spinner Vile fram døsig, men detaljrik gitarpop med et varmt retrosound - godt plantet i amerikanske tradisjoner, men også med den svevende melodisansen til samtidige Deerhunter og Tame Impala. 

Uformelt, men presist 

Den mumlende uformelle vokalen lunter nesten tilfeldig avsted, men før du vet ordet av det har gitarene - akustiske og elektriske, med og uten fuzz - tryllet fram de mest fengslende presise melodier og harmonier. 

Ikke minst har Vile det med å finne noen vidunderlige overganger, som når riffdrevne «Pure Pain» bryter sammen i sirklende akustisk klimpring med myke pianoakkorder og slidegitar. 
