Supert, Mario!
Det oser 20 år gammel nostalgi av «New Super Mario Bros.» - men spillbarheten er like frisk den dag i dag. 

Det burde egentlig ikke være mulig. 
På åttitallet herjet rørleggeren Mario og broren hans i Nintendos «Mario Bros.»-serie. 
Nå skriver vi 2006, og konseptet er like forfriskende morsomt fremdeles. 

Det til tross for at vi i mellomtiden har fått Mario-spill i 3D og hauger av andre avarter. 

Har du vært innom et «Super Mario Bros.»-spill fra før, vet du i det store og hele hva du kan forvente deg. 
Den slemme Bowser har kidnappet prinsesse Peach, og det er opp til Mario og broren Luigi å redde henne tilbake. 

På ferden dit, må du styre deg gjennom en rekke farefulle verdener, hvor feller og fiender venter deg over alt. 
Du har i tillegg begrenset med tid på deg til å komme til veis ende, og til å samle sammen det som finnes av mynter og skjulte skatter. 

Et velprøvd og velkjent konsept, altså. 
Men måten hver enkelt verden er designet på, gjør underverker med det som kunne vært en kjedelig blåkopi av fordums storhet. 

Du møter den ene unike, morsomme og spennende verdenen etter den andre, og utfordringen i det å komme deg helskinnet til andre enden er engasjerende nok i massevis til at man glemmer at det har gått 20 år siden sist. 

Det blir ikke stort mer «old school» enn dette. 
Og det blir ikke stort mer underholdende heller. 

PS: 
I salg fra fredag 30. juni. 

VG 
Nett tester de to hotteste sommerspillene til Nintendo DS og PSP, «New Super Mario Bros.» og «Loco Roco». 
