TEST:Toyotas glemte familiebil 

Toyota Verso lever en anonym tilværelse i Toyotas modellprogram. 
Vi har tatt en nærmere titt for å se hva den har å by på. 

Toyota er sammen med Volkswagen Norges mest solgte bilmerke. 
Ved utgangen av april hadde man fire ulike modeller på topp 20-listen over Norges mest solgte personbiler. 
En måned tidligere var tallet fem. 
Men ingen av disse fem modellene var Verso. 

Verso er en kompakt syvseter, en såkalt fleksibil som kjemper med konkurrenter som Volkswagen Touran, Opel Zafira, Peugeot 5008 og til dels den noe større Ford S-Max. 
Dette er biler som i utgangspunktet er 5-setere, men som har to seter bak som kan brukes til barn eller voksne på kortere turer. 

Ganske ny 

Verso kom i helt ny utgave for bare et års tid siden, men har foreløpig ikke blitt noe veldig vanlig syn på veiene. 
Vår testutgave koster fra 337.000 kroner og har da 7 seter som standard. 
Motoren er en 2,0-liter med 126 hestekrefter og 310 newtonmeter. 

Rett motor 

I grunn kan vi fastslå allerede med en gang at det er liten grunn til å gå for noen annen motor enn denne, med mindre du trenger automatgir. 
Den er mer enn sprek nok for denne bilen og er i tillegg nøysom med drivstoffet. 
0-100 kilometer i timen går på 11,3 sekunder og forbruket ligger på 0,56 liter per mil. 
CO2-utslippet er 146 gram per kilometer. 

Under vanlig kjøring oppleves motoren som forholdsvis frisk med et overskudd dersom du skulle trenge det. 
Smidighet på lave turtall og støynivå er også fullt ut godkjent. 
Dermed savner vi i grunn ikke noe særlig med denne motoren. 
En bensinmotor på 1,6 liter og 132 hestekrefter er imidlertid over 30.000 kroner billigere, men vi mistenker at det meste av dette mellomlegget forsvinner i drivstoffkostnader og gjensalgsverdi. 
Dessuten er dieselmotoren med sin sterke og rolige karakter bedre egnet i en bil som dette. 

Automatalternativene er en 1,8-liters bensinmotor med 147 hestekrefter eller en 2,2-liters dieselmotor med 150 hester. 
Den større dieselmotoren ligger en god del høyere i pris enn vår testbil, men bensinmotoren er på sin side bare 13.000 kroner dyrere, og da er altså automatgir inkludert. 

Kurante kjøreegenskaper 

Kjøreegenskapene følger opp den passende motoren. 
De er gode, forutsigbare og stabile. 
Men noen spesiell sportslig snert finner du ikke i denne bilen. 
Styringen gir grei følelse og presisjon og balansen er lett understyrt slik at Verso skyver forsiktig over forhjulene når hastighetene blir for raske i svingene. 
Denne bilen virker å være laget for sikker og effektiv transport, ikke direkte underholdning. 
Det er greit nok og det skal uansett mye til før denne bilen protesterer på litt inspirert behandling. 

Girkassen er for øvrig flyttet opp mot midtkonsollen og det gjør kjørestillingen god. 
Det er kort vei fra rattet og den korte spaken glir meget lett og presist mellom de seks ulike girene. 

Komfort og plass 

Komfortinntrykket i Verso er forholdsvis godt for denne biltypen. 
Fjæringen er relativt fast uten å være stiv, og støynivået er akseptabelt, men heller ikke veldig imponerende. 
Da er kanskje plassforholdene mer avgjørende. 
På andre seterad kan man justere alle de tre setene uavhengig av hverandre, både i lengderetningen og når det gjelder ryggvinkelen. 
Skal de på tredje seterad ha litt beinplass, må de på andre rad gi i alle fall noe. 
Alt i alt er det mulig å presse inn syv ikke for store voksne personer her for en kortere tur, men i praksis er de to bakerste setene klart best egnet til barn. 
Det er forøvrig svært enkelt å felle de to baksetene opp og ned i det flate gulvet. 
Også ryggvinkelen kan justeres for de der helt bak. 

I bagasjerommet er det bedre plass enn i forgjengeren, men fortsatt er det ikke mye som går inn her med alle seter oppe. 
Her må man i hovedsak velge mellom syv personer og bagasje. 
Dersom du slår ned de to bakerste setene blir det langt bedre bagasjeplass, men fortsatt er lastevolumet merkbart mindre enn i en bil som Avensis stasjonsvogn. 

Avensis totalt sett bedre 

For de som ikke har bruk for de to ekstra setene og som vil ha Toyota, vil nettopp Avensis stasjonsvogn være et bedre valg. 
Den er faktisk også noe billigere og jevnt over en bedre bil. 
Men noen foretrekker den høyere sittestillingen som man finner i Verso. 
Men den opplevde kvalitetsfølelsen er noe bedre i Avensis, selv om Verso her har gjort fremskritt. 
Noen klasseleder er den imidlertid ikke. 
Til det er det fortsatt litt for mye hard plast. 

Hvorfor så anonym? 

Alt i alt gjør Verso en god figur i vår test, og vi synes fortsatt at det er rart at denne bilen er såpass anonym blant mange andre Toyota-modeller i Norge. 
Samtidig faller den litt mellom to stoler, noe den ikke er alene om i klassen. 
Dersom du ikke trenger syv seter, er nemlig en stasjonsvogn fra mellomklassen et bedre alternativ. 
Og hvis du faktisk trenger de to bakre setene, er de kun egnet for barn eller smidige voksne på kortere turer. 
Noen fullverdig og permanent syvseter er denne altså ikke, men det er heller ikke konkurrentene. 

Konklusjon 

Verso blir altså først og fremst for dem som ønsker en litt høyere sittestilling, samt muligheten til å ta med seg to ekstra personer når behovet melder seg. 
Dette gjelder de fleste biler i klassen og Verso klarer seg OK sammenlignet med konkurrentene. 
Volkswagen Touran kommer straks i ny utgave og blir en hard rival. 
Opel Zafira er ingen dum bil, men Verso har en bedre dieselmotor i denne prisklassen. 
Peugeot 5008 er et godt alternativ for deg som klarer deg med en 1,6-liters dieselmotor på 109 hestekrefter. 
Heller ikke Citroën C4 Grand Picasso bør glemmes, spesielt for de som setter komforten høyest. 
Også Mazda 5 bør vurderes i denne sammenheng, sammen med Renault Grand Scenic. 

Alt i alt er ikke Verso noen opplagt vinner i denne klassen som etterhvert har blitt ganske tøff, men den er definitivt sterk nok til å forsvare en mindre anonym tilværelse enn den har nå. 
5'eren på terningen er ikke langt unna. 
