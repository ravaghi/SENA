Lukas Kasha:«Animated People's Republic» 

(Division Records) 

GENRE: POP / ROCK 

Dette er et band jeg gjerne vil se på mange festivalscener i sommer! 

For hvorfor ikke et utmerket, nytt og friskt norsk band som spiller musikk i skjæringspunktet postpønk og pop vel så bra som nok et overhypet band fra Storbritannia? 
Lukas Kashas debut er ganske voldsom i uttrykket; Simen Eriksruds produksjon er tett og massiv, men gir likevel plass til både pågående gitarer, rullende basslinjer og bakenforliggende synth-tepper. 
Innflytelsen kommer både fra mer glamorøse tiår i amerikansk rock («Office Rock»), men aller mest fra britisk pop- og rock helt fra synth-rockens gylne glansdager. 

Et par steder, «I Won't Lay Down» og «People Roam The Streets», høres Lukas Kasha nesten ut slik Brett Andersons Suede ville ha gjort dersom de var samtidige med Franz Ferdinand. 
Så får vi heller tilgi at kompet til åpningen «Neon Meltdown» er rappet fra We's «Crawling Out Of The Wreckage»; 
Dette er en ytterst lovende debut - med jevnt over svært gode låter - fra et band som helt riktig har modnet en stund allerede. 

ANBEFALT KJØP: 
«Love Abuse», «Highway Train», «Neon Meltdown» og «People Roam The Streets». 
STEIN ØSTBØ 
