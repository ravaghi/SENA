De stilige nerde-damene
«Spring breakdown» handler om tre nerdete voksenjenter i den ubestemmelige jeg-liker-katter-alderen, og i stedet for å reise på feministisk teaterfestival, havner de i festkaoset når amerikansk ungdom lufter vårløken i Florida eller Miami eller noe. 

De tre kommer fra en Bananarama-aktig jentegruppe som sang «True colors» og var sjelfulle, men noe liv fikk de aldri. 
I møtet med muskelbasert mannsfyll opplever de det kvinner lengter etter. 
Nei. 
Jeg vet ikke hva det er, men de opplever det. 

Skuespillerne er fantastiske, sketsjene er underformulerte, lune og intelligente og replikkene framstår som følsomt karikerte vitner om siviliserte kulturbrukeres sosiale begrensninger. 

Amy Poehler, som hadde en herlig rolle i «Baby Mama», spiller profesjonell hundetrener med fortrengte party-gener. 
Parker Posey er dokumentspringer for kvinnelig senator med altfor salig datter – og Rachel Dratch, som i likhet med Poehler kommer fra Saturday Night Live, klarer å få til et innbilt samleie med fiktive etterpå-intriger. 

Filmen ironiserer begeistret over en sær hvalpe-verden der normale kvinner føler seg mislykka, og den slutter med den slitesterke konklusjonen at alle mennesker egentlig lengter. 
