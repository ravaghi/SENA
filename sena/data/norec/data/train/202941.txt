Samsung YP-Q1
God lyd i lekker og rimelig spiller. 

Det er fortsatt et stort marked for MP3-spillere med multimediefunksjonalitet, til tross for at mobiltelefoner gjør nytten for stadig flere av oss. 

En av de store aktørene på området er Samsung, og vi har brukt de siste dagene til å stifte bekjentskap med touch-modellen YP-Q1. 

Det er ikke første gang Samsung har et produkt som heter Q1, det var også navnet på en miniPC som så dagens lys i 2006, og det er nok den du får flest treff på om du googler etter produktet. 

Litt av hvert å by på 

Men YP-Q1 er altså en liten, lommevennlig mediespiller på 61 gram, med 2,4 tommers skjerm, og med støtte for musikk, film, bilder, opptak og radio. 
Den kommer også med et par enkle spill, samt kart over T-banenettet(!) i en rekke større byer verden over. 

Skjermen har en oppløsning på 320 x 240 piksler, og hvis du var i tvil er det meget bra på en såpass liten skjerm. 
Skarphet, kontrast, farger og ikke minst innsyn fra sidene er det høye klasse over. 

Berøringsfølsom 

Under skjermen er det ingen knapper, bare berøringsfelter bak glasset. 
Det gir en litt underlig følelse å ikke kunne trykke direkte på symbolene, men navigeringen sitter rimelig greit etter litt tids bruk. 

Du finner flere innfallsvinkler til mediesamlingen din, basert på tagger - men også på fil- og mappenivå. 
Det liker vi. 

Ulempen med denne typen spillere er utvilsomt at det er så godt som umulig å styre dem uten å måtte se den, skifte av spor etc mens den ligger i lomma kan du med andre ord bare glemme. 

Spilleren er responsiv, under bruk opplevde vi svært sjelden venting av noe slag. 

Begrenset formatstøtte 

Formatstøtten er ikke veldig omfattende, og det er et klart ankepunkt mot YP-Q1. 
Musikk begrenses til MP3 og WMA, mens videostøtten omfagger WMV og en MPEG 4-variant kalt SVI. 
JPG er eneste bildeformat som støttes. 

Videoene dine må mest sannsynlig konverteres uansett, vi prøvde med noen WMV-filer vi hadde liggende, men uten hell. 
Et program til formålet følger med, EmoDio. 

For øvrig kan du bruke Windows Media Player eller andre WMP-kompatible programmer til å håndtere overføringen, vi brukte blant annet MediaMonkey og Winamp med godt hell. 
Og du kan også bruke 
Utforsker eller andre filbehandlere, dersom du ikke benytter Windows. 

Vi legger også til at overføringshastigheten er god, med rundt én sang i sekunder, i kurant kvalitet (ca 4 MB). 

Bra lyd 

Det følger med et øreplugger av standardtypen som hviler i det ytre øret, og disse er godt over snittet kvalitet. 
Lyden er dermed en styrke på denne spilleren, sammenlignet med mye annet som florerer på markedet. 
Et stykke opp til Sony og Creatives toppmodeller med in-ear-plugger, er det dog - men vi liker definitivt hva Samsung har fått til her. 

Lydbildet kan skreddersys gjennom forhåndsdefinerte og egendefinerte EQ-innstillinger. 

Batterilevetiden er heller ikke noe å kimse over, rundt 30 timer for musikk og 4 timer ved videoavspilling. 
Lading skjer automatisk så snart du kobler spilleren til datamaskinen via USB-porten. 

Konklusjon 

En hendig lommespiller med god skjerm og god lyd, er hovedinntrykk etter å ha testet denne spilleren. 
På minussiden setter vi litt svak formatstøtte, proprietær kabel, og at den rett og slett blir litt anonym i mengden. 
Derfor tror vi ikke YP-Q1 kommer til å bli en salgssuksess, selv om prisen på rundt 700 kroner for 4 GB-utgaven vi har testet (den fås også i 8 og 16 GB-utgaver), slett ikke er galt. 
