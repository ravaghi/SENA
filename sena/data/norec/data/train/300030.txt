Løpsk kappløp
Deltakerne springer, stresser og svetter så vi i sofaen også får høy puls og hoier «køyr da, Ivar, køøøyr!» 

TV: 
- Å nei, jeg visste det! 
Du har lagt deg i den sakte køa! 
Køøyr, Ivar!, kauker tvillingbroren Frank oppgira i baksetet. 
- Men jeg er vant med å kjøre på bygda, jo!, hoier broder'n tilbake. 

Slik holder de på. 
De roper, de løper, leter etter spor, rir på kameler, kjører båter, prøver å kommunisere på arabisk, dykker, kjefter på hverandre og jubler - og de gjør det på verdensbasis. 

I kveld er det premiere på den norske utgaven av realitysuksessen fra USA, «Amazing Race». 

11 norske par, alt fra ektefeller til søsken og venner, skal jage hverandre etappevis og løse oppgaver rundt i verden. 
Dét gir ikke bare deltakerne, men også oss i sofaen kick og svettetokter. 

Svett tempo 
Det skorter ikke på transportmidler, regler og stoppesteder selv i kveld. 
Da starter parene i Holmenkollen, men det tar ikke mange minuttene før de raser mot Gardermoen og like snart er de i ørkenen i Dubai før de så hopper i en kanalbåt. 

Tempoet er forrykende, til tider blir det rett og slett for mye jogging og mas. 

Likevel holder vi ut hardkjøret fordi det er så artig å se disse deltakerne herje foran øynene på oss. 

Sjarmerende deltakere 
Det er nemlig en sjarmerende og underholdende variert bukett som deltar. 
Trente og utrente, konkurransesultne og mer laid back. 
Vi koser oss for eksempel med sprudlevenninnene Cathrine og Michelle som småkrangler og jubler om hverandre mens de durer rundt i ørkenen og kjefter på late kameler. 
Også programleder Freddy dos Santos gjør en sympatisk figur, sjøl om han har fått utdelt en del replikker som høres ut som høytlesning fra en turistbrosjyre. 
