Svært aktuell ungdomsroman
Boka, skriven av kristiansandaren André Vaaler, viser korleis fotball kan verke nesten som «lim» i eit lite bygdesamfunn. 

Hovudpersonen, Jimmy Parkas, er 13 år gamal og ein dyktig fotballspelar. 
Elles er han ikkje spesielt flink, og særleg matematikk likar han lite. 
Dessutan har han eit hissig temperament, og blir litt for ofte utvist. 

Mamma har store alkoholproblem. 
Men, Jimmy har ein han alltid kan lite på, bestefaren Florian, som rømde frå Ungarn i 1956, då Sovjetunionen invaderte landet. 

Bestekompisen Mads er også ein støttespelar. 
Gjennom dei første 80 – 90 sidene blir vi kjende med bestefaren når han var ung i Ungarn, og flukta gjennom Europa. 
Det er definitivt fotball som er den raude tråden som bind boka saman. 

Stort meir skal eg ikkje røpe om handlinga bortsett frå at alvorlege trugsmål på Internett, og ganske stygge taklingar på fotballbanen aukar spenninga. 

«Fotballbok?» 
Ja, men «Direkte rødt» er mykje meir enn det. 
Indirekte får forfattaren fortalt mykje om korleis unge reagerte på okkupasjonen av Ungarn i 1956. 
Skildringa av forholdet mellom Jimmy og bestefaren er rett og slett rørande, og svært truverdig. 

Sjølv er eg ikkje spesielt interessert i fotball. 
Likevel las eg dei siste godt og vel 150 sidene utan pause. 
Kvifor? 
Eg veit ikkje, men eg trur det har noko med at boka etter kvart viser korleis fotball, jamvel på tenåringsnivå, kan verke nesten som «lim» i eit lite bygdesamfunn. 

Heilt i botnen handlar det på ein måte om ei spesiell «finte», ein måte å kunne trikse seg forbi forsvarsspelarane til motstandaren. 
Jimmy Parkas, som opplever mange nedturar, opplever avgjerande oppturar med denne spesielle «finta» – som eg ikkje skal skildre nærare. 

«Direkte rødt» er ikkje ei bok professorar i litteratur om hundre år vil skrive lærde verk om. 
Men, etter mi meining, representerer hovudpersonen Jimmy Parkas ein del av ein generasjon gutar anno 2018. 
Dei mange som ikkje er teoretikarar. 
