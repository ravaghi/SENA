Filmanmeldelse:Aldrende actionhelt 

Begynner alderen å tynge Sean Penn? 
Forfengeligheten ser i hvert fall ut til å ha meldt seg, og ting kan tyde på at behovet for å vise seg slagkraftig og veltrent har blitt større. 

Det får han gjøre til gangs i «The Gunman», en slags «Bourne» light, en actionthriller med globale tentakler, Kongo, London, Barcelona. 
Penn, som også er produsent og medforfatter til manuset, får holde på slik vi pleier å se typer som Jason Statham – og han klarer seg helt greit fysisk. 
Bonusen, som du definitivt ikke får med Statham, er «Penn den herjede», actionhelten med følelser – og jaggu bryter han ikke ut i gråt mot slutten her også! 
Slikt vil skille actionfansen fra Penn-fansen vil jeg tro. 

Penn spiller en leiemorder som er i ferd med å legge opp, men som gjennom sitt siste oppdrag ender opp med å ha leiemordere i hælene selv. 
Det betyr raske, paranoide turer verden rundt for vår mann, med sedvanlige lekre storbypanoreringer over London og Barcelona. 
Og habile, om enn ganske tradisjonelle, actionscener både bevæpnet og med knyttnever hvor vi bokstavelig talt blir med Penn gjennom ild og vann. 
Helt greit utført. 

Et trekantforhold lurer bak det hele her – med en Bardem det lyser «drittsekk» av fra aller første bilde. 
Smålatterlig, og på ingen måte elegant integrert i fortellingen. 
Pytt, som actionfilm er «The Gunman» akkurat så intens og spennende den bør være. 

ØYSTEIN DAVID JOHANSEN 
