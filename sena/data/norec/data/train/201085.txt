OCZ Vector 256 GB SSD
OCZ ordner opp i produktseriene med ny toppmodell. 

SSD-ene fortsetter å spise andeler av harddiskmarkedet, takket være økt kapasitet og stadig lavere priser. 

I sommer testet vi den første nye SSD-en fra OCZ med en delvis egenutviklet kontroller. 
"Egen" i denne sammenhengen betyr innkjøpt teknologi fra Indilinx, et selskap OCZ kjøpte i 2011. 

Nå er neste runde i gang, med en ny SSD-serie: 
Vector, som er en videreutvikling på alle områder. 

Og det var ingen selvfølge. 
OCZ har nemlig slitt litt både med økonomi og teknologi i det siste, og det har vært utskiftinger i ledelse og sortiment. 

Den nye ledelsen satser derfor på færre og mer gjennomtestede produkter, basert på egen teknologi. 
Vector er det nye flaggskipet for konsumentmarkedet, og profileres både med ekstremt høy ytelse og pålitelighet. 

OCZ Vector 256 GB 

Selve enheten er i aluminium og har et helt nytt design. 
Det virker solid og forseggjort, og er bare 7 mm tykt. 
Dermed passer den også inn i slanke bærbare med 2,5-tommers brønn for lagringsenheter. 

Det følger med den vanlige braketten med skruer for montering i 3,5-tommers brønner på stasjonære. 

Programvaren Acronis True Image HD til overføring av data fra harddisk følger med, eller rettere sagt, kan lastes ned fra nettsidene til OCZ. 
Det som følger med er et lite ark med nøkkelen for å kunne installere og bruke programmet. 

Vector-serien kommer med kapasitet på 128, 256 eller 512 GB. 

Kontrolleren i Vector-serien er splitter ny, kalles Barefoot 3 og er egenutviklet. 
Den inneholder blant annet en ARM Cortex prosessor og en OCZ Aragon co-prosessor. 
25 nanometer flashminne kommer fra IMFT. 

OCZ garanterer en levetid på fem år eller 36,5 Terabyte total skriving som tilsvarer 20 GByte skriving hver eneste dag. 

Ytelse 

Dette er en svært rask SSD, faktisk den raskeste vi noen gang har testet, totalt sett. 

Den bikker 1000-tallet i AS SSD-testen, men bare så vidt. 
Likevel snakker vi om rundt 10 prosent forbedring. 

Ytelsen bekreftes av de andre testene våre - dette er en klar førstevalgskandidat når du skal velge SSD. 

Konklusjon 

Den nye Vector-serien fra OCZ er raskere enn tidligere serier, og yter like bra på alle typer data, siden den ikke baserer seg på kompresjon som med SandForce kontrolleren. 

Ytelsen er helt i toppklasse, den er omtrent 10 prosent raskere enn Vertex 4 som vi testet tidligere. 

Det fine er at både sekvensiell ytelse og småfil-i/o er topp, derfor vil denne fungere utmerket både som systemdisk, arbeidsdisk og kombinasjonsdisk i alle typer bærbare - også for krevende bruk. 

OCZ Vector SATA III 2.5" SSD 256GB 
