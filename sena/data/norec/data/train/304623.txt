Prøver IKEA å være interiørverdenens svar på normcore?
Årets katalog er her. 
Vår anmelder er ikke imponert. 

ANMELDELSE: 
Et av de sikreste tegnene på at sommeren virkelig er over, er når invitasjonen til lanseringen av årets Ikea-katalog lander i innboksen min. 
Etter et litt vågalt dypdykk hva angår forside i fjor, lander vi i år trygt og godt i en myk dobbeltseng. 

Sengen er akkurat passelig nonsjalant oppredd der den står midt i rommet, vendt vekk fra utsikten mot en søvntung himmel der blåfargen så vidt har begynt å titte fram. 
På denne blå himmelen svever den gule Ikea-logoen trygt og godt. 

Welcome to Sweden. 

DET ER DEN GODE DAGEN — både starten og slutten på den — som er tema i år, det betyr at det er soverommet og badet som får spille hovedrollen. 
Men der fjorårets katalog hadde noen interiørstylinger som fikk deg til å stoppe opp og tenke «wow», ligger alt mer på det jevne i år. 

Flere steder kan det se ut som om Ikea-stylistene - som jeg vanligvis bare har fine ting å si om - har tatt seg et hvileskjær. 
Man blar seg gjennom side på side med pene, men ganske så pregløse interiører, bebodd av like pene og pregløse mennesker. 

Men stopp en hal; akkurat det er jo faktisk veldig trendy. 
For du har vel hørt om «normcore», den nye trenden som handler om å forsvinne i mengden ved å bruke vanlige ganske upretensiøse klær? 

Kan hende satser Ikea i år på å være interiørverdenens svar på normcore? 

AKKURAT SOM 
I FJOR er ikke katalogen stappfull med nyheter, mange ting er blitt sluppet allerede. 
IKEA PS 2014-kolleksjonen har noen perler som tåler et gjensyn selv om jeg så dem første gang på vårparten; både skatollet, oppbevaringsmodulene og en smart veggskinne kan få plass på ønskelisten. 

Jeg liker også godt den nye barneromsserien Busunge, all ære til Ikea som faktisk klarer å lage inspirerende og litt uforutsigbare barnerom. 

Ja, de har en rosa seng, men den styles mot en svart vegg og med tøffe detaljer. 

I tillegg liker jeg samarbeidet med Cirkus Circör om en serie barneprodukter som oppfordrer til bevegelse. 

DEN GODE, GAMLE FURUA begynte 
Ikea så smått å reintrodusere for et par år siden, og i årets katalog får den enda større plass i form av en rekke produkter under navnet Nornäs. 

Men også denne serien hadde førpremiere tidligere i år, så intet nytt under solen. 
Det er likevel en serie som appellerer til meg, med sin fine miks av både ubehandlete og malte overflater. 
Verdt å sjekke ut. 

Jeg opplever ikke Ikea som særskilt innovative lenger, selv om de fremdeles er flinke til å tolke og følge trender. 
Spørsmålet er om ikke den trykte katalogen deres har utspilt sin rolle. 

I katalogen på nett og app får man mange spennende tilleggsfunksjoner, og nyheter ankommer varehusene månedlig. 
Skal katalogen ha både betydning og funksjon i årene fremover må den by på uovertruffen inspirasjon i form av sterke bilder og ideer man umiddelbart får lyst til å «stjele». 

Ikke minst bør den si noe mer om interiør og design enn at «en god dag starter her» eller at «et soverom kan være mer enn bare et sted å sove». 

Årets katalog gjør dessverre ikke det. 
