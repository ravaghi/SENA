Lindsey Buckingham:«Gift Of Screws» 

(Reprise/Warner) 

Geniet fra Fleetwood Macs frontlinje er i formidabel form. 

Etter 11 lite produktive år returnerte Buckingham med et flott Mac-album i 2003, fulgt av den allerede klassiske soloplaten «Under The Skin» i 2006. 
Denne oppfølgeren fullfører et hat trick på kreativ høyde med gullrekken «Fleetwood Mac» (1975) - «Rumours» (1977) - «Tusk» (1979). 

Av hans fem soloplater er «Gift Of Screws» nærmest moderbandet stilmessig, kantete California-poprock med tykk lyd og omfavnende koringer. 
Kanskje har han funnet seg en ny Stevie Nicks; to av de beste låtene er skrevet sammen med kona Kristen. 
Det er også rikelig av hans hundre prosent egenartede solosanger her, hvor galopperende gitarer, provisorisk perkusjon og myk machorøst går opp i en høyere enhet. 
En sang som «Time Precious Time» er så ekstatisk at man nærmest må holde seg fast når refrenget suser til himmels. 

Av alle som noen gang har hatt verdensrekord i albumsalg, er Buckingham den desidert mest oppegående. 
Dette er unik musikk, fra et unikum. 

ANBEFALTE KJØP: 
«Great Day», «Time Precious Time», «Did You Miss Me», «Love Runs Deeper», «Treason» 
