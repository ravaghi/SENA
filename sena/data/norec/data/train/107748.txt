Lambretta «The Fight»
(Polar / Universal) 

Svensk kraft-pop med få mothaker. 

Lambretta er ett av mange ganske irriterende pop-band som later som om de har hørt masse på punk i barndommen. 
Irriterende fordi hele lydbildet er så gjennomført designet, og irriterende fordi svenskene innimellom makter å skape uimotståelige refrenger mellom sine påtatt aggressive panser-gitarer («Get It Right). 
Vokalist Linda Sundblad har ingen stor stemme, men kler likevel Lambretta-stilen godt. 
Og hva er nå Lambretta-stilen? 
Tja, en mykere og mer konvensjonell pop-utgave av Evanescence, kanskje. 
Eventuelt en hissigere utgave av Briskeby. 
Selv vil de sikkert være et svensk motstykke til Green Day, men dit har de i så fall ikke nådd ennå. 
