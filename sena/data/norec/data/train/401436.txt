«Operasjon mørkemann» er akkurat passe skummel
Vellaget krimgåte for barn. 

Det er ingen overraskelse at krimforfatter Jørn Lier Horst er god til å lage krimgåter. 
Forfatteren har selv bakgrunn i politiet, og han er en av landets største og mest suksessrike krimforfattere. 
Ved siden av å skrive voksenkrim om politiførstebetjent Wisting skriver han barnebøker om Oliver, Tiril og sporhunden Åtto. 

Det var nok bare et tidsspørsmål før noen kastet seg over de populære barnebøkene om Detektivbyrå nr. 2. Regissør Grethe Bøe forvalter materialet godt. 
Den første filmen er underholdende, litt skummel, men også noe omstendelig. 

Veslevoksne detektiver 

Det er nemlig mange tråder og mysterier våre to små detektiver skal nøste opp i løpet av 1 time og 20 minutter. 
Det hele starter da Oliver tryner på sykkel i et stort hull på Fantesletta. 
De to detektivene lurer på hva som foregår, og hvorfor noen driver og graver hull i jorden. 
En dag ser de en mørk og mystisk skikkelse og følger etter. 

Oliver og Tiril er et herlig, veslevoksent detektivpar. 
Hun er tøff og modig, mens Oliver er nerden med de skarpe ideene og de store brillene. 

Stilen er en herlig blanding av sjarmerende retro med forstørrelsesglasset i hånden og det hypermoderne, hvor heltene alltid har mobiltelefon og kamera klart. 
Sammen går de fra spor til spor for å løse gåten. 
Det fører dem til et uhyggelig møte med en gåtefull prestedatter og en farefull jakt gjennom skogen. 

Naturlig sjarm 

Emma Kilane og Thomas Farestveit, og for ikke å glemme Devin, hunden Åtto altså, er slentrende og nonchalant sjarmerende foran kamera. 
Dialogen flyter lett og naturlig, og det er umulig ikke å bli betatt av de to unge talentene. 

Filmens eneste problem er at historien er litt for tettpakket. 
Det er mye som skal forklares underveis, og sagaen går tilbake til 1800-tallet og er ganske komplisert. 
Dermed blir filmen litt innviklet, detaljert og omfangsrik når den skal redegjøre for alle detaljene underveis, slik at man er sikker på at alle henger med. 

Kanskje hadde det vært en idé å putte inn noen små pauser hvor vi blir litt bedre kjent med de to hovedpersonene. 
Filmen hadde heller ikke hatt vondt av å være litt morsommere. 

Operasjon mørkemann er likevel et underholdende eventyr med sine skumle skikkelser, mørke bilder og mystiske stemninger. 
Filmen er akkurat passe nifs og actionfylt til å holde på oppmerksomheten til et ungt kinopublikum. 
