KonsertanmeldelseDrake: 
Raus med det meste 

På Wikipedia står det ikke «rapper» i parentes bak navnet til Drake. 
Det står «entertainer» - og han gjør innsats for å leve opp til det. 

Konsert: 
Drake Sted: Oslo Spektrum, Oslo Publikum: ca. 4000 
Et tenåringshav av hettegensere, snapback-capser, tettsittende skjørt venter spent på den kanadiske fløtepusen med de buskete øyenbrynene. 
Det er tre timer siden dørene åpnet - fortsatt ingen Drake. 
Sardinene i salen er urolige. 

«Han leker med livet vårt!» roper en av guttene som blir presset mot gjerdet foran scenen. 

Det er en halvtime før han setter fot på scenen og minst en jente har besvimt. 
Fire andre blir båret bort av ProSec-vaktene som ruster seg opp til en travel kveld. 

«Rollings Stones og U2 kommer tidsnok. 
De har respekt for fansen. 
Det er annerledes med disse hip hop-karene», utbryter den ene vakten. 

Humor og varme 

Entreen inn på scenen er stor. 
Drake spaserer opp i en megalomansk lyssetting og blir dusjet med lyd fra det sultne publikumet og fyrer på med «Lord Knows» med den enorme selvtillit man kjenner fra platene. 
Noen spor etter kommer kveldens første pratepause med publikum. 
Med den smått nasale stemmen passer han på å formidle gang på gang hvor fullstendig klar han er over at han befinner seg i Oslo. 

Fyren er raus med praten, raus med varmen - og raus med lysbudsjettet. 

De slanke lyssøylene veksler mellom å bure Drake inne og skyte ut mot publikum i beste Jean Michel Jarre-stil. 
Han gjør en hederlig innsats på å ta vare på publikum med både humor, varme og teknisk teft fra band og lys. 
Men noe mangler. 

Det har seg nemlig at han befinner seg på Oslo Spektrum, et lokale som er langt ifra noen optimal arena for basstung hip hop. 
Og det merkes på den varierende lyden. 
808-bassene grumser til lydbildet og stemmen forsvinner. 
Rekken med luftige låter som «Marvins Room», «Camera/Good Ones Go» og den flotte «Take Care» blir levert på nivå med albumet. 
Men han overgår sjelden studiomatrialet sitt, nettopp fordi han er blottet for improvisasjon rent musikalsk. 

De hyggelige, men altfor lange pratepausene kompenserer ikke helt. 

Fløtepusen som ga ut fjorårets beste rapskive og synger overraskende stødig i R&B-partiene (uten merkbar bruk av autotune til og med). 
Men det var alt vi fikk av overraskelser. 
Streit levert, uansett. 

SANDEEP SINGH 
