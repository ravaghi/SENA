Sorg og glede
SWANLIGHTS (ROUGH TRADE/PLAYGROUND) 

Hvem skulle tro at eksentrikeren Antony Hegarty fra New York skulle bli en artist for massene? 
Han har i alle fall blitt det, og «Swanlights» vil neppe stoppe den kommersielle fremgangen. 

På de to foregående albumene var tekstene og musikken spunnet rundt et tema. 
Her synger og fremfører Antony & The Johnsons både sorgtunge sanger om døden og om gleden i det å være glad i noen. 
«Thank you for your love» er livsbejaende og flott soul, og det høres også fint ut på «I'm in love». 
Björk og Antony synger islandsk på «Fletta», og disse tre låtene blir stående som et høydepunkt på et album fullt av gripende og orkestrerte ballader i en sjelfull og forførende stemning. 
