OCZ Agility 3 240 GB
Romslig og rimelig SSD på testbenken. 

De SSD-ene vi har testet så langt har stort sett hatt det felles at størrelsen har ligget på 120 eller 128 GB. 
Grunnen til dette er ganske enkelt forholdet mellom pris, ytelse og behov. 
120 GB er akkurat passe for de fleste av oss, siden du får plass til operativsystem og en god del programmer, pluss en normal mengde data. 
Trenger du mer plass bruker du en harddisk, internt på en stasjonær PC eller eksternt på en bærbar. 

Men prisene faller, og nå er også SSD med dobbelt så stor kapasitet ikke lenger svimlende dyr, OCZ Agility 240 kostet 2 750 kroner da vi testet den. 
Det finnes også enda rimeligere SSD med tilsvarende kapasitet. 
Prisene har falt med nesten 1000 kroner på kort tid. 

Hvorfor rimelig? 

Det er to hovedkomponenter i en SSD i tillegg til innpakningen: 
Kontrollbrikken og flashminnebrikkene. 
Det er prisen på disse som er avgjørende for hvor rimelig produktet kan presses ned i pris. 

Den viktigste grunnen til den lave prisen på Agility-serien er at den bruker asynkront flashminne. 
Dette har noe lavere ytelse, men kontrolleren kan til en viss grad kompensere for dette. 
SandForce kontrolleren som brukes i Agility reduserer komprimerer og dekomprimerer dataene i farta ved skriving og lesing, så datamengden som faktisk skrives til flashminnet ligger på rundt 60 prosent av rådata. 

Men det er ikke alle datatyper som er komprimerbare, og de virkelig store datafilene som folk flest bruker finner vi bare i video. 
Bilder og musikk kan også ta en del plass, men da snakker vi i hovedsak om proffer og entusiaster som opererer med RAW-filer og flerspors, ukomprimert lyd med høye bit- og samplerater - ikke noe folk flest bryr seg om. 

Så i praksis vil en Agility-disk, og andre typer med asynkront flashminne, være tregere enn de dyre SSD-ene ved kopiering av store mengder mediefiler, men likevel vil de være raskere enn forrige generasjon SSD og langt raskere enn harddisker. 

Til avspilling er forskjellen helt uinteressant, siden dette ikke krever på langt nær så mye båndbredde, faktisk bare en brøkdel av hva SSD-en er kapabel til. 

På testbenken 

Vi kjørte tre testprogrammer for sekvensiell skriving og lesing, og alle gir gode resultater. 
Vårt eget testprogram viste en gjennomsnittlig skriveytelse på 207 443 KB/sekund og leseytelse på 251 431 KB/sekund, og de andre testprogrammene viste lignende verdier, med avvik i begge retninger. 

Det viktigste med en SSD er hvordan den håndterer hyppig skriving og lesing av småfiler, noe som skjer hele tiden ved vanlig PC-bruk hvor man har mange programmer og nettsider oppe samtidig og veksler mellom disse. 

Her leverer Agility 3 meget bra, med resultater som går langt over forrige generasjon SSD. 

Konklusjon 

Agility 3 240 GB er en relativt rimelig og svært rask SSD til generell bruk. 
Den scorer høyt på de viktige parameterene, og svakhetene ved skriving/lesing av store, ukomprimerbare filer er knapt merkbare i praksis for de brukerne den er beregnet på. 

OCZ Agility 3 Series SATA III 2.5" SSD 240GB 
