Nokia 6233
På jakt etter en rimelig mobiltelefon som ser ut som en million dollars. 
Da bør du ta en grundig titt på Nokia 6233. 
Det har vi gjort. 

Nokia 6233 kom litt overraskende på oss. 
Dette er nemlig en av de telefonen vi ikke har hatt på radaren. 
Uvisst av hvilken grunn, fordi vi absolutt burde hatt den der. 
Her har vi nemlig en mobiltelefon med det aller meste av teknologiske finesser, sombare koster 2 500 kroner selv om den ser ut til å koste over fem tusen kroner. 

Minner om luksusmobilen 

Den har nemlig noen designelementer som får telefonen til å minne litt om luksusmobilen Nokia 8800, som har mottatt designpriser rundt hele verden. 
Allikevel er dette langt fra den samme telefonen, Nokia 6233 er faktisk langt bedre enn sin mer kjente designstorebror. 

For utover stilig design og gode taster er denne mobilen stappet med god teknologi. 
Nokia 6233 er nemlig en 3G-mobil, selv om den ikke har noe ekstra kamera til videotelefoni. 
I tillegg har den både kamera, MP3-spiller og en god skjerm. 
Alt dette i en relativt stor (108 x 46 x 18 mm og 110 gram), men lekker pakke som får designentusiastene til å juble. 

Overraskende kamera 

To megapikselkameraet som følger med denne mobilen overrasker oss imidlertid en smule. 
For av en eller annen grunn virker ikke dette kameraet like bra som det vi kjenner fra andre Nokia-mobiler. 
Hvorvidt Nokia opererer med flere forskjellige kameraer i sine mobiler vet vi ikke, men bildene ser hakket svakere enn det vi er vant til fra den kanten. 

Dette betyr imidlertid ikke at det tar dårlige bilder. 
Forskjellen som vi påpeker over er som sagt marginell og for de aller fleste vil denne mobilen ta bilder som blant annet er mer enn gode nok til webpublisering. 
Man har mange kamerainnstillinger som kan forbedre bildekvaliteten, så vi anbefaler på det sterkeste å sette seg litt inn i mulighetene. 
Videofunksjonen er også mer enn tilfredsstillende. 

Den lyssterke skjermen kommer også til sin rett her. 
Nokia 6233 er nemlig utstyrt med en skjerm med 320 x 240 punkter og 262 144 farger. 
Dette er langt bedre enn de fleste andre mobilprodusentene klarer på sine mediummobiler. 

Boombox i miniatyr 

MP3-spilleren overrasker også. 
Telefonen er nemlig utstyrt med stereohøyttalere med såkalt 3D surroundlyd som imponerer oss langt mer enn vi hadde regnet med. 
Dette får faktisk mobilen til å kunne fungere som en miniatyrboombox, selv om lydkvaliteten selvsagt ikke er helt på samme nivå som et par eksterne høyttalere ville gitt. 

Lyden er selvsagt også suveren når det gjelder bruk av telefonfunksjonene. 
Når det gjelder hodetelefoner kunne vi imidlertid tenkt oss en annen løsning. 
Det fungerer greit nok til vanlige telefonsamtaler, men til musikkbruk burde man kunne kreve mer. 

Headsettet er nemlig en standard Nokia-løsning uten mulighet til å koble til egne hodetelefoner. 
Dette, i tillegg til manglende musikksnarveisknapper, gjør at denne mobilen ikke kan regnes som en såkalt MP3-mobil, men ser man gjennom fingrene med dette er musikkfunksjonene ganske bra. 
Telefonen har FM-radio med RDS og 70 megabyte interminne, i tillegg til minnekortstøtte (64 MB microSD følger med). 

Raskt og effektivt 

Nokia 6233 er utstyrt med operativsystemet Series 40, som etter et par år har blitt enormt bra. 
Muligheten man får med dette er langt bedre enn på andre mobiler i samme prisklasse. 
Hastigheten på dette operativsystemet er også en glede, spesielt for oss som er vant til Nokias Series 60-system som er langt tregere. 

Mobilen er utstyrt med alle de vanlige programmene man forventer av en mobil i 2006, som blant annet kalenderfunksjonalitet, notisblokk og en god nettleser (som får rask dataoverføring overalt via både 3G- og EDGE-støtte). 
I tillegg har den flere ekstraprogrammer, som fjernkontrollen Wireless Presenter og verdensuret World Clock II. 
Spillene er av heller laber kvalitet, med kun Snake III og en Flash-versjon av Sudoku. 

Vi er også en smule skuffet over at Nokia ikke legger ved en USB-kabel slik at de gjør det enklere å synkronisere mobilen. 
Nå har riktignok vi en rekke slike kabler liggende, så det går greit for oss, men for de der hjemme som vil overføre bilder og musikk blir det langt verre. 
Imidlertid en flott mulighet for Nokia å dra inn et par hundrelapper ekstra når kunden kommer igjen for å kjøpe datakabel. 
Når man imidlertid har kommet over denne lille barrieren går synkroniseringen som en drøm. 

Verdt pengene 

Nokia 6233 er en mobiltelefon som gir et meget godt inntrykk, noe som forsterkes etter hvert som man bruker den. 
Både design og innhold gjør at denne mobilen virker å være verdt langt mer enn de 2 500 kronene (uten abonnement) man må ut med, selv om det er et par småting Nokia kunne forbedret med både kamera og MP3-spiller. 

Denne telefonen er en av de første av en serie relativt rimelige mobiler fra selskapet som tar i bruk eksklusive materialer for å øke eksklusiviteten på mobilene til Nokia. 
Etter å ha blitt sterkt kritisert for å ha falt langt tilbake når det gjelder mobildesign har selskapet tydeligvis tatt tyren ved hornene. 
Med Nokia 6233 kan Nokia ha funnet en ny vinner og de fremstår nå langt kulere enn tidligere. 

Tekniske data for Nokia 6233 
