Smart thriller
Regi: 
Brad Furman 

Manus: John Romano, basert på Michael Connellys roman 

Musikk: 
Cliff Martinez 

Skuespillere: 
Matthew McConaughey, Marisa Tomei, Ryan Phillippe, Josh Lucas, William H. Macy 

Sensur: 
11 år 

Forsvarsadvokat Mickey Haller (Matthew McConaughey) i Los Angeles er ikke helt A4: 
Han har kontor i baksetet på en Lincoln. 
Denne ordningen startet da han mistet sertifikatet. 
Han hyret en tidligere «sak», som skylder ham penger, til sjåfør. 
En av hans eks–koner er hans sekretær. 
En annen eks–kone støter han stadig på i retten, vanligvis som motpart. 
De har en datter sammen. 
Iblant blir de fremdeles sengeliggende sammen. 
Han kjenner politifolk, advokater, privatdetektiver, så vel som innsatte og gutta i motorsykkelgjenger. 
Han går i dyre dresser og kan sitt fag og vel så det, men er egentlig en smart gategutt i voksen manns skikkelse. 
Han spilles høyst overbevisende med både åleglatt og røff sjarm av Matthew McConaughey, han har jo utført slike rolletyper med stor kompetanse i tidligere filmer. 

Da en Beverly Hills–mann på 32 år, eiendomsmegler med playboy–vaner, blir anklaget for å ha voldtatt og mishandler en kvinne på 26 år, vil denne eiendomsmegleren ha Haller som forsvarsadvokat, selv om familiens advokat aldri har hørt om Haller. 
Haller værer duften av store penger. 
Men se: 
Saken er mørkere og mer innfløkt enn den kan synes, og Haller får ikke bare bruk for sin kløkt og smartness, hans moral og integritet settes også på høykant og prøves ut. 

Det er en smart film. 
Smart i regigrepene – filmen har en hektisk rytme, den veksler mellom glidende panoreringer til scener der kameraet er helt oppe i øyekorken på sine skikkelser. 
Filmen besitter en smart intrige, handlingsutviklingen er fiffig og effektivt fortalt. 
Den har smarte replikker og en rekke smarte typer, typer som bare tror de er smarte og typer som overhodet ikke er smarte. 

Sum: 
Filmen er, mentalt sett, både moderne jazz og hip hop. 
Den når aldri utover den kompetente underholdning, men iblant er det absolutt ålreit. 
Helt ålreit. 
