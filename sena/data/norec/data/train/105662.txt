Til hundene
Snakkende, surfende og dansende hunder som ikke sjarmerer noen. 

FAMILIEFILM «Marmaduke». 
USA. 
7 år. 
Regi: 
Mike Newell. 
Norske stemmer: 
Christoffer Staib, Håvard Bakke, Paul Ottar Haga, Lena Meieran. 

Avistegneserien om den klumsete grand danoisen Marmaduke og hans menneskefamilie startet opp i 1954, og har visstnok gjestet 600 aviser i over 20 land. 
Noe som ikke nødvendigvis betyr at den er hylende morsom. 

Filmatiseringen, med virkelige mennesker og en miks av ekte og datagenererte dyr, har i alle fall blitt et platt produkt. 

Her er snakkende, surfende, dansende hunder og hylende, fallende sjablonger av noen menneskekarakterer, både folk og fe imponerende blottet for sjarme. 

Den norske dubbingen er nærmest ulidelig for folk over 7 år, men så er filmen også laget for de ganske unge. 
At de muligens faller for alt pelskledd som rører seg over en stor skjerm, burde ikke holdt filmskaperne fra å gidde å blåse litt mer liv inn i denne skrinne formelen av kjæledyrrelaterte ordspill og naivistisk slapstick. 

«Marmaduke» er ikke annet enn du til enhver tid vil finne om du zapper innom Disney Channel: 
Søte dyr, farger, skrik og skrål med angivelig hypnotisk virkning på den yngre delen av den såkalte skjermgenerasjonen. 

Når «enkelte dramatiske scener» har gitt filmen syvårsgrense i Norge, må målgruppen den er ment å treffe også bli ganske smal. 
Og det er kanskje like greit. 

SILJE BEKENG 
