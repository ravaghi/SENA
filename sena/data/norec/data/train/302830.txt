Lydspor til behagelig drøm
Norske Bellmans andre plate. 

|||ALBUM: 
Man må vel trygt kunne si at tittelen på denne plata, «forbannelsen», står i kontrast til det musikalske uttrykket. 

Mens «The Curse» bringer tankene til skrekkfilmens univers, er denne andreplata mer eller mindre en krukke med balsam: 

Duvende melodier, framført av en mannlig vokalist, Arne-Johan Rauan, med lys, nærmest feminin røst, mykt backet av keyboards, orgel, piano, gitar, strykere (en fiolinist og en cellist). 

Myke toner, harmonisk bølgende fra ende til annen. 

Tekstene kretser på kryptisk vis omkring lengtende kjærlighet, tid, lengsel, undring og så videre, i et poetisk landskap i grenselandet mellom slumrende søvn og gryende våkenhet. 

Vakkert, dvelende, motstandsløst, som en flukt på brede vinger gjennom universet. 

Et popkonsept, dratt ut til en slags symfoni i ti satser. 

Litt ensformig, men klangfullt og fagert til fingerspissene. 
