Enorm gospel-stemning i Q42
Kirk Franklin fikk konsertsalen i Q42 til å riste av gospelmusikk og allsang, torsdag kveld. 

Allerede som 11-åring ble Kirk Franklin tilbudt platekontrakt og ledet gospelkoret i kirken hvor han vokste opp. 
Den prisbelønte artisten har solgt 12 millioner album og vært å finne både på kristne topplister og Billboard opptil flere ganger. 
Hans unike blanding av gospel, hiphop, pop og R&B har gjort Franklin til den mest kjente artisten innen moderne gospel. 

Kort tid etter at gospelkoret Voice of Joy varmet opp publikumet, entret Kirk Franklin scenen. 
Tittelen på kveldens konsert er «Twenty years in one night», så det er ikke overraskende at vi får et bredt utvalg sanger fra hele hans karriere denne kvelden. 
Han kjører på fra start med blant annet «He Reigns» som ender i en enorm allsang fra salen. 
Dette skulle vise seg å være et nøkkelord denne konserten, for her var det mange sangglade blant publikum. 
Det skulle bare noen få akkorder til før de var i full gang uten mer oppmuntring fra scenen utover kvelden. 

Med seg på scenen har han fullt band, samt fire kvinnelige og en mannlig vokalist med noen fantastiske stemmer. 
Franklin har plukket ut noen av de beste musikerne innen sjangeren og blant dem er pianist Shaun Martin, kjent fra Snarky Puppy. 
Det er nesten unødvendig å skrive at denne gjengen spiller bra. 
Tightere og mer groovy kan man ikke få det. 
Hovedpersonen selv synger lite, men bytter på å danse energisk rundt på scenen, levere shout outs, ta snapchat-videoer med publikum og spille keyboard. 

Kirk Franklin har en enorm scenepersonlighet og han har publikum i sin hule hånd fra første stund. 
Det hele tar helt av under låten «Hosanna». 
Gulvet rister av et hoppende publikum og allsangen vibrerer i veggene - høyere og høyere med hver modulasjon. 
En heldig mann med navn Jørgen fikk til og med være med på scenen, men han var ikke den eneste denne kvelden. 
Under den velkjente låten «Lean On Me» imponerte flere publikummere med sin stemmeprakt da de fikk komme opp på scenen. 

Kirk Franklin imponerte ikke bare med sitt fantastiske band, dyktige vokalister og scenekarisma, men med et inkluderende show som skapte en enorm stemning blant publikum. 
