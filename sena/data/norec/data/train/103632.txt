Turdus Musicus: «Here Goes!»
(Intimate/Bonnier) 

Spennende hardcorehybrid fra Tromsø. 

Turdus Musicus har allerede opparbeidet seg et godt rykte som live-band, og lykkeligvis er mye av energien intakt på «Here Goes!», noe som veier opp for et låtmateriale som ennå spriker i litt for mange retninger. 
Turdus Musicus er et kontant band med tunge riff over et like bastant komp. 
De beveger seg ubesværet fra sin egen hardcorebakgrunn via sen-grønsjen og inn i mer kommersielle numetal-farvann, som norske band i altfor liten grad har besøkt hittil. 
Vokalist Carl Christian Lein Størmer er ennå litt for lite autoritær i stemmen til å matche sine amerikanske kolleger, men har likevel stinget og aggresjonen som Turdus Musicus-uttrykket krever. 
Lovende saker! 
