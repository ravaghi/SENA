iPodMe - superrask video til iPod
Konverterer filmene dine på en blunk, enkelt og gratis. 

Hvis du har en iPod Touch eller iPhone, har du også en ypperlig dings til avspilling av filmer på bussen og toget. 
Problemet er bare at de fleste filmene du har liggende på PCen din skjønner ikke iPoden din en døyt av, og iTunes gjenkjenner verken DivX eller Windows Media Video. 

Det du trenger er et program som kan konvertere filmene dine til et format som iPoden din kan forstå, og det er her iPodMe kommer inn i bildet. 

Dette er det enkleste programmet vi har prøvd til formålet, og det er attpåtil gratis. 
Alt du behøver å gjøre, er å dra og slippe videofilene dine til programvinduet, trykke på Convert, og resten går av seg selv. 

Vi har prøvd med både DivX, WMW og høyoppløste MKV-filer, og iPodMe tygde seg gjennom dem alle. 

Støtter undertekster 

Du kan dessuten legge til flere videofiler mens konverteringen pågår, og be om at maskinen skal skru seg av når prosessen er ferdig. 
Som om ikke det var nok, har du undertekster liggende som .srt-filer, kan de bakes inn i den ferdige MPEG-4-filmen. 
Dette krever riktig nok at du først installerer tilleggsprogrammet AVISynth, men det er også gratis. 

Så langt, så bra - men det beste med iPodMe er at det jobber svært raskt, selv i idle-prioritet. 
på vår PC med Core 2 Duo E8400-prosessor tok det knappe 15 minutter å konvertere en halvannen times spillefilm. 

Kvaliteten ble helt OK til skjermen på vår iPhone. 
Er du ordentlig kresen kan du velge en profil som hever kvaliteten, men vi fant ingen grunn til å gjøre det. 

Når konverteringen er ferdig, er det bare å kopiere filmen over til iPoden via iTunes, og løpe til toget. 

Fungerer meget bra 

Vi har testet iPodMe på en rekke filmer og klipp vi hadde liggende, og bare ved ett tilfelle opplevde vi at lyd og bilde ble ute av synk. 
Det vitner om et godt programmert lite program, som ikke en gang krever installasjon - og kan dermed kjøres direkte fra en minneplugg eller lignende. 

iPodMe kan lastes ned fra Softpedia. 
Der finner du også mer informasjon om programmet. 
