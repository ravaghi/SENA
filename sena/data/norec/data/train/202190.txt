Test:Logitech Wireless Gaming Headset G930 

Trådløse hodetelefoner med mik og støyreduksjon, spesialsydd for gaming. 

Gamere som ikke bor alene i et eget hus langt fra folk trenger hodetelefoner. 
Intense skuddscener og dramatisk orkestral musikk blir fort i meste laget for omgivelsene. 

Men det finnes et utall forskjellige hodetelefoner, hva er speselt nyttig for gamere? 

Logitech Wireless Gaming Headset G930 

Logitech har mange headset på samvittigheten, og G930 er et av de nyeste og mest avanserte. 

Egenskaper som Logitech selv fremhever er disse: 

Trådløst (2,4GHz) med rekkevidde på opptil 12 meterSurroundlyd (7.1) og mikrofon med opptil 26 dB kansellering av bakgrunnsstøyTett konstruksjon som slipper ut minimalt med lydMyke puter og justerbar bøyle/hodebåndTre programmerbare knapperDirekte justering av volum med hjul og mute for mikrofon direkte på øreklokkenMute-indikator med LED på mikrofonenLading med kabel mens det er i brukOpptil 10 timers batteritidLydeffekter og enkelt oppsett 

Installasjon 

Settet inneholder en liggende snelle hvor du kveiler opp USB-kablene. 
Den ene enden går inn i PC-en, den andre kobles inn i den ene øreklokken når du skal lade hodetelefonene. 
Midt i snella sitter det en USB-kontakt hvor du plugger inn senderen, som er en liten USB-dongle på størrelse med en minneplugg. 

G930 er ikke bare hodetelefoner og mikrofon, det er også et eget USB "lydkort", så en driver må installeres for å få full funksjonalitet. 
Uten driverinstallasjon fungerer både hodetelefoner og mikrofon, pluss volumkontrollen. 
Installerer du driver og styreprogram får du Dolby 7.1 og støtte for G-knappene. 

Du har individuell kontroll for alle de virtuelle kanalene, og alle går til 11 ("it's one louder"). 

Det er også en DSP-effekt med flere innstillinger for dramatisk fordreining av stemmen, både opp og ned i toneleie. 

Trykker du knappen mellom Diskant og Bass får du opp en 10-bånds EQ. 

Kontrollpanelet er stort sett selvforklarende, skulle det være noe uklart er det et utmerket hjelpeprogram, som er på norsk hvis du velger norsk under installasjonen. 

På venstre klokke sitter alle kontrollene; de tre G-knappene, Dolby surround av/på, volumkontroll og av/på-bryter. 

I bruk 

G930 sitter behagelig og stabilt på hodet, det strammer på en naturlig måte, men man merker at man har det på. 
Klokkene demper godt både for brukeren og omgivelsene, men ikke totalt. 

Putene er godt polstret og man blir ikke svett i ørene. 

Mikrofonen er både fleksibel og dreibar, og er svært praktisk i bruk. 
Det er helt uproblematisk å plassere den der man vil ha den, uten at den glir ut av posisjon. 
Kvaliteten er også bra, ifølge alle vi har snakket med både i multiplayer-spillsammenheng og Skype etc. 

G-knappene er lett tilgjengelige, vi brukte dem til å aktivere stemmeforvregnin, som fungerer veldig bra. 
Det er morsomt, men kan også virke irriterende på andre hvis man glemmer at effekten står på. 

Lydkvalitet i spill 

I spill er lydkvaliteten svært god, både dynamikk og omfang er på plass. 
Det sparker hvis du vil, men lyden er alltid klar og ren. 

Surroundeffekten virker overraskende naturlig, og gjør det lettere å orientere seg i spillene, romvirkningen gir en dybdefølelse som du ikke finner i andre hodetelefoner. 

Lydkvalitet med musikk 

Til musikk er G930 ikke like overbevisende, men likevel langt bedre enn gjennomsnittet. 
Vi sammenlignet med studioheadset fra både M-Audio og AKG og lydbildet er ikke like godt balansert og krystallklart som hodetelefoner beregnet utelukkende på musikk. 

Men vi vil likevel plassere lydkvaliteten i den øvre klassen. 

Konklusjon 

G930 overbeviser på mange områder, spesielt til spill og film. 
Dybdeffekten gjør det lettere å orientere seg, spesielt i FPS-spill. 

DolbySurround gir også et større lytterom, du opplever større, men naturlig avstand til lydkildene ved avspilling av vanlige stereofiler. 
Flere ganger har vi trodd at vi hørte på våre M-Audio aktive studiomonitorer i stedet for hodetelefoner. 

Også til film fungerer G930 svært bra. 

At det er trådløst er en stor fordel, selv om batteritiden gir begrensninger. 
Fordelen med USB-ladingen er at man kan bruke hodetelefonene mens de lades. 

Rekkevidden er også overbevisende. 
Vi kunne gå ned en etasje i vårt trehus, og fremdeles føre en Skype-samtale uten problemer. 

Logitech G930 
