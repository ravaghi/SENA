Charles Lloyd «Rabo de Nube»
ECM/Grappa Musikkforlag 

Charles Lloyd gjorde sitt inntog i jazzverdenen på midten av 1960-tallet, og fikk enorm popularitet innen den spennende krysningsbevegelsen mellom jazz og rock. 

Gjennom hans band fikk også musikere som Keith Jarrett og Jack DeJohnette en solid karrierestart. 
Lloyd har med jevne mellomrom gitt ut album siden, men sjelden så vitalt og gnistrende som dette konsertopptaket som gis ut samtidig med hans 70-årsdag. 
Vel oppbygde komposisjoner og inspirert samspill av toppmusikere er noen av ingrediensene. 

Ny på laget er Jason Moran, en av USAs mest spennende pianister for tiden. 
Også bassist Rueben Rogers og trommeslager Eric Harland gnistrer, som i ildsprutende «Sweet Georgia Bright». 
Og Lloyd selv på saksofon, fløyte og tarogato øser fra selve livskilden, lyrisk og varmt som i tittellåten, eller spirituelt dybdeborende som i «Ramanujan». 

CARL PETTER OPSAHL 
