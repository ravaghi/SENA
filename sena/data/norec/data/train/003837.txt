Hodejegerne
En gnistrende god thriller! 

Det er stilt store forventninger til filmatiseringen av Jo Nesbøs roman Hodejegerne. 
Den innfrir dem alle. 

Dette er en gnistrende god thriller, der spenningen holder hele veien, uten ett eneste dødpunkt! 

Det finnes noen elementer i historien som går på troverdigheten løs, men det tilgis glatt når alt annet holder så høy kvalitet, blant annet en intens Aksel Hennie i en krevende hovedrolle. 

En uventet oppdagelse 

Roger Brown (Aksel Hennie) er hodejegeren som robber sine kandidaters dyre kunst for å opprettholde levestandarden han føler han må ha for å holde på kjæresten Diana (Synnøve Macody Lund). 

Så får han en ny klient, Clas Greve (Nicolaj Coster-Waldau), som har et svært verdifullt maleri i sin besittelse. 

Men når Roger bryter seg inn i Greves leilighet for å stjele det, gjør han en uventet oppdagelse som kaster ham ut i store problemer. 

Filmen holder grepet 

Innføringen i Rogers liv og univers er kortfattet, men akkurat nok til å forstå hans motivasjoner. 
Når så spenningen tiltar, holder filmen grepet rundt meg til rulleteksten. 

Lars Gudmestad og Ulf Rybergs manus er imponerende stramt, og gjør den uforutsigbare handlingen tett og konsis. 

Action med driv 

Regissør Morten Tyldum og staben har filmatisert dette svært lekkert, med flott scenografi, nydelig foto, et pågående lydspor og spenningsmettet musikk. 

Det er godt driv i actionscenene, og historiens natur gjør at det ikke går lenge mellom høydepunktene. 

Likevel får figurene tid til å puste, og skuespillerne makter å gi dem definerte personligheter som vi kan knytte bånd til. 

Godt skuespill 

Da snakker jeg spesielt om Aksel Hennie, som gjør nok en fabelaktig hovedrolle. 
Han spiller Roger som en selvsikker fyr utad, men lar det skinne igjennom at alt han foretar seg har dårlig selvtillit som utgangspunkt. 

Synnøve Macody Lund gjør en fin filmdebut i rollen som Diana, med rolig, avbalansert og naturlig skuespill. 

Nicolaj Coster-Waldau er en god match i skurkerollen, med fasjonabelt utseende og skumle tilbøyeligheter. 

Ble godt underholdt 

Det er lite å sette fingeren på her, men det er noe. 

Jeg vil ikke avsløre nøyaktig hva, men det jukses litt for åpenbart med geografien i en nøkkelsekvens, det er et teknisk element i historien som virker ganske usannsynlig, det utføres politietterforskning av dårlig kvalitet og det er en ufyselig scene ca midtveis som det bokstavelig talt lukter røverhistorie av. 

Men det er jo det denne filmen er – en god røverhistorie. 
Og jeg ble virkelig godt underholdt mens den ble fortalt! 
