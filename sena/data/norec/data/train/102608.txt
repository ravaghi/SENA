TV-anmeldelse:Platt og pinlig billig-TV 

Hjelp og trøste - det er lenge siden jeg har følt meg så hensatt til en annen TV-tid, enn si en annen TV-verden, som da jeg ga meg i kast med «Min mann kan». 

Platt, pinlig, irriterende dumt. 
Jeg vet nesten ikke hvor jeg skal begynne. 
Her har man samlet det meste av elementer som er gått ut på dato i et TV-program. 

Glatt og pregløst 

Jo da, jeg kan kjøpe den at tanketomt-TV kan være helt greit noen ganger. 
Men her blir alt så glatt og pregløst. 
Selv med hjemlige kjendiser, programledelse på eget morsmål, blir dette likevel så unorsk og uinteressant som et gameshow uten mål og mening kan være. 

Hekter opp flest mulig BH-er 

Hør bare - og se gjerne selv i kveld hvis du fortsatt er nysgjerrig: 
Hvor mange BH-er kan din mann klare å hekte opp med en hånd på 90 sekunder, eller hvor mange chili kan han utfordres til å få i seg på like lang tid. 

Frysninger på ryggen 

Eller hvor mange av kvinnene på scenen kan han gjette riktig vekt på. 
Den eneste oppgaven jeg klarte å finne et minimum av identifikasjon ved var utfordringen ved å flytte en rekke eksotiske dyr, deriblant flere slanger. 
Da kjente jeg at det kom en og annen kuldegysning nedover ryggen. 

Synes synd på deltakerne 

Men i det store og det hele blir det ikke morsomt, jeg ender bare opp med å synes synd på deltagerne. 
Ikke slik å forstå at de akkurat dummer seg ut, så høytidelig er det slett ikke nødvendig å ta seg selv. 

Billig-TV så det holder 

Men dette er et beste-sendetids program, som varer i nesten en time. 
Man trenger ikke å være Einstein for å skjønne at dette er billig TV så det holder. 
Det blir jo ikke bedre av at den store fantastiske reisen som vinner-paret i hvert program får, presenteres av kommunikasjonssjefen i et av landets reisebyråer på slutten av programmet. 

Ikke bare B- og C-kjendiser 

Det som imponerer meg mest, er oversikten over hvilke kjendispar som er med. 
Fire par i hvert av de åtte programmene. 
Det blir en anselig forsamling det. 
Det er slett ikke bare B- og C-kjendiser heller. 
