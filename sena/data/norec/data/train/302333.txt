Gospel med country attåt
Blind Boys of Alabama har spilt inn sin første countryplate, 53 år etter debuten. 

ALBUM: 
Gospel og country har alltid gått hånd i hånd - og Blind Boys of Alabama har endelig tatt dette på alvor. 
Gruppa som ble startet på Alabama Institute for the Negro Blind i 1939 har vært i Nashville for å spille inn sitt første countryalbum - 53 år etter platedebuten. 

Hall of Fame Frøene til prosjektet ble sådd da en av verdens mest respekterte og lengstlevende gospelgrupper ble innlemmet i Alabama Music Hall of Fame i fjor. 
Der sang de gospelhymnen «Down By The Riverside» sammen med Jamey Johnson, en av de mest suksessfulle nytradisjonalistene innenfor countrymusikken i dag. 

Hadde en drøm 
Det viser seg at han er like glad i gospel som de er i country, og han hjalp dem med å oppfylle drømmen om å spille inn et country/gospel-album. 
Johnson er også en av fire produsenter. 

Blind Boys har vært med på mange andres plater gjennom åra, og nå var det deres tur til. 
Tittelsporet har besøk av The Oak Ridge Boys, mens Jamey Johnson gjør en kul og ektefølt versjon av «Have Thine Own Way, Lord». 

Lee Ann Womack synger med hjertet på «I Was A Burden», «fløyelsstemmen» Vince Gill gjør sitt på «Can You Give Me A Drink?», Willie Nelson fargelegger sin egen «Family Bible», som er som skapt for gospelformatet, mens Hank Williams' gospelklassiker «I Saw The Light» - med sønnen Hank Williams Jr., på vokal - blir i overkant masete. 

På bandets premisser 
Men gjesteartistene går fint inn i gospelmood og synger på bandets - og ikke egne - premisser, med et ekstra nikk med hatten til Vince og Willie. 

Det er et akkurat passe antall gjester - slik at ikke de fem overskygges totalt. 
For det er egentlig mer enn godt nok å lytte til harmoniene til de seks som nå utgjør gruppa. 
Bare Jimmy Carter (79) er igjen av originalbesetningen på fem, opprinnelig The Five Blind Boys of Alabama, mens en annen, Clarence Fountain (81), gjør en liten gjesteopptreden. 

Blant musikerne finner vi gitarist Reggie Young, som etter flere studiojobber enn han kunne telle ble med på The Highwaymens turneer på 70-tallet. 

Aleine 
De seks herrene treffer ikke helt planken i andresporet «Jesus, Hold My Hand». 
men når de kommer til «Jesus Built A Bridge To Heaven», «Lead Me Home» og avsluttende «The Last Mile Of The Way» - tre av albumets høydepunkter - er de virkelig varme i trøya og løfter albumet til et høyere plan. 

Religiøs blir man kanskje ikke av denne plata, men det finnes vel knapt et mer ærlig uttrykk enn country- og gospelmusikk. 
