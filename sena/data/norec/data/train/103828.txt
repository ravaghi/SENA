Mektig seilas
Regi: 
Peter Weir. 
Med: 
Russell Crowe, Paul Bettany, James D'Arcy, Edward Woodall, Chris Larkin med flere. 

Overveldende mektig duver fregatten HMS Surprise over lerretet. 
Det er bare å hive seg på seilasen og la den briljante strateg, kaptein Jack Aubrey, lose deg gjennom kanonader av sjøsprøyt, kuler og krutt. 

Dette er film for alle som elsker eventyr av godt, gammelt merke. 
Vi snakker om drama med spenning, intense situasjoner og en batalje av nærmest olympiske dimensjoner mellom to stolte skuter. 
Med andre ord: skikkelig «sjømat» for oss i en gammel sjøfartsnasjon som Norge! 

At regissøren Peter Weir er overlatt ansvaret for å gyve løs på mennene i forfatter Patrick O'Brians helteverden, er klokt. 
Fordi Weir, med bakgrunn i solide filmer fra «Gallipoli», via «Dead Poets Society» til «The Truman Show», nettopp behersker å beskrive snarrådig handlekraft med intelligens og ettertenksomhet. 

Tiden er 1805, England kriger mot Frankrike. 
Napoleon skal beseires på alle fronter. 
Ikke minst til sjøs. 
Heltene etter Lord Nelson skal utvise britisk mot, ære og sjømannskap av ypperste klasse. 
For Weir er det maktpåliggende å hylle disse idealer med ydmykhet uten å drukne i sentimentale klisjeer. 

Rik på detaljer 

I denne machotilværelsen er altså Jack Aubrey kaptein. 
Russell Crowe er ikledd rollen med pondus, handlekraft, innsikt og utstråling - en «master and commander» i likhet med romanfigur Aubrey. 
Samspillet mellom ham og kameraten, den mer ettertenksomme og søkende lege og naturforsker Stephen Maturin (Paul Bettany), er dyptloddende og interessant. 
Deres samtaler berører menneskets behov for å dominere kontra den intellektuelle trang til å utforske. 
Noen ganger kan disse verdier smelte sammen, ofte ikke. 

Det at nesten hele historien beskrives fra skipet, gir filmen et noe ensidig preg. 
Men bare sjelden merkes det, fordi fortellingen drives fram med frodige detaljer, delvis av røff karakter, men også av gode karakterskildringer av skutas persongalleri; gamle sjøulker, forfriskende matroser, redde unggutter og heltemodige ungdommer. 

Sett sjøbein og bli med på kaptein Lucky Jacks risikofylte krigsseilas rundt Kapp Horn. 
