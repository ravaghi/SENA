Los med løs snipp
Bjørn Eidsvåg styrer avslutningskonsertskuta med stoisk ro. 

Det kommer ikke som noen stor overraskelse at gjennomsnittsalderen på Slottsfjellet stiger betraktelig timen før Bjørn Eidsvåg skal sette punktum på årets festival. 
Hovedårsaken er riktignok at landets største boligbyggelag spytter inn penger i denne midnattskonserten - i fjor gjorde Susanne Sundfør en utmerket innsats i samme segment. 

Kanskje er det like greit at gamlingene sponses inn: 
Eidsvågs appell hos den gjengse Slottsfjell-gangeren er nok ikke stort mer enn kuriosa. 
Tross i at ringreven nylig gav ut sin tjuefemte fullengder, er han nok mer kulturelt relevant i dag som sporadisk fjerde medlem i Radioresepsjonen. 
Likevel: 
Både den selvironiske albumtittelen Far Faller og hans bidrag under RR-aliaset «Losen» viser at han er en skikkelig godslid type. 

Hans tørre, voksne vidd løfter denne midnattskonserten fra ren og skjær middelmådighet til noe mer eller mindre minneverdig. 
Selv om aproposlåta «Skyfri himmel» er den første store publikumsfavoritten på disse tre kvarterene, er det «Eg vil ikkje dø» som utpeker seg som det store musikalske høydepunktet – et særdeles humrevennlig dypdykk i 60-åringens dødsangst. 

«Vi må være ferdige til fem på tolv. 
Så her må vi peise på!» sier han, hvorpå bandet tøffer karakteristisk mykt i gang med «Mysteriet deg». 
Under denne konserten eksisterer ikke – til en forandring – den minste fare for å utsette hørselen for varige mén. 

Så blir det fire fornøyde øyne på terningen, da. 
Ingen stor overraskelse det heller. 
Men som Eidsvåg sier selv omtrent midtveis: 
«For tretti år siden skrev jeg en låt med navnet «På leit», og her kommer en ny en kalt «Stadig på leit». 
En mann med stor framgang, altså.» 
Losen virker med andre ord å ha slått seg til ro med at han ikke vil klare å snu verden på hodet med det første. 
