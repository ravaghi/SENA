Fotolabo (www.fotolabo.no)
Treg levering, men enkel overføring og bra kvalitet. 
Det har vi sagt om Fotolabo nesten hver gang vi har kjørt denne testen. 
Hva sier vi nå? 

Hos Fotolabo kan du overføre bildene enten ved hjelp av et program du laster ned og installerer på PCen din, eller via nettleseren. 
Førstnevnte er kanskje blant de aller enkleste og "rett fram"-løsningene som er tilgjengelig, og overføring via Internet Explorer er også enkel. 

Fotolabo er sjelden blant de raskeste på levering, er vår erfaring etter å ha gjort denne testen jevnlig siden 2001. 
Også denne gangen havnet bak i køen, Bildene lå i postkassen vår etter fem dager, alene og sist. 
Det er imidlertid innenfor "smertegrensen", synes vi. 
Bildene lå godt beskyttet i en stiv pappeske. 

Kvalitetsmessig er vi nok en gang rimelig godt fornøyd med bildene. 
De er ikke de mest fargerike, men kanskje nærmere virkeligheten enn et par av de andre. 
Kun på ett bilde har Fotolabo bommet helt, og det var sort/hvitt portrettet der himmelen har fått hakkete gradering - samme opplevde vi for øvrig forrige gang. 

Fotolabo er sjelden blant de dyreste, denne gangen havnet de omtrent midt på treet uansett mengde. 
Ved 150 bilder er det likevel fire som er rimeligere og kun to som er dyrere. 

Totalt sett er det ingen overraskelse at Fotolabo leverer som forventer, og havner ut midt på treet i dette selskapet. 

Tilbake til testoversikten 
