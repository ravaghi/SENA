Rihanna stjeler showet
N.E.R.D serverer og gjestestjernen treffer kula midt på balltreet. 

De harde, spaced out trommehoggene og tilhørende minimalistiske og ofte dansbare byggeklosser, som kjennetegner Neptunes-universet på "Lemon", gir en like umiddelbar følelse som når man tar en bit av en sitronskive. 

Du vet hva det er, liksom. 
En blir litt forvirret med en gang, men det er sunt for deg, det er det. 

I denne omgangen er det riktignok N.E.R.D (Shay, Chad, Pharrell) som er avsender, men det kunne like gjerne ha vært de to sistnevnte (som utgjør Neptunes, der altså) som har produsert låten for sjølveste livsnyteren Rihanna. 

Åkkesom er N.E.R.Ds første låt på årevis en feit sak som ruller godt. 
Men den som stjeler showet er Rihanna, som uanstrengt rapper til en gullmedalje, til tross for iherdige forsøk fra Pharrell. 

❤️ Elsker ❤️ 

Rihanna som uanstrengt rapper til en gullmedalje, vel. 
Gimmick-fri og rett-fram-rapping med breiale meldinger over luftige hi-hats, småfrekk basslinje og ubåt-lyder. 
Gøøøy. 

? 
Elsker ikke ? 

Det første snaue minuttet er en smule enerverende før sporet "finner" seg sjøl. 
Og jeg blir stående og lure på hvorfor Rihanna ikke rapper oftere. 
Kult nok at hun er av verdens største popstjerner, men jeg føler meg litt snytt. 
Ikke vær gnien på rapversene, er du grei. 
