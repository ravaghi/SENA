Onanihyllester og technorock kan funke sammen i praksis
Super plate fra supergruppa Broken Social Scene. 

|||ALBUM: 
Selv om medlemmene i det kanadiske musikerkollektivet Broken Social Scene har gitt ut musikk hver for seg de siste fem årene, er det allikevel den kosmiske drømmepopen, den brautende Dinosaur Jr.-jammingen og den svale soveromselektronikaen som oppstår når alle sammen er samlet i studio som virkelig er magisk. 

På «Forgiveness Rock Record» er Broken Social Scene skoleeksempelet på hvordan i utgangspunktet umulige ideer likevel kan fungere sammen i praksis. 
Den synkoperte tulleindierockeren «Ungrateful Little Father» og den technofiserte postrockeren «Chase Scene» ser ikke så bra ut på papiret, gjør de vel? 

Toronto-kollektivet klarer likevel på mystisk vis å holde stø kurs på tross av alle de musikalske krumspringene, som blant annet også involverer en to minutter lang onanihyllest kalt «Me and My Hand». 

La det ikke gå fem år til neste musikalske utløsning. 
