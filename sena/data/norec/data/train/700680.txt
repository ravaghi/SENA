Binoche glitrer som fallende stjerne
Tidens brutale gang sårer en kvinnelig skuespiller i møte med en ny generasjon filmstjerner. 

Clouds of Sils Maria. 
Regi/manus: 
Olivier Assayas. 
Med: 
Juliette Binoche, Kristen Stewart, Chloe Grace Moretz, Johnny Flynn med flere. 
Frankrike/Tyskland/Sveits 2014. 
2 timer 3 minutter. 
Aldersgrense: 7 år. 
Egnethet: 
Voksen. 

Det er tid for metafilmer om aldring og generasjonsmøter. 
På kino går Inarritus "Birdman" om en mannlig skuespiller (Michael Keaton) som vil gjøre comeback på Broadway, men føler seg truet av en yngre aktør (Edward Norton). 

Parallellen til denne ukas premiere er åpenbar: 
Juliette Binoche spiller en berømt, amerikansk skuespiller som konfronteres med en ung hollywoodstjerne (Chloe Grace Moretz). 
Langsomt innser hun at tiden går fra henne. 

Teksttung og filosofisk 

Mens Inarritus svarte komedie er breddfull av lattervekkende ironi, byr den franske regissøren Olivier Assayas på en krevende teksttung og filosofisk stil som nok vil trøtte ut enkelte. 

Men før du gir opp, husk gevinsten ved å se Juliette Binoche i nesten hver scene, attpåtil på et imponerende aksentfritt amerikansk. 

Hun glitrer i sitt spill, først som selvopptatt diva, dernest som bekymret kvinne rundt de 40 som kjemper mot å bli utdatert. 
At hun har assistenten Val konstant ved sin side (Kristen Stewart fra Twilight-filmene), gir oss et vell av samtaler der to generasjoners tankesett kolliderer i rikelig monn. 
Som Inarritu turnerer også Assayas et metaplan som peker mot virkelighetens verden: Binoche versus de framstormende Stewart og Moretz. 

Skyfenomen i Sveits 

Handlingen er i stor grad lagt til de sveitsiske alper der regissøren utnytter et fascinerende skyfenomen som gir filmen dens originaltittel, "Clouds of Sils Maria". 

Ved Maloja åler snikende skyer seg som en slange mellom fjelltoppene under visse værforhold. 

Filmingen av fenomenet er superb. 
I tillegg vokser det til et urovekkende symbol da hovedpersonens comeback-stykke nettopp heter "Maloja-slangen". 
Severdig! 
