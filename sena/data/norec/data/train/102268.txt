Plateanmeldelse:Mona & Maria - «My Sun» 

Strålende soloppgang. 

Disse oslojentene på 27 og 28 har bakgrunn i det ubrukelige boogiepunkbandet Bazooka Boppers, men tar en ny, uventet og gledelig retning som duo. 

De kan bli det nærmeste Norge kommer et eget First Aid Kit, selv om Mona & Maria er mindre countryorientert og mer pompøse i uttrykket. 

Uansett er dette ambisiøs, nydelig sunget folkpop, som gir assosiasjoner til trolsk skog og komplisert følelsesliv. 

Ypperlig musisert og produsert - gjestelisten oser fingerspissfølelse (Horntveth, Engfelt, Schreiner, Wallumrød og et par hundre til), platen gir inntrykk av at mange gode krefter vil at dette skal bli supert. 

Og «My Sun» er flott; eneste ankepunkt er at et noe vel dominerende KORK-preg gjør enkelte låter krevende å få hull på. 

Høydepunktene er imidlertid i flertall, med episke refreng-crescendoer og en nær perfekt balanse mellom det skjøre og det mektige. 

BESTE LÅT: 
«My Sun» 
