The Leftovers S01
En fengslende serie med mange spørsmål og få svar. 

The Leftovers er en serie som fanger interessen fra første sekund. 
To prosent av verdens befolkning forsvinner plutselig og sporløst fra jordens overflate. 
Tilbake etterlater de seg familie og venner som må prøve å gå videre i livet, uten å forstå hva som egentlig skjedde. 

Denne uken ble alle episodene av første sesong tilgjengelig hos HBO Nordic og C More Play, og selv om sesongfinalen etterlot meg med flere spørsmål enn svar, ble jeg likevel ikke skuffet. 

Svaret er ikke det viktigste 

Skaperen av Lost Damon Lindelof, og Tom Perotta, forfatteren av boken serien er basert på, har klart å skape en engasjerende fortelling, som på grunn av de mange spørsmålene den stiller, gir den samme følelsen av undring som Lost gjorde da den kom i 2004. 

Da jeg anmeldte de første episodene av The Leftovers i juni, var jeg engstelig for at Lindelof skulle gå i den samme fella som han etter hvert gjorde med Lost. 

Den populære serien mistet fotfeste i løpet av sine seks sesonger, da den ikke klarte å svare skikkelig på seriens mange mysterier. 

«Men hvis rollefigurene falmer for lenge i mørket etter svar, vil også publikum falle av, og hvis forklaringen vi eventuelt får ikke er god nok, vil veien fra hyllest til slakt være kort,» skrev jeg i min anmeldelse av The Leftovers første episoder i juni. 
Nå må jeg imidlertid spise i meg mine egne ord. 

For i løpet av sesongens ti episoder har det gått opp for meg at svaret ikke er det viktigste med denne serien. 

Fengslende rollefigurer 

Helt fra begynnelsen av sesongen var det tydelig at det er hvordan menneskene reagerer på den verdemsomspennende krisen, og hvordan de prøver å fortsette med sine egne liv, som er viktig for Damon Lindelof og Tom Perotta. 

Og siden seriens rollegalleri er så interessant å utforske, irriterer jeg meg heller ikke over fraværet av forklaring på hendelsene som utspiller seg. 

Politimesteren Kevin Garvey, spilt av Justin Theroux, er en svært kompleks mann, og etter hvert som vi lærer ham bedre å kjenne får vi et dypere innblikk i en psyke som er alt annet enn sunn. 

Kevin prøver å holde orden i den lille byen Mapleton, nøste opp i hva de hvitkledde sektmedlemmene av Guilty Remnants pønsker på, og finne ut av meningen med den store forsvinningen, samtidig som hans mentale helse begynner å bli tynnslitt. 

Strålende skuespill 

Skuespillerprestasjonene i The Leftovers holder et høyt nivå. 
Både Liv Tyler og Amy Brenneman, som spiller sektmedlemmene Laurie og Meg, er gode, det samme er Carrie Coon, som spiller Nora Durst, som mistet hele familien sin i den store forsvinningen. 

Det er imidlertid Emily Meade, som spiller bestevenninnen til Kevins datter, Anne Dowd, som spiller sektlederen Patti Levin, og Justin Theroux som jeg lar meg imponere av. 

Sistnevnte spiller strålende, og balanserer rollen som velmenende politi og familiefar, med rollen som en mann på randen av sammenbrudd svært godt. 
Spesielt i sesongens siste episoder viser skuespilleren hvor dyktig han er, når Kevin begynner å miste grep om virkeligheten. 

Theroux har en variert karriere bak seg med roller i en rekke forskjellige filmer og serier, blant annet American Psyco, Mullholland Drive, Six Feet Under og Parks and Recreation. 

Det er imidlertid ingen tvil om at skuespilleren, i en alder av 43 år, nå har fått sitt store gjennombrudd. 
Dette er en mann å følge med på i årene fremover. 

En kvalitetsserie 

Det har vært en del «buzz» rundt The Leftovers siden premieren i juni, men likevel mener jeg serien fortjener enda mer oppmerksomhet. 
Seriens mystikk, fengslende rollefigurer og intense atmosfære, skapt av et strålende lydspor og dvelende kameraføring, gjør at dette er en av årets «må se»-serier. 

Den er ikke perfekt, og har noen svakere episoder i løpet av sesongen. 
I episode tre, som handler om Mapletons prest Matt Jamison, spilt av Christopher Eccleston, faller for eksempel spenningsnivået noe fordi presten ikke føles relevant nok for hovedhandlingen. 

Og selv om jeg har slått meg til ro med at jeg kanskje aldri får noen svar på de store spørsmålene, så synes jeg serien kan være i overkant forvirrende til tider. 

Følelsen av at dette er en kvalitetsserie holder seg imidlertid oppe gjennom hele sesongen, og jeg gleder meg til å la meg fengsle av sesong to av The Leftovers til neste år. 
