Skrullete musikal-satire
Regi: Susan Stroman. 
Med Nathan Lane, Matthew Broderick, Uma Thurman, Will Ferrell. 
Amerikansk. 
Musikal - tillatt for alle, egnet ungdom/voksne. 

«The Producers» var en film signert skjemtegauken Mel Brooks fra 1968. 
I hans egen teaterversjon ble den - så sent som for fire-fem år siden, gigantiske suksesser både i New York og London. 

Nå omgjort til en stort anlagt film, henlagt til Broadway 1959 - for en stor del med teater-skuespillerne og med teater-regissøren på lerret. 

En mislykket musikal-produsent får besøk av sin lille revisor, som regner ut at en skikkelig og kalkulert fiasko kan være vel så lønnsomt som en suksess. 
Altså: 
En lederhosen-kledd og nazi-hjelm-iført forfatters håpløse manus, «Det våres for Hitler», kobles med verdens dårligste, maxi-homsete teaterregissør. 
Inn kommer den udugelige og hyper-sexy svenske sekretæren Ulla Inga Hansen Benson Jansen Tallen-Hallen Svaden Svanson. 
Det blir så dårlig, så tarvelig og så vanvittig smakløst, at det blir en suksess. 
Dessverre. 

Denne filmen er teaternostalgi fra musikalenes mest overdrevne glamourperiode, og det blir mye svingdør- og slapstick-komedie. 
Ikke alt like potent på film. 
Jeg har ikke sett teaterversjonen. 
Og tror nok at dens underliggende uhyrlighet (at en hel nazi-ikonografi ablegøyes til vanvidd midt i det jødiske scene-senter på Broadway) blir mer et skrått sideblikk, enn en underliggende hovedsak. 

Så: 
Jeg likte filmen. 
Den er overdreven og overraskende nostalgi. 
Men målgruppen er smal; anser noen seg i denne sammenheng uforberedte og smått uopplyste, risikerer man kjedsomhet. 
