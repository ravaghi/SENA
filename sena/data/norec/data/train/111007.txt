Admiral P: «Jobber overtid»
(Knirckefritt) 

En glad gutt. 

Mange har flirt av eller latt seg enervere av Admiral Ps luftgispende og gebrokne toasting i hans to landeplager in spe så langt, «Spinnvill» og «Snakke litt». 
Ikke avskriv ham. 
Alt tyder på at norskzambieren er den mest plausible popstjernen noensinne fra det lille, men standhaftige norske reggae- og dancehallmiljøet. 

Seks skudd D-vitamin for et vintergustent norsk poppublikum på dette forfriskende og kortfattede minialbumet. 
Kåtskapen hans er av den tilforlatelige typen - fyren er «righteous». 
Rimene er morsomme uten å være tåpelige, og evnene til å skrive klebrige låter begrenser seg ikke til de to nevnte sangene. 

BESTE LÅT: 
«Gjør så godt du kan» 

MORTEN STÅLE NILSEN 
