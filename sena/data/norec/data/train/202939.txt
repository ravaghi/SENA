Nikon D3000
Mer brukervennlig kan det nesten ikke bli. 

Allerede i den snart fire år gamle modellen D40, begynte Nikon å fokusere ekstra på nybegynneren. 

Kameraet hadde et smårevolusjonerende grensesnitt, der konsepter som blenderåpning og lukkertid ble visualisert på skjermen, og der man i tillegg hadde hjelpebilder som illustrerte når det var lurt å bruke ulike ISO-verdier eller hvilken type lys de ulike hvitbalansemodiene egnet seg til. 

Dette er blitt videreutviklet i D3000. 
Nytt i denne modellen kontra forgjengeren, Nikon D60, er nemlig en ny guide-modus som skal hjelpe nybegynneren til å ta bilder. 
Den kommer vi tilbake senere. 

Som vanlig begynner vi med de tekniske spesifikasjonene: 

Konstruksjon 

Egentlig er Nikons billigste serie litt annerledes bygd opp enn de dyrere kameraene. 
Mens de dyre modellene fokuserer på mange knapper og kombinasjoner (der du f.eks. holder ISO-knappen nede mens du dreier på et innstillingshjul), foregår det aller meste på skjermen på D3000. 
Derfor finner du ikke like mange knapper som på enkelte av de andre i denne gruppen - eksempelvis er det ingen snarveier til hvitbalanse, ISO-verdi og lignende. 
Det gjør at det krever litt flere trykk for å oppnå ønsket effekt, men uten at det oppleves som lite brukervennlig. 

Grepet oppleves som relativt behagelig, om enn noe lite. 
Overflaten er noe ruere enn resten av kameraet og grepet er avrundet som gjør det godt å holde i så lenge du ikke har alt for store fingre. 

Størrelsesmessig er søkeren midt på treet i denne gruppen - det er ikke veldig store forskjeller, men når man sammenligner frem og tilbake legger man merke til at D3000 har en noe større søker enn Canon EOS 1000D og mindre enn Sony og Pentax. 
Nikon D3000 har muligheten for å vise rutenett i søkeren som er kjekt for å få hjelp til å komponere bildet, men vi savner informasjon om ISO-verdi; et punkt der det er fort gjort å glemme seg hvis du tok bilder i en helt annen situasjon dagen før. 

På toppen av kameraet ligger funksjonshjulet med passelig motstand og nøyaktighet. 
Også på D3000 har utløserknappen et klart definert midtpunkt, men vi skulle helst ha sett at info-knappen lot seg omprogrammere til noe annet enn bare å slå av og på LCD-skjermen. 
D3000 har imidlertid en knapp på venstre side av kameraet som lar seg programmere til ønsket funksjon. 

På baksiden er knappeutvalget som nevnt noe begrenset. 
I likhet med Canon EOS 1000D finnes det to knapper for å zoome ut og inn i avspillingsmodus, ellers er det i-knappen som brukes for å aktivere muligheten for å endre innstillinger på LCD-skjermen. 
På Nikon D3000 er piltastene sammenføyd i en sirkulær enhet, som gjør at de føles noe upresise. 

LCD-skjermen er 3 tommer stor og fremstår som meget god. 
Det er mye informasjon som vises uten at det byr på noe problem, og svaksynte vil sette pris på stor tekst i menyene uten at det medfører forkortede uttrykk. 

USB- og TV-utgang ligger bak et billig gummilokk, og selv om batteriluken i bunnen er beskyttet av en ekstra skyvebryter, hadde det også vært fordelaktig med en ekstra sikring av batteriet dersom lokket åpnes. 

Kit-objektivet fremstår som helt kurant konstruksjonsmessig, med jevn og god motstand på zoomringen. 
I likhet med Canon ligger bildestabiliseringen i objektivet på Nikon-kameraene, og også her skyver du bare på en bryter for å deaktivere funksjonen. 

Det bør også nevnes at Nikon D3000 ikke har noe egen fokusmotor og at du derfor er avhengig av AF-S-objektiver for å få autofokus. 
Det ekskluderer for eksempel det populære billigobjektivet 50mm AF f/1,8, men utvalget av AF-S-optikk har blitt bedre de siste årene. 

Brukervennlighet 

Er du på jakt etter et brukervennlig kamera, er det få kameraer som er så lettvinte i bruk som Nikon D3000. 
Menysystemet oppleves som meget bra - selv om kameraet mangler snarveier til noen ofte brukte funksjoner, er de aldri langt unna, og Nikons visuelle tilnærming kan være til god hjelp for nybegynneren. 

Den nye guide-modusen er forbeholdt virkelige nybegynnere og krever litt for mange knappetrykk til å være veldig praktisk for deg som har kommet bittelitt videre. 
Her velger du om du vil ta bilder, se på bilder eller endre oppsettet. 
Velger du førstnevnte, kan du bla i en meny ut fra hva slags type motiv du vil ta bilde av - i de fleste tilfellene fungerer det som en "snarvei" til ulike bildemodi, men det finnes også menyvalg f.eks. dersom du vil ha mykere bakgrunn, og som forklarer at du da må velge et lavere blendertall (=større blender). 

Som nevnt er menyen også lettlest med stor tekst, og det er også kjekt at de siste endringene du har gjort er representert i en egen meny, slik at du kjapt finner tilbake dersom du vil prøve en annen variant. 
Et pluss får også Nikon for å rotere menyen når kameraet roteres slik at teksten alltid blir vannrett, samt for å ha norsk som språkvalg. 

Funksjoner 

Personlig er vi ikke veldig opptatte av live view på speilreflekskameraer (mye fordi autofokusytelsen er begrenset hos de aller fleste), men det er verdt å notere seg at D3000 ikke byr på denne funksjonaliteten, så all komponering må skje via søkeren. 

Ellers er det ikke mye vi savner på et kamera i denne prisklassen - Nikon D3000 har spotmåling og støtter i tillegg eksponeringskompensasjon opp til ±5EV. 
Du kan også bruke slow-blits, og kameraet kan oppjustere skyggepartier i bildet. 

I tillegg finnes det muligheter til å redigere bilder direkte i kameraet. 
For eksempel kan du utføre beskjæring, fjerne røde øyne, legge på fargefiltre og i tillegg etterjustere både hvitbalanse og eksponeringskompensasjon på RAW-bilder. 
D3000 har også noen morsomme funksjoner, som miniatyrbilde der for- og bakgrunn gjøres overdrevent uskarp og lager en miniatyreffekt, og omriss, som lager en kopi av bildet som ser ut som om den er tegnet med blyant. 

I avspillingsmodus er det også mulig å vise en kalender for kjapt å finne frem til bildene fra en gitt dag - denne typen funksjonalitet synes vi blir mer og mer hensiktmessig nå som minnekort med høy kapasitet koster svært mye mindre enn før og der man ofte kan ha hundrevis av bilder lagret på minnekortet. 

Ytelse 

Selv om D3000 ikke oppleves som det raskeste kameraet i denne testen, er det i praktisk bruk ikke vesentlige forskjeller. 
Spesielt merker vi at fokusmotoren på kitobjektivet er blant de tregere, så det tar litt ekstra tid å bytte fokus fra uendelig til et objekt som er veldig nærme. 

Ellers klokker D3000 inn 28 bilder i løpet av 10 sekunder, tett opptil de oppgitte tre bildene pr sekund, og blitsladetiden har vi målt til ca. 1,2 sekunder. 
Det skal dog sies at kameraet ikke fyrer av bilde nummer to med mindre blitsen er ladet - da må du trykke ned utløserknappen på nytt. 

Batterilevetiden er oppgitt til 550 bilder etter CIPA-standarden (der halvparten av bildene tas med/uten blits), som er best i denne gruppen med batteriene som følger med, men Pentax K-x kan, med Litium FR6-batterier, klare hele 1100 bilder på én ladning. 
Ellers oppleves Nikon D3000 som kjapt og responsivt i bruk. 

Bildekvalitet 

Isolert sett, testbilde for testbilde, kommer Nikon noe dårlig i flere av sammenligningene, men la det være sagt: forskjellene er små, og med mindre man blåser opp bildene i 100% størrelse på skjermen er ikke forskjellene bekymringsverdige. 

Begynner vi med høye ISO-verdier, presterer kameraet fra Nikon litt dårligere enn både Pentax, Canon og Olympus, men foran Sony. 
Her er et utsnitt på ISO 1600: 

Automatikken hadde også litt problemer i motlyssitasjoner, der D3000 sjelden brukte blits, men blitsen gir til gjengjeld de best balanserte innendørsbildene, som du ser eksempel på til høyre. 

I kontrastfylte utendørsscener overeksponerer Nikon D3000 jevnt over bildene slik at høylysene blir utbrente, og ut fra histogrammet ser vi at man trygt kan kompensere et hakk eller to for å få bildene litt mørkere, selv om noe dynamikk fortsatt mangler for å gjengi hele spekteret. 

Kit-objektivet tegner middels skarpt i denne gruppen, og ut mot kantene blir bildene fra Nikon D3000 noe uskarpe. 

Konklusjon 

Nikon D3000 er et godt valg for nybegynneren, der mesteparten av betjeningen foregår via et svært brukervennlig grensesnitt på skjermen. 
Kameraet viser deg eksempler dersom du vil angi manuell hvitbalanse, endre fokusmetode eller justere følsomheten, og hvert menyvalg er forklart dersom du trykker på hjelpeknappen; også på norsk. 

I tillegg er kameraet godt utstyrt på funksjonsfronten, både i opptaksmodus og også med tanke på etterbehandling av bildene i kameraet. 
Ytelsesmessig er kameraet kjapt nok for de fleste (selv om autofokusen ikke er like rask som de raskeste), og batterilevetiden er best blant de testede kameraene. 

Vi skulle gjerne ha sett at bildekvaliteten hadde vært enda et hakk hvassere, men det er ingen tvil om at Nikon D3000 vil oppfylle de fleste krav i dette brukersegmentet, og med en av testens hyggeligste prislapper, ender vi derfor opp med å konkludere med at Nikon D3000 er mye kamera for pengene, og et anbefalt kjøp fra oss. 
