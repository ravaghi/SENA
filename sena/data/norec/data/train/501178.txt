Mest for Mods-fans fra Stavanger
Det meste fra fordums Stavangerhelter — på godt og vondt 

Om ikke annet. 
Dette var garantert århundrets folkefest i Stavanger. 
Viking måtte minst ha vunnet både serien og cupen for å kunne ha fått en tilsvarende respons. 
Men som musikalsk opplevelse? 
En høyst ujevn forestilling som bar preg av at her var det bare to album å plukke fra. 

Dette var en kveld som samlet halve Stavangers befolkning på gressmatten og en stor porsjon av Stavangerbandene på scenen. 
Fra rølperockerne i Ingenting, via opera til Vamp med bergenske Tarjei Strøm som stand in på trommer. 
Ingenting å utsette på stemningen, og ei heller produksjonen. 
Og med nærmere 20 millioner i billettinntekter var det saktens råd til både storskjermer og en enorm scene. 

— Vi har invitert de 25.000 beste vennene våre og etterpå blir det afterparty med Mods, kom det beskjedent fra Ylvis-brødrene, som gjorde et stunt midtveis. 
For her var det også opptak til det kommende fjernsynsshowet med Ylvis. 
Og hvor får du ellers tak i en fullsatt stadion med statister og får dem til å synge en powerballade om Jan Egeland? 

Presis elleve minutter eksploderer Viking Stadion. 
Seks trommeslagere kommer inn på scenen etterfulgt av kveldens hovedattraksjon. 

Heia Mods, roper frontfigur Morten Abel. 
Og resten av stadion roper med i kor. 
Bandet fortsetter med rockeren "Bli med oss". 
25.000 par hender strekker seg i været og klapper takten. 

Det låter helt ål reit, og sansynligvis bedre enn den gang de fylte samfunnshusene på Sørvestlandet. 
Men samtidig både en tanke gammeldags og lett sidrumpet til tider. 

"Fint at du vil" har ikke den samme allsangskvaliteten, og lider av det som kanskje er konsertens største svakhet. 
20 sanger står på settlisten denne kvelden. 
Ikke bare det beste fra Mods, mens også det aller meste. 
For alt er hentet fra de to norskspråklige platene bandet ga ut på første halvpart av 80-tallet - og langt fra alt er like bra. 
Uten at det spiller noen stor rolle for fansen. 

Men lysshowet og den visuelle produksjonen fra storskjermene er både storslagen og spektakulær. 

Tittellåten fra det andre albumet "Amerika" låter som slapp visesang det meste av tiden. 
At Morten Abel har fått på seg cowboyhatt med amerikansk flagg hjelper ikke. 
Regnet, som ellers har holdt seg borte hele ettermiddagen, har i mellomtiden begynt å strømme ned. 

Det planlagte innslaget med et fly som skal komme i full fart over stadion ser imidlertid ut til å ha gått skeis, for etter fem minutters venting fortsetter Mods med neste låt i stedet. 

"Bare i nått" har denne klassiske allsangkvaliteten og hele stadion synger med mens Mods overlater det hele til publikum. 
Hadde det bare vært slik hele kvelden. 

Så kommer den gamle Elvis-hiten "In The Ghetto" som en noe umotivert intro til "Eg er så forelska". 
Men her trigges gode minner hos publikum som står og smådanser og synger med. 

Det fortsetter og Morten Abel skifter til uniform under "Militæret". 
Hopper og danser på scenen. 
Så er det tid for "Belinda" med blåsere og grillkongen fra REMA 1000, Craig Whitson, på trommer. 
Han var faktisk medlem av bandet en kort tid. 

Stemningen stiger heftig med "Eg vil hjem", og det begynner faktisk å låte riktig bra. 
Så annonserer Morten Abel kveldens siste låt. 
Trommeslagerne har kommet tilbake, og det er tid for tittellåten fra første album "Revansj". 

Men alle vet jo at det fremdeles gjenstår en del før siddiskvelden er komplett. 
Den store allsangfinalen. 
Først "Meg må du hilsa på" etterfulgt av Stavangers nasjonalsang "Tore Tang". 
Her vekkes det følelser på stadion. 
"Me to går alltid aleina" avslutter det hele. 
Sjelden har vel tekst vært mer misvisende, for her var det i følge med 25.000. 
Mods for aller siste gang? 
Det spørs vel om ikke dette var opptakten til en turne til høsten. 
Men for bandets ettermæle er det kanskje like greit å gi seg nå. 
