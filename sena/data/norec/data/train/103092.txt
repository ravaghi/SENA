Ironi og sødme
Hormoner og intellekt utfordrer hverandre konstant hos unge Oliver Tate (Craig Roberts) i denne skakke tenåringskomedien; en velkrydret miks av bråmodne betraktninger og mørk humor. 
DRAME / KOMEDIE «SUBMARINE» Eng. 
7 år. 
Regi: Richard Ayoade Med: Craig Roberts, Yasmin Page, Noah Taylor, Paddy Considine, Sally Hawkins. 

Mange filmer er laget rundt følgende temaer: 
Ung gutt sliter med å få den jenta han vil, skolen er et egnet sted for ekkel mobbing, og foreldre er til for å skape følelsemessig trøbbel - for seg selv og sine avkom. 

«Submarine» har noe av den drømmeaktige fortellersekvens som gjorde den norske «Keeper'n til Liverpool» så sjarmerende. 
Men her befinner vi oss noen alderstrinn høyere opp, stilen er noen hakk skapere og skrudd, ironien er synligere. 

Duoen Roberts og Page skaper særdeles gode og troverdige portretter av to ungdommer som befinner seg i et grenseland der kåthet og nerdaktig utforskertrang forsøksvis kombineres med god gammeldags familietilhørighet. 

Regissør Ayoade (med norsk-nigeriansk bakgrunn) evner på en underfundig og innsiktsfull måte å fremheve det tragikomiske i pubertetens turbulente og ofte bedragerske tilstand. 
