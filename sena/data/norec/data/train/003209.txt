Jackass number two
Forkastelig morsomt! 

Avsindig smakløst og hysterisk morsomt! 
Slik vil jeg oppsummere Jackass number two. 

Dette er en samling imbesile stunts som gjør at jeg skjemmes. 
Jeg skjemmes fordi jeg ler så mye av det! 
Jeg må rett og slett konsentrere meg for å holde maska når det spys, prompes, drites og drikkes hestesæd. 

14-åringen i meg 

Jeg vil egentlig ikke innrømme at jeg har det gøy med denne typen humor. 
Jeg føler at det bryter ned mitt image som oppegående, tenkende menneske. 

Men 14-åringen i meg lever åpenbart i beste velgående. 
Han syntes Jackass number two var det morsomste han hadde sett på lang tid! 

Egentlig ikke en film 

Da den første Jackass-filmen kom, sa jeg at det egentlig ikke var en film. 
Det er ikke toeren heller. 
Men hvorfor skulle det være en film? 

Dette er bare en videreføring av MTV-showet, der de kan tillate seg å gjøre enda jævligere ting på kino enn på TV. 
Noe av det vil jeg ikke snakke om engang, i tilfelle jeg har lesere under den seksuelle lavalder. 

Men Johnny Knoxville, Bam Margera, Steve-O og resten av gjengen har virkelig gjort sitt ytterste for å finne på ville ting å frastøte oss med. 
Jeg lurer egentlig på hvordan de kommer på alt. 
Brainstorming over en kasse pils? 

Forkastelig morsomt 

Det kan kanskje virke som en dum idé å gå på kino for å la seg frastøte av ting man ikke har lyst til å se. 
Men å bli frastøtt er en menneskelig følelse som også trenger smøring en gang i blant. 

Tenk hvor kjedelig verden ville vært om man bare skulle gått på kino for å se vakre, koselige filmer? 
Man ville blitt lullet inn i en fordreid virkelighet. 

Jackass number two skaper balanse og får deg ned på jorda igjen. 
Her blir du konfrontert med mennesker som forsøker å overgå hverandre i fornedring. 
Resultatet er forkastelig morsomt! 

Nærkontakt med dyr 

Men jeg må innrømme at Jackass Number Two gjør meg litt redd. 
Jeg er engstelig for at gjengen skal gå for langt og skade seg skikkelig i søken etter å skape tarvelig underholdning. 

Et rakettstunt er nær ved å knerte Johnny Knoxville. 
Tilfeldigheter gjør at han ikke blir skadet. 
Og de er i nærkontakt med flere store dyr i situasjoner som virker svært farlig. 

Det blir litt for mye for noen i gjengen, som begynner å gråte litt i utsatte posisjoner. 
Og en trygler om at det ikke skal lages en Jackass 3. 

Men der tror jeg han blir skuffet. 
Takk og pris 
