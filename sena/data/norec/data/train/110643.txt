Dungen:«4» 

(Subliminal/Indie) 

Varmt gufs fra fortiden. 

1970-tallets svenske «musikrörelse» så blidere på rock enn miljøet rundt plateselskapet Mai i Norge (her i landet syntes de at hele greia var en amerikansk imperialistisk vederstyggelighet). 
Svenskene mestret både transeaktig psykedelia (Träd, Gräs Och Stenar), jazzrock-fusion (Bo Hansson) og absurde Zappa-hybrider (Fläsket Brinner og Samla Mammas Manna). 

Den rike fortiden har ikke uventet fostret en blomstrende «nyprog»-nåtid. 
Denne verdenens ledestjerne er Dungen, i praksis Gustav Ejstes med medmusikanter. 
Platene han lager låter dels som en gratisfestival i 1972, dels som om noen har sluppet stiften vilkårlig ned på en Jimi Hendrix-LP fra 1968. 
Og så er han tiltagende glad i det fløytete, pianobasert pastorale. 
Det er musikk fra en annen tid. 
Men uanstrengt og uakademisk. 
Bare fint, liksom. 
«4» innebærer ingen store revolusjoner i forhold til tidligere utgivelser, selv om den rendyrker kontrasten mellom brutale gitarjam'er og strykerorkestrerte grønne lunger. 
Stor stas i psykedeliastua. 

ANBEFALTE KJØP: 
«Satt att se», «Samtidigt 1», «Fredag», «Mina damer och fasaner» 
