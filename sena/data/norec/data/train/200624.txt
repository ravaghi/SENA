TEST:Store Kia Sorento 

Syv seter, firehjulsdrift, kraftig dieselmotor og automatgir pleier å koste. 
Det gjør det også her, men kan Kia Sorento likevel være en god budsjettløsning? 

642.000 kroner koster denne Kia-SUVen. 
Det er mye penger, og sannsynligvis så mye at de fleste i denne prisklassen heller tenker på BMW, Audi og Volvo. 
Men kan det være lurt å kikke litt bak prisen? 
Sorento starter nemlig på 465.000 kroner. 
Og vi snakker om en stor SUV, betraktelig større enn de fleste folke-SUVer. 

Man kan kanskje hevde at dette er en billig konkurrent til Volvo XC90 og BMW X5. 
Men det er nok å ta det litt langt, for størrelsesmessig ligger den nærmere biler som Volvo XC60 og BMW X3, altså klassen under. 
Der er den heller ikke så langt unna prismessig. 
Men Sorento er en syvseter (bortsett fra billigste utgave) og den er tross alt hakket større en disse. 

Syvsetere 

Blant de mer folkelige konkurrentene er det biler som Mitsubishi Outlander, Nissan Qashqai +2 og søsterbilen Hyundai Santa som er farligst. 
Fe. Santa 
Fe kommer også i en forlenget utgave. 
Disse kan alle bestilles som syvsetere. 

Storerbror 

Sorento er storebroren til Sportage, men de har et litt ulikt preg på mange måter. 
Der Sportage oppleves ganske europeisk og godt tilpasset det norske markedet, føles Sorento mer amerikansk. 
En ting er dimensjonene, fordi dette både er og oppleves som en stor bil. 
Men også fra førersetet melder de samme assosiasjonene seg. 
Rattet er stort og materialkvaliteten av det litt enkle slaget, spesielt med tanke på prisklassen. 
Interiøret i Sportage oppleves nok faktisk som mer eksklusivt og tidsriktig. 

Inntrykket fortsetter når du kjører. 
Dette er ikke en sportslig bil som innbyr til aktiv kjøring. 
Ikke at vi opplevde bilen som utrygg på noen måte, men den er ganske seig i reaksjonene og kommuniserer ikke like tydelig med føreren som mindre biler stort sett gjør. 

Avslappet 

I stedet er Sorento best på avslappet cruising, og på akkurat det punktet tror vi mange ville likt denne bilen. 
Den gir litt gammeldags, macho SUV-følelse, samtidig som komforten er god. 
Bilen føles stor, høy og tung også på en positiv måte, for de som liker slikt. 
Fjæringen fungerer greit, selv om en stor sedan eller stasjonsvogn er smidigere over dumpene. 

To motorer 

Du kan velge mellom to dieselmotorer i Sorento, en 2,0-liter med 150 hester og en 2,2-liter med 197 hester. 
Førstnevnte har manuelt gir, mens sistnevnte har automatgir. 
Vi kjørte 2,2-literen og det er en passe motor til Sorento. 
Den gjør 0-100 kilometer i timen på 9,9 sekunder, hvilket er helt kurant. 
Gir du skikkelig på hører man imidlertid den firesylindrede dieselmotoren noe, og girkassen er mindre direkte enn vi har blitt vant til i senere år. 
Støydempingen for øvrig er helt grei. 

Forbruket ligger på 0,67 liter og CO2-utslippet er 165 gram. 
Det er helt greit med tanke på biltypen og ytelsene, men heller ikke veldig imponerende. 
Det koster litt å kjøre såpass stor bil med firehjulsdrift og automat. 

Firehjulsdrift 

Firehjulsdriften er imidlertid kjekk å ha på vinterføre. 
Og vi opplevde systemet som relativt kjapt, effektivt og balansert uten for mye understyring ved gasspådrag. 
En låsefunksjon hjelper deg om du skulle være i fare for å kjøre deg helt fast. 

Romslig 

Plassforholdene innvendig er gode og det merkes at denne er en klasse større enn de fleste folkeSUVene som selger godt for tiden. 
Bagasjerommet er også romslig, og de to bakerste setene er langt fra de trangeste vi har vært borti på tredje seterad. 
Her er det mulig også for smidige voksne å sitte på litt kortere turer. 
Spesielt takhøyden er bedre enn man kanskje skulle forvente. 

Mye utstyr 

Topputgaven vi kjørte har så godt som alt utstyr inkludert, deriblant ting som navigasjon, skinninteriør med el-seter, glasstak, automatgir, xenonlys, 18-tommers aluminiumsfelger og ryggekamera. 
Prisen må ses i lys av dette, spesielt når man sammenligner med premiummerkene. 
Også den billigste utgaven har forholdsvis bra med utstyr som standard. 
Her kan nevnes ting som ryggesensor, 17-tommers aluminiumsfelger, multifunksjonsratt, fartsholder og tosoners klimaautomatikk. 

For dyr 

Likevel, prishoppet ned til en bil som Outlander blir i største laget. 
Med full utstyrspakke, syv seter og automatgir, koster Outlander fra 456.000 kroner, altså nesten 200.000 kroner mindre. 
Riktignok er Sorento hakket større, men forskjellen er liten. 
Outlander har også mindre motor og litt dårligere ytelser, men takket være vesentlig lavere vekt, klarer Outlander seg likevel greit. 

Qashqai +2 ligger litt over Outlander i pris når det gjelder topputgaven, og er også en utfordrer verdt å notere seg, selv om vi holder en knapp på Outlander. 

Søskenduell 

Søsterbilen Hyundai Santa 
Fe ligger omtrent på samme nivå som Sorento i pris, eller mer presist hakket over. 
Vi kan ikke se at det rettferdiggjøres av noen utstyrsforskjeller, snarere tvert i mot. 
Men her er forskjellene såpass små at slaget mellom disse bilene i all hovedsak står om design og smak og behag. 

Når ikke helt opp 

Sorento har ikke helt kvalitetene til å utfordre premiumbilene, selv om den gir brukbart med plass, motor og utstyr for pengene. 
Det er i den folkelige delen av SUV-segmentet denne først og fremst hører hjemme. 
Og der er førsteplassen blant syvseterne tatt av Outlander som fremstår som det klart beste kjøpet. 

Det er vanskelig å rettferdiggjøre den høye prisen for Sorento i lys av konkurrentene, samt visse svakheter ved bilen. 
Det betyr ikke at det er noen dårlig bil, vi innrømmer gjerne at vi koste oss bak rattet på langtur. 
Men rent fornuftig når den ikke opp når pengene skal ut fra kontoen. 
Totalkarakteren blir en sterk 3'er. 
Kanskje kunne den litt mindre dieselmotoren med manuelt gir gjort det hakket bedre grunnet lavere pris. 
