Sprek opptur ned under istiden
Det er fremdeles liv der nede (hu sa så brurå), og det tidlig-darwinistiske blodtann-mylderet langt under istiden er ikke noe dere kommer til å angre. 

Nok en gang starter filmen med merkelig snutekorn på jakt etter eikenøtt. 
Som skydivers stuper det hysteriske overlevelseskrypet og ei skummelt rødpelsa venninne ned i en innfallsrik, udokumentert historie-oppfatning hvor mammut-familien går rundt og snart skal føde. 
Man skal vanligvis ikke si ordet mammut i nærheten av gravide, men i denne filmen er mannen like feit (det skjer også blant mennesker) så det gjør ikke noe. 

Fordi dovendyret Sid får seksologisk progressive morskjensler for tre dinosaur-egg, havner den utvida reservat-familien med sabeltanntiger og de som verre er, langt nede i dinosaurenes Shangri-La, der fossene henger skinnende som juletre-girlandere og grønnsaksspisere er sjeldnere enn Facebook-venner. 

Vår gjeng er egentlig fredelig som en stortingsdelegasjon på tur til Sri Lanka, men fordi Sid kan bli spist av den grådige krokosauren Rudy, må den få hjelp av Buck. 
Buck er en rambovesel-versjon av Crocodile Dundee, og han leder turen gjennom dødens jungel og skrekkens kløft og smertens lavadal i et glemt evolusjons-mareritt langt under isflaten. 
Her opplever skremte galninger drøveldisse i dentosaurens gap, her ruser pappaene seg på heliumbasert lystgass og den kjønnsforvirra Sid blir fellesmamma med en dinosaur som må være større enn hele tennisfamilien Williams. 

Påfunnene er faktisk imponerende mange og merkverdig vellykka. 
I tillegg har manusforfattere og regissør fått til en spennende handling i egna omgivelser. 
Flukt på flak i lavastrømmen kommer uten tvil til å bli populært i mange familier med vulkanromantiske ungdyr. 

Man må igjen undre seg over hvor fantasifulle amerikanere blir når de lager animert film. 
Historier som denne tyder på at det kan finnes variasjonskvikke antioksidanter også i losangelske hjerneceller, men det er vanligvis ulovlig å anvende dem av hensyn til den farmasøytiske industrien, som er avhengig av å selge solskinnspiller til en nedpsyka nasjon. 
«Istid 3» er i så måte en betenkelig opptur selv om den går fort nedover. 

Følg meg på Twitter: 
@arilabra 
