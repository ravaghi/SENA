Noah som moderne domsprofet
Det er dristig å lage en storfilm i skjæringspunktet mellom action og religiøst drama, men Darren Aronofsky har stort sett lykkes i kombinasjonen. 

"Noah". 
Regi: 
Darren Aronofsky. 
Med: 
Russell Crowe, Jennifer Connelly, Emma Watson, Logan Lerman, Douglas Booth, Anthony Hopkins, Nick Nolte, Ray Winstone med flere. 
USA 2014. 
2 timer 17 minutter. 
Aldersgrense: 11 år. 
Egnethet: Ungdom/Voksen. 

Man kan først tro at introduksjonen av noen spektakulære, digitalskapte steinkjemper er et påfunn fra vår tid. 
Men faktisk heter det i 1. Mosebok at historien fant sted da det fantes gudesønner, kjemper og mennesker. 

Så selv om det tar litt tid til å venne seg til den snodige tanken, settes kjempene til å bygge Arken. 
Det er en morsom idé. 

Bedøvede dyr 

Den ikoniske bibelfortellingen om Noah er sprø og fascinerende på samme tid. 
Hvem har vel ikke lurt på hvordan to eksemplarer av alle dyre— og fugleslag på kloden skulle få plass inni én båt? 
Og for et leven det måtte bli! 

Den utfordringen løser Aronofsky nesten for lettvint: 
Fru Noah koker ihop et bedøvende middel og vips, der sover krypdyr, fir- og tobeinte sin søteste søvn om bord. 

Det er nemlig ikke naturen som er problemet i dette dramaet, det er mangelen på rettskafne mennesker. 
Fortjener den krigerske menneskeheten å overleve? 
Vi husker at det fryktelige svaret er nei (alle drukner utenom Noahs familie). 

Nå blir regissøren overtydelig i sine gjentakelser av syndefallet og Kains brodermord. 
Men det nye er at han drar spørsmålet mye lenger: 
Fortjener Noah og sønnene hans å få avkom og slik redde arten menneske inn i en ny tilværelse? 

Klimatruet nåtid 

Straks ser man hvordan det filosofisk-religiøse filmdramaet moderniserer Bibel-fortellingen, grundig påvirket av vår klimatruede tidsalder. 
Menneskene har underlagt seg jorden og forgiftet den slik at naturen igjen trues av storflom, så vel som tørke. 

Første Mosebok-historien er så knapp at det finnes rikelig med rom for å dikte inn detaljer, i dette tilfelle også å trekke fra. 
Opprinnelig står det at Noah og kona tok med seg sine tre sønner Sem, Kam og Jafet og deres koner. 
Men så enkelt er det ikke i herværende film, uten at jeg skal røpe hva som endres. 

Vellykket vri 

Omdiktingen av det bibelske forelegget gjør ingen skade, snarere tvert imot. 
Det lager et drama inni Arken mens regnet pøser ned utenfor, en seilas som på filmlerretet ellers ville blitt durabelig kjedelig. 

Mer bør ikke røpes, det får holde å si at Aronofsky får Russell Crowe og Jennifer Connelly til å levendegjøre Noah og kona hans slik vi ikke har sett dem før. 
Slik blir "Noah" en vellykket vri på katastrofefilmen der det eneste, gjenlevende barnet blir menneskehetens redning. 

"Noah" vises i Storstova på Bryne og i Egersund kino, ikke i Sandnes og Stavanger. 
