Bonk:«Bonk Against Nothing» 

Albumet «Western Soul» var en liten sensasjon da det ble utgitt i 2004. 
Nå er Bonk fra Oslo tilbake med oppfølgeren som befester deres posisjon som et av Norges mest spennende band. 

Sangerne og gitaristene Andreas Grøtterud fra Kung Fu Girls og Leif Friman Koren fra Anal Babes fikk det aldri til å klaffe på første halvdel av 1990-tallet. 
Det kan de rette på med «Bonk Against Nothing» som er et forrykende album spekket med gode melodier i en stålhard innpakning. 

Mest av alt minner de om en krysning av Soft Boys og Buzzcocks med amerikansk tyngde, fleksibilitet og kraft i bunnen. 
Det er nesten forunderlig hvordan halvgamle undergrunnsveteraner kan låte så friskt og ungdommelig. 

Gåsehuden strutter på spor som «The House», «Life Is Noise (Death Is Silence)», «Images» og «Demian», som alle sammen flommer over av overskudd, ideer og energi. 
Gjør dere selv en tjeneste: 
Sjekk ut Bonk. 

ESPEN A. HANSEN 
