Jack Ryan:Shadow Recruit 

Overraskende få overraskelser. 

Så er det på’n igjen for Tom Clancy-figuren Jack Ryan, tidligere gestaltet av både Alec Baldwin, Harrison Ford og Ben Affleck. 

Nå er det Chris Pine som spiller hovedrollen i Jack Ryan: 
Shadow Recruit. 
Dette er en overraskende konvensjonell film uten overraskelser. 

Jeg hadde trodd at selveste Kenneth Branagh, som imponerte med sine uventede superheltfilmregissøregenskaper i Thor, skulle greie å lage noe mer enn en slapp A4-thriller. 

Leter etter terrorpenger 

Marinesoldaten Jack Ryan (Chris Pine) blir rekruttert av CIA-agenten Harper (Kevin Costner) til å gå undercover på Wall Street for å analysere pengestrømmen og avdekke finansiering av terrornettverk. 

Når han oppdager skjulte kontoer hos den russiske rikingen Cherevin (Kenneth Branagh), må han reise til Moskva for å undersøke selv. 

Men kjæresten Cathy (Keira Knightley), som ikke vet om Jacks egentlig jobb, kommer overraskende på besøk, samtidig som situasjonen blir farlig. 

Historien fortelles med god progresjon. 
Kjeden av hendelser avløser hverandre med jevne mellomrom. 
Kjede seg, rekker man ikke. 

Innledningen er riktignok litt treig. 
Spennende blir det først når Ryan ankommer Moskva. 
Da får vi noen katt-og-mus-leker med mer sniking enn action. 

Dette er ikke filmen for overdådige actionsekvenser, selv om tilløp finnes. 
Det er en overraskende lavmælt thriller, der spillet mellom figurene er viktigere enn høye smell, selv om den sorten også finnes. 

Lite kjemi mellom Pine og Knightley 

Dessverre er spillet av vekslende kvalitet. 
Chris Pine er kun funksjonell i rollen som Jack Ryan. 
Og med det mener jeg at han virker, men jeg synes heller ikke han greier å markere seg i rollen. 

Keira Knightley har også en litt utakknemlig rolle som Cathy. 
Hun må bruke kløkt her og der, men er først og fremst dame som Jack må redde. 
De har dessuten ingen spesiell kjemi sammen, og ser ut som et konstruert par i en Hollywoodfilm. 

Da går det mye bedre med Kevin Costner, som spiller CIA-agent med tyngde og troverdighet. 
Jeg synes det er godt å se at han blir brukt til noe som helst. 

Kenneth Branagh både regisserer og spiller skurken. 
Han gjør begge deler helt greit, men jeg hadde forventet mye bedre. 

Regissør Branagh burde ha visualisert historien på en mer spennende måte, mens skuespilleren Branagh burde gjort Victor Cherevin til en mer mystisk og gåtefull figur. 

Vi står igjen med en film som burde ha utnyttet Jack Ryan-figuren på en mer spektakulær måte. 
Dette er sikkert tenkt å være starten på en ny Jack Ryan-serie, men jeg føler ingen behov for å se mer av dette. 
