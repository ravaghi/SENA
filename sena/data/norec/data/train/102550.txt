Test av Mitsubishi Outlander:Denne SUV-en er best i test 

Den forrige generasjonen Mitsubishi Outlander var en av Norges aller mest solgte større SUV-er. 
Den nye er billigere og bedre. 

For like under 400.000 kroner kan du få en 2,2 liters diesel motor med 150 hestekrefter og det mellomste utstyrsnivået til Mitsubishi. 

Legger du på 60.000 får du toppmodellen med automatgir og syv seter. 

Outlander kan nemlig, i likhet med de to koreanske bilene, settes opp som syvseter. 
Plassen bak den siste seteraden er riktignok marginal, men det duger for en handletur. 

Hele fire nye større SUV-er har de siste månedene kommet på det norske markedet. 

VG og NAF har tatt de med på skogtur. 

Selv om Hyundai Santa 
Fe og den nærmest teknisk identiske Kia Sorento strengt tatt tilhører de litt større typer SUV-er enn de to andre, nye Honda CRV og nye Mitsubishi Outlander, er de faktisk ganske så like plassmessig inni. 

I tillegg til den vanlige kjøringen tok vi også med oss bilene til NAF Trafikksenter på Våler i Hedmark. 
Der ble de testet i en terrengløype under meget krevende forhold. 

På veien er Outlander en bil som er litt stivere satt opp enn konkurrentene. 

Styringen er rimelig direkte og fra førerplass har du faktisk bra sikt rundt hele bilen. 

God på dårlig føre 

I «hytteveiløypa» greide Outlander seg bedre enn Honda CRV. 

Den har blant annet mulighet for å låse midtdifferensialen. 
I tillegg har den et førstegir som trekker så lenge at det nærmest fungerer som et lavgir. 

Bakkeklaringen er også to centimeter bedre. 

Langt og smalere bagasjerom 

Bagasjerommet er formet på en helt annen måte enn i Hondaen. 

Det er ikke fullt så dypt og bredt, men mye lengre. 
Den store fordelen her er at baksetet kan skyves hele 25 centimeter frem og bakover. 

Det er også et rom under gulvet som skal gi bilen den samme tilgjengelige bagasjeromsplassen som både Hondaen og Hyundaien. 

I et verdifallsperspektiv er det ifølge Autolease det samme om du velger automatgir eller manuelt. 

Også de to utstyrspakkene du må velge mellom for å få diesel og firehjulstrekk vurderes likt. 

Velger du den dyreste pakken InStyle + anbefaler de at du også går for syvseter. 

HER ER VG OG NAFS VURDERINGER: 

Førermiljø 
God sikt alle veier, ryddig og oversiktlig interiør, Noe mer støyfull enn konkurrentene 

Å kjøre Kjennes stram og god ut på veien. 
Fin motor, presis giroverføring. 

Plass Skyvbart baksete, stor bagasjeplass. 

Miljø Best i test, men miljøvennlig blir det aldri å kjøre en relativt stor SUV. 

Sikkerhet Full score i EuroNCAP krasjtest. 

Å eie Autolease anslår årlige vedlikeholdskostnader til 4900 kroner de tre første årene. 
Det er noe over snittet i klassen. 

Pris 
Det klart mest økonomisk smarte valget ifølge Autolease. 
Outlander holder seg bedre enn gjennomsnittet i klassen med 67 prosent markedsverdi etter tre års bruk. 
Mitsubishi har under gjennomsnittelig fornøyde eiere ifølge NAFs Autoindex. 
(12. plass) 

Design Litt spartansk, men funksjonell på innsiden. 
Utvendig litt pregløs og kanskje litt kjedelig. 
