Kaotisk kamp
Regi: Tsui Hark. 
Med Donnie Yen, Leon Lai, Charlie Young, Sun Honglei, Lu Yi. 
Kina/Hongkong/Korea. 
Drama - 15 år, egnet voksne. 

Drabelig og til dels slående vakker «kung fu-film» serverer for mye av det gode. 

Regissør Tsui Hark er litt av en legende innenfor asiatisk kampfilm. 
Denne gangen virker det som han vil samle absolutt alt han vet og kan om bransjen. 
Det blir for mye. 

Historien er lagt til et tidlig 1600-talls-Kina. 
Et keiserlig edikt forbyr alt av kampsport; i realiteten en ordre om å utslette omtrent hele Nord-Kinas uregjerlige regioner. 

En eneste landsby gjenstår. 
Og brorskapet Syv sverd - med sine fantastiske og magiske syv sverd - går til aksjon. 

Det blir voldsomt! 
Hoder ruller, blodet flyter, skrikene gjaller, voldsballetten er nøyaktig og til dels imponerende koreografert. 

Men man får, som arm tilskuer, problemer etter hvert. 
Ikke bare med å følge handlingen - den er komplisert nok. 
Men også de ufattelig overdrevne kostyme- og utstyrsscenene; de simpelthen tilslører historien som skal fortelles. 
Enhver ny «avsløring» blir nesten uviktige sidespor i den vulkanske oppvisningsteknikken. 

Det blir for mye av det «gode». 
Altfor mye. 
