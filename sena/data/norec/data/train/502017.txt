Nydelig nasjonalepos på hurtigspoling
DNS’ musikalversjon av «Kristin Lavransdatter» er temposterkt lagarbeid med to tydelige stjerner. 

Du skal ha en viss kondisjon for å følge med i svingene under DNS’ musikal-oppsetning av Sigrid Undsets romansyklus «Kristin Lavransdatter». 

Forestillingen er monumental, dramatisk opptegnet og litt stiv i kantene, men en stor visuell opplevelse. 
Til tider er tempoet plagsomt oppjaget, men slik må det kanskje være, når et av norsk litteraturs fremste verk skal kokes ned til tre timer scenespill. 

Herborg Kråkevik (Kristin Lavransdatter) og Hans Marius Hoff Mittet (Erlend Nikolaussøn) løfter sine roller til takhøyde, med rørende samspillsprestasjoner. 

Men først og fremst er stykket et maratonløp i lagarbeid. 

For meg toppet stykket seg mot slutten, da Erlend får en kniv i ryggen under et kraftig slagsmål, og vi vet at det går mot slutten for den rastløse og upålitelige ridderen. 

Ikke på grunn av det som skjer på scenen, men fordi tre publikummere rett bak meg setter i et høylytt redselsskrik, med påfølgende sjokkpreget mumling. 

Utbruddet på niende rad er en god attest til DNS-oppsetningen. 

Skrikene tyder på at teatret har klart å formidle en del av den langsommelig oppbygde sorgen og forløse den underliggende spenningen i eposet fra en norsk gård på 1300-tallet en gang. 
Like før Svartedauen kom og tok dem alle. 

Vyene bak denne oppsetningen svinger det av. 
Å bringe alle tre bøkene i «Kristin Lavransdatter» til scenen er et styrkeløft i seg selv. 

Dette er litteratur og skikkelser mange har et sterkt eierskap til, ikke minst til Kristin selv. 
Som kvinneskikkelse rager hun der oppe med Nora fra Ibsens «Et dukkehjem». 

Men romansyklusen er så mye mer enn et nitid kvinneportrett. 
Den er også et leksikon over Norden i middelalderen, og en fortelling om sjeldent slitesterk kjærlighet. 

Å omsette alt dette til musikk, dans og drama er derfor hårreisende ambisiøst. 

Det må nødvendigvis øves mild vold mot både tekst og karakterer. 
DNS, regissør Svein Sturla Hungnes og komponist Julian Berntzen skal ha trampeklapp for pågangsmotet. 

«Kristin Lavransdatter» er tungt politisk-historisk drama, som spenner seg over drøyt førti år. 

Ensemble-opptrinnene og koret fungerer fint, sammen med en smart scenografi og lysdesign. 
Måten scenebakveggen blir brukt på, er effektiv og talende. 
Både som lerret, port, kirkekors og klisjeaktige tablåer. 

Foran dette utspiller det seg et voldsomt drama, i en heftig fart. 
Og her er min fremste innvending: 

Tempoet i både musikk og tekst er til tider så oppjaget, at det nesten synes som om skuespillerne også har vansker for å henge med. 
Når mor Ragnfrid og datter Kristin synger mot hverandre i cirka 120 taktslag i minuttet, er det krevende å skjønne essensen i teksten. 

Tidvis er også handlingen sjablongmessig oppstykket, der handlingen løper fra tablå til tablå, uten at det er mye tid til å ta dramaet inn over seg. 

Dette gir spesielt Herborg Kråkevik lite rom for å utvikle karakteren sin i alle faser av livet. 
Hun klarer likevel å balansere linedansen mellom verdig husfru og offer for slarv og svik. 

Men mest strålende fremstår scenene der Kråkevik og Mittet er alene på scenen. 
I all støyen og ståket blir den talende tausheten mellom dem ekstra talende. 

De to er fine sammen. 
Kråkevik skaper et handlingsrom mellom hjerteknekkende skjør og beinhard bitter, og klarer tross alt å finne en slags kjerne i alt kaoset Kristin må leve seg gjennom. 

Men like mye inntrykk gjør Hans Marius Hoff Mittet, som spiller denne gjøken av en testosteron-sprengt husbond med autoritær faenskap og virkelig svær stemme. 
Kveldens største opptur. 

I et intervju for godt over 100 år siden sa forfatter Sigrid Undset om romansyklusen sin: 
«Middelalderens stil er ikke den størknede skorpe om et avdødt tankeliv». 

Med dette mente hun kort sagt at hun ikke skrev de tre bøkene som et slags nasjonsbyggende såpekok, på en tid da Norge strevde med å finne seg selv. 
«Kristin Lavransdatter» er et sprengmettet eksistensielt drama om fødsel, død, makt og den kompliserte kjærligheten. 

Det er derfor Liv Ullmann laget spillefilm av den første boken i syklusen, «Kransen», i 1995. 
Og det er vel det allmenngyldige i fortellingen som gjør at DNS tar denne store sjansen nå, vil jeg tro. 

Den emosjonelt sprengladde og middelalderinspirerte musikken fra stykket er ikke enkel å lagre på hjernens harddisk. 
Men det er i alle fall en saktmodig verselinje fra Erlends eksistensielle nødrop som står igjen. 
Det er det evige spørsmålet: 
«Kven er eg?». 

Hvis publikum går ut av DNS med den setningen rungende i ørene, er det kanskje verdt innsatsen. 
De fleste kan vel ha godt av å stille seg selv det spørsmålet, av og til. 

Og helt til slutt: 
Et uforbeholdent jubelrop til folkene i orkestergraven under ledelse av kapellmester Petter Kragstad. 
For et band. 
De får altfor sjelden skrytet de fortjener. 
