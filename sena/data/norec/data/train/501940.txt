Beskt om et borgerskap blottet for sjarm
«Happy End» er en typisk Michael Haneke-film. 
Men den når ikke opp til hans beste. 

Godt at familien 
Laurent befinner seg på armlengders avstand, og på et lerret, for dette er mennesker jeg ikke ville orket særlig mye av i det virkelige liv. 
Trass i fransk høflighet utsondrer de kulde, og avstand – noe Michael Haneke av og til tar inn i selve filmfortellingen ved å plassere kamera utenfor hørevidde, men nær nok til at vi lett leser hva som skjer. 
Paradoksalt nok, siden filmen ellers ofte oppleves som full av biter og brokker publikum selv må pusle sammen. 

Laurent-familien driver et entreprenørfirma i Calais. 
Og bare for å minne om det: 
Calais er byen som huset «Jungelen», en selvbestaltet og beryktet flyktningleir som ble tømt og jevnet med jorden for drøyt et år siden. 

«Jungelen» befinner seg på alle måter fjernt fra Laurent-familiens herskapelige hus, der det utspiller seg en moderne, fransk variant av «Herskap og tjenere». 

Nederst på rangstigen har vi de marokkanske Rachid (Hassam Ganchy) og Jamila (Nabiha Akkari). 
Øverst på tronen sitter familieoverhodet Anne (en som vanlig formidabel Isabelle Huppert). 
Georges, hennes aldrende og småsenile far vil bare dø. 
Utsøkt tolket av Jean-Louis Trintignant spinner rollen flere tråder tilbake til Hanekes fantastiske «Amour». 
I sin dødslengsel er kanskje Georges den mest menneskelige i familien, men hvorvidt «Happy End» skal leses som en oppfølger til «Amour» er usikkert. 
Den kan i hvert fall ses som en forlengelse. 

Annes sønn Pierre (Franz Rogowski) har tatt over som firmaets direktør, men mestrer verken oppgaven eller livet. 
Hennes bror Thomas (Mathieu Kassovitz) jobber som kirurg, har en liten sønn med Anaïs (Laura Verlinden), en elskerinne og en 13 år gammel datter, Eve, fra et tidligere ekteskap. 
Da hennes mor havner på sykehus etter noe som muligens ikke er et selvmordsforsøk, flytter Eve inn i herskapshuset. 

Med unge Fantine Harduin i rollen har Frankrike fått en ny superstjerne, sann mine ord. 
Og om noen i rollegalleriet er vanskeligere å lese enn andre, er Eve den mest gåtefulle. 
Med sin blanding av ung sårbarhet og langtkommen fordervelse, er hun også den uhyggeligste skikkelsen av dem alle. 
Selv om Haneke også her nøyer seg med å hinte. 

Det er litt av filmens problem. 
Hvor Haneke vil er ikke vanskelig å få tak i, han er så besk at tematikken nesten blir for åpenbar, også fordi så mye er kjent fra tidligere filmer at det nesten får preg av repetisjon. 
I tillegg til «Amour» er her litt «Bennys video» og mye «Skjult», jevnfør Eves bruk av mobilkamera og kritikk av den privilegerte overklassen. 
Også her gir Haneke filmen en paradoksal tittel, slik han gjorde med voldstornadoen «Funny Games». 

Samtidig er filmen såpass ufokusert og brokkvis fortalt at den ikke helt lykkes i å binde det hele sammen til en slagkraftig helhet. 
Men også her får vi noen uforglemmelige scener. 
Som da Rachid og Jamilas datter blir bitt av familiens hund og enhver som ser såret tenker «stivkrampesprøyte!». 
Bare ikke Thomas, legen, og Anne, husfruen, som på sitt «vennlige» vis behandler det gråtende barnet på en måte som får tilskueren til å krympe seg. 

«Happy End» er utvilsomt en severdig film, og en god film. 
Men med mesterverk som «Det hvite båndet» (2009) og «Amour» (2012) har Haneke lagt listen høyt, og denne gangen når han ikke helt sine egne høyder. 
