Utstilling:50 nyanser i grått 

Standarden på Signe Christine Urdals fotokunst er høy, skriver Trond Borgen. 

Bryne kunstforening: 
Signe Christine Urdal, «Å vende hjem», fotografi, objekt. 
T.o.m. 25. juni 

Her er femti nyanser i grått, minst. 
Signe Christine Urdals sobre fotokunst i Bryne kunstforening gir oss duse landskap i middelstort format, enkelt festet til veggen med papirklyper, uten glass. 
Ingen fiksfakserier, bare disse nakne, hudløse gråtonene ubeskyttet på hvite vegger. 
Det er nesten som om jeg stopper å puste foran bildene, i frykt for at de skal forsvinne for meg. 

Så er det likevel akkurat det de gjør: her er bilder av natur som er i ferd med å bli borte i tåken; Urdal anvender fotografiet til å fastholde det som ikke kan fastholdes, landskapets former som nærmest blir uidentifiserbare fordi her er så få faste holdepunkt. 
Jeg tenker: Jæren, Høgjæren. 
Men må rette meg selv, fordi assosiasjonen ikke skapes av elementer i selve bildene, kun av det stedet de stilles ut. 
Jeg ser et landskap som hele tiden unnslipper blikket mitt som stedsspesifikk geografi. 
Det får betydning i forhold til utstillingens tittel: 
«Å vende hjem.» 
På denne hjemturen er det lett å gå seg vill, miste retningen i tåken; likevel kan det kjennes trygt og godt fordi den som vender hjem har en stor fortrolighet med landskapet. 

Minner 

Så blir dette både utstillingens styrke og dens svakhet. 
Urdals fotografier er med vilje vage og upresise i motivvalget; hun synes å skildre en hjemlengsel som en mental tilstand, en søkende lytting, like mye som en hjemkomst som allerede har funnet sted. 
Styrken ligger da i åpenheten i prosjektet, og i bruken av tåke og dis som en metafor for et slør som har lagt seg over erindringen og dens etter hvert bleke minner. 
Vagheten i motivene svekker likevel utstillingskonseptet, fordi det er lite i bildene som kan knytte dem til den felles tittelen, og fordi hvert enkelt fotografi kun har tittelen «Uten tittel.» 

Problemet med utstillingskonseptet blir tydelig når Urdal plasserer noen få, små gjenstander på sokkel rundt om i lokalet. 
Det er smakfullt og vakkert gjort. 
Men sammenhengen mellom disse og fotografiene er mer enn utydelig; her er ingen ledetråder i form av titler eller katalogtekst – faktisk er disse objektene ikke med i utstillingslisten, selv om de åpenbart har en funksjon i helheten. 

På åpningsdagen ble jeg fortalt at gjenstandene – et lærredskap, en gullsmedeske, et par mansjettknapper, et gammelt pass – kommer fra kunstnerens oldefar. 
Besøker du utstillingen på andre dager, er der intet som kan få deg til å se en slik sammenheng her; dette blir da en veldig privat del av utstillingen, kanskje med affeksjonsverdi for Urdal selv. 
Men terskelen for å skyve det private over til et mer allmennmenneskelig erfaringsplan klarer hun ikke å forsere med disse objektene. 
Det er som om de forsvinner i bildenes tåkeheim. 

Litt i løse luften 

Det er synd, for de små gjenstandene kan tilføre utstillingstittelen, «Å vende hjem,» en familiedimensjon. 
Når de blir hengende litt i løse luften, rettes oppmerksomheten skarpere mot fotografiene. 
De holder en høy standard og føyer seg inn i en norsk lanskapstradisjon av poetiske fotografiske gråtoner. 
Jeg tenker også på Theo Angelopoulos’ film Landskap i tåke (1988), som har en tilsvarende følsomhet for de to elementene i filmtittelen, og hvor to barn søker etter en familieforankring gjennom tåken. 
Urdals narrative dimensjon er langt mer forsiktig og diffus, med en følsomhet dyrket fram som et visuelt og konseptuelt understatement. 
Kanskje er det først og fremst her hun har vendt hjem: til fotografiets egen stille perfeksjon, til dets enkle, nakne vilkår, dets subtile spill med nyanser i grått. 

Flere utstillinger og andre kulturtilbud her. 
