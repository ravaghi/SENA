Test:Norges billigste sykkel 

700 kroner for en splitter ny sykkel med 21 gir? 
Ja, det er faktisk mulig. 
Men holder det? 

For 10 dager siden kom Biltema med en pressemelding som gledet prisbevisste kunder, samtidig som den irriterte vettet av konkurrentene. 

For med en salgspris på 700 kroner for en helt ny sykkel med 21 Shimano-gir, alternativt 900 kroner hvis du vil ha den ferdig montert, slo nemlig den svenske varehuskjeden prismessig knockout på konkurrentens billigalternativer denne våren. 
Vi har i hvert fall ikke sett noen som har matchet prisen foreløpig. 

Og reaksjonene lot selvsagt ikke vente på seg. 
Allerede dagen etter advarte sykkeleksperter om hvor farlig det er med flatpakkede sykler. 
En påstand Biltema forøvrig også kommenterte via NTB kort tid etter. 

Usikker på hvem du skal tro på? 
Ikke fortvil, vi lånte som sagt to Biltema-sykler for å vurdere dem selv, og pisket treningsnarkomane Frode Ugland og ekspedisjonshungrige Bjørn Eirik Loftås ut på isete vårveier. 

Førsteinntrykk 

Sykkelen leveres med et 21-girsystem fra Shimano, og når vi fikk våre to testmodeller levert på jobben fikk også sykkelens utseende gode skussmål blant nysgjerrige kollegaer; til prisen ser sykkelen både solid og tøff ut. 

Sykkelen er forøvrig forskriftsmessig utstyrt med reflekser og ringeklokke, men i likhet med de fleste andre billigsykler på markedet leveres den uten skjermer og sykkelstøtte. 
Dette må altså kjøpes i tillegg om du ønsker det. 

Vi liker også at verken dekkene eller setet er utstyrt med hurtiglåser. 
Ok, det er kanskje litt tungvint at du må fram med verktøy om du skal ta av dekkene eller justere setet, men det minimerer også risikoen for at noen stikker av med delene - noe de som bor i byen vil sette pris på. 

- Sykkelen ser tøff ut, og rammen har en typisk off-road geometri, slår Frode Ugland fast. 
I praksis sitter du litt framoverlent og sportslig, noe som forsåvidt er greit for å hindre luftmotstand. 
Sykkelens bruksområde er likevel ikke lengre turer i motvind. 

- Dette er definitivt ingen sportslig sykkel, fortsetter Ugland og utdyper; 
- Den triller riktignok helt greit på asfaltveier, men oppleves også som tung og treg. 
Jeg hadde faktisk problemer med å sykle fort på denne, nesten uansett hvor fort jeg tråkket på pedalene. 

Både Loftås og Ugland er forøvrig kritiske til setet, som de begge opplever som ubehagelig. 

Ut på tur 

- Girene er av enkleste type Shimano og fungerer greit, sier Ugland. 
Bakgiret oppleves som presist. 
Men selve girskifteren til krankarmen er basert på et klikksystem der brukeren må kjenne etter når giret faktisk byttes. 
Dette krever litt tilvenning. 

- Også bremsehendler og bremser virker ok, men jeg liker ikke hvordan girvaierne er montert. 
De sitter nemlig helt ubeskyttet under kranken og følger undersiden av rammen. 
Dette medfører at vaierene vil samle skitt og fukt. 
Over tid vil de også irre og girskiftene vil bli tyngre. 
Dette er rett og slett en dårlig løsning, hevder Ugland. 

Dekkene er forøvrig greie, og sykkelen triller bra på asfalt. 
På den ene sykkelen fikk imidlertid Bjørn Eirik Loftås raskt problemer: 

- Sykkelen oppførte seg eksemplarisk opp til Sinsen, drøye 7 km fra kontoret. 
Men etter å ha tråkket til i motbakkene var det noe som skjedde. 
Det virket som om bakhjulet tok borti bremseklossene hver gang jeg dro til - og det ble etter hvert fryktelig tungt. 
Stygge lyder kom også (fra sykkelen altså...), sier Bjørn Eirik. 

Han syklet til Olavsgård, et par mil fra kontoret. 
Noe særlig lengre tur fristet slett ikke. 

Etter å ha hentet sykkelen med bil fikk vi studert problemet nærmere. 
Det viser seg at girkransen på bakhjulet går ujevnt, noe denne video-snutten viser tydelig: 

Også på den andre testsykkelen har vi konstatert dette problemet, selv om det der ikke er så uttalt. 
I og med at syklene er såpass nye kan vi imidlertid ikke komme utenom at dette er et stort svakhetstegn, noe som også gir klare trekk når det gjelder karakteren. 

Konklusjon 

- Hvis du trenger å sykle korte turer i et rimelig avslappet tempo kan den faktisk gjøre jobben. 
Altså som et alternativ til å gå; til og fra nærbutikken eller toget, og det er kanskje akkurat det mange trenger, avslutter Ugland. 

- Dette er derimot ikke en sykkel du bør kjøpe til ungdommene i familien. 
Den vil rett og slett ikke tåle behandlingen de vil utsette den for, sier Frode Ugland. 

- Som trenings- eller terrengsykkel er den også helt uegnet, både på grunn av vekt, materialvalg og upraktiske løsninger som plasseringen av girvaierne. 
