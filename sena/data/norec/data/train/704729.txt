Årets julegave til poden
Den store barnespillsuksessen er blitt enda større. 

Det siste året har stuebord og vinduskarmer hjemme hos oss sakte men sikkert blitt fylt opp av stadig nye fantasifulle figurerer fra den fargerike verdenen Skylands. 
Det er ingen tvil om hva som har vært den store farsotten i åtteåringens vennegjeng. 
Rett som det er står det noen små på døra, med poser fulle av Skylanders og håpefulle blikk. 
De ringer hverandre når de står fast et sted, og avtaler å hjelpe hverandre med vanskelige baner. 

Nå er oppfølgeren til fjorårets store hit, Skylanders: 
Spyro´s adventures her, og det er lite som tyder på at interessen er noe mer lunken når Skylanderne nå har fått selskap av noen kjempeversjoner av seg selv. 

Konseptet er enkelt: 
En portal som plasseres på stuebordet vekker de ulike figurene til liv på skjermen. 
Figurene kan oppgraderes etter hvert som man henter poeng og egenskaper, og oppgraderinger du har gjort i forrige spill, følger figuren til det nye. 
Figurene fra forrige spill kan også brukes i årets versjon, og dette har både fordeler og ulemper. 
Det blir unektelig litt mindre utfordrende å spille når man har en hel gjeng med godt oppgraderte figurer tilgjengelig. 
På den annen side er det greit at man ikke trenger å skaffe en helt ny horde, selv om det antakelig er det som kommer til å skje likevel; dette er nemlig samleobjektene med kjempestor S, og man trenger mange ulike figurer for å åpne alle de ulike områdene i det allerede omfangsrike Skylands. 

Til barnas forsvar skal det sies at de faktisk leker videre med figurene etter at spillet er slått av. 

Men samlegleden er neppe det som gjør at åtteåringen står opp klokken fem og spør om å få gå ned og spille. 
Spillet er nemlig akkurat så utfordrende, morsomt, underholdende og kreativt at ungene ikke går leie, selv etter at det forrige spillet har vært i hus i snart ett år. 

I motsetning til Lego-spillene og Mario Bros, er ikke dette noe mor blir sittende med etter at poden er i seng. 
Dette er skreddersydd for barn og er akkurat passe utfordrende for små gamere. 
De trenger litt tid på å sette seg inn i gåter og teknikker, men denne utfordringen setter fart på kreativiteten. 
Dessuten ligger alt til rette for at man kan spille sammen med venner, og samarbeide om å løse oppgavene. 

Og selv om man skyter og hogger løs på fiendene, er tegnefilm-preget på et såpass barnlig nivå at det verken oppfattes som skummelt eller spesielt voldelig. 
