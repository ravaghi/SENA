Eminem:«Relapse» 

(Aftermath/Universal) 

Det er tid for å hate - og elske - ham igjen. 

Mange har hvisket om hvor latterlig bra ting kan bli når nylig nyktre Eminem og Dr. Dre låser seg inne sammen. 
Heldigvis kan de nå bare lene seg tilbake og si: 
Hva var det jeg sa? 
Denne platen er på linje med legendariske «Marshall Mathers LP» fra 2000, om ikke bedre. 

Usensurert og gjennomført uten å være påtatt, og mest av alt; klassisk Eminem. 
Biografisk, selvbebreidende og briljant. 
På sitt beste når han rydder skjelettene ut av skapet, og tekstene tyder på at mye dritt har gått ned siden sist. 

«I guess it's time for you to hate me again» synger han i hysteriske «Medicine Ball». 
Og vi har enten hatet, eller vært fan av Eminem siden Slim Shady slo gjennom med tekster om incest, drap, homofobi og en oppvekst utenom det vanlige - alt levert med skremmende iver. 

Virkemidlene er de samme, slagkraften og flowen likeså. 
Hans mor får gjennomgå i «My Mom», han gir oss feelgood med «Hello», følelser med «Beautiful», og «Same Song & Dance» er en sarkastisk hyllest til navngitte kvinner. 
Men som alltid er det Eminem selv som virkelig får gjennomgå i hans filosoferende univers. 

En sekserplate skal gi deg artisten på sitt beste, og litt til. 
Dr. 
Dres magiske hender er det lille ekstra i dette tilfellet, han har produsert alt bortsett fra én låt. 

Albumet avsluttes med et mesterverk i form av pompøse og dystre «Underground», som er på linje med gode, gamle «Criminal». 
Nesten snerrende, nærmest gråtende, aldri stotrende - alltid på kornet. 
Shady's back. 
Back again. 

ANBEFALTE KJØP: 
«Underground», «We Made You», «Medicine Ball», «Hello», «Insane», «Beautiful» 

SILJE LARSEN BORGAN 
