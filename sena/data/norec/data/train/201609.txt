Sony Xperia Z2 Tablet
Først og fremst en veldig god underholdningsmaskin. 

Sony har hatt en enorm opptur de siste par årene. 
De har lansert en rekke kritikerroste mobiltelefoner, og viser også at de har skyts til å være med i nettbrett-krigen. 

Xperia Tablet Z var et av de beste nettbrettene i fjor, så forventningene til oppfølgeren var dermed skyhøye. 

Syltynt på godt og vondt 

Med en tykkelse på 6,4 millimeter er Xperia Z2 Tablet markedets tynneste med ti tommers skjerm. 
Vekten er 439 gram, noe som er 43 gram lettere enn iPad Air. 

Sony har tydeligvis satt seg fore å vinne markedsandeler hos de som mener størrelse og vekt er viktigst, men denne gangen blir det kanskje i tynneste laget. 
Baksiden er av plast, og det skal ikke mye til for å bøye hele brettet. 

Vi tør ikke tenke på hva som skjer hvis minstemann i huset setter seg på den. 

Utenpå er Z2 Tablet ellers svært lik forgjengeren. 
Designet er rent og minimalistisk, men Sony har ikke hengt helt med på trendene som sier at det nå skal være så lite ramme som mulig rundt skjermen. 

Nettbrettet er utstyrt med en to centimeter tykk svart ramme. 
Det gir et litt billig preg, i tillegg til at den totale flaten blir unødvendig stor. 

Det beste med designet er imidlertid de vanntette egenskapene. 
Akkurat som forgjengeren kan du ha med Z2 Tablet i badekaret bare du husker å skalke lukene. 

God skjerm 

Den 10,1-tommer store skjermen har en oppløsning på 1920 x 1200 piksler. 
Den er ikke like høyoppløselig som for eksempel iPad Air eller Samsung Galaxy Note 10.1 2014-utgaven, men er mer enn skarp nok. 

Fargegjengivelsen og kontrasten er dessuten så god at helhetsinntrykket er at dette er en meget god skjerm. 

Skjermformatet er 16:10, noe som egner seg spesielt godt til film, siden innholdet strekker seg ut over hele skjermflaten. 

Til mer generelle oppgaver som surfing, lese epost og bøker kan det imidlertid bli for bredt (i landskapsmodus) eller smalt (i portrettmodus). 
Her synes vi fremdeles 4:3 er det beste alternativet, selv om dette nok vil være en smakssak. 

Svært god ytelse 

På innsiden av Z2 Tablet sitter en av de raskeste prosessorene på markedet nå, en Snapdragon 801 på 2,3GHz, sammen med 3GB RAM. 
Ytelsen er det derfor ingenting å si på. 
Alt sklir raskt og glatt, uansett om vi blar i menyer, skroller i nettsider eller spiller avanserte 3D-spill. 

Nettbrettet leveres med 16 GB lagringsminne. 
I minste laget om du ønsker å fylle opp med masse multimedia, men det er heldigvis mulig å utvide kapasiteten med mikro-SD-kort på opptil 128 GB. 

Batteritid på 10 timer 

Batterikapasiteten er 6.000mAh, og Sony oppgir en brukstid på ti timer. 
Vi hadde litt blandede erfaringer, for mens den med moderat bruk kunne holde det gående i flere dager, gikk det ikke mer enn 7,5 timer før det sa stopp i en test som måler kontinuerlig surfing på nettet. 

Samsung Galaxy Note 10.1 endte opp på 10 timer og 27 minutter i samme test, men så er også batteriet større (8.220 mAh). 

Om det virkelig kniper, kan du heldigvis dra nytte av Sonys «Stamina»-modus, som skrur av datatrafikk når skjermen ikke er i bruk. 
Det gir en ganske god standbytid, selv om det innebærer at du går glipp av visse varsler eller oppdateringer. 

Underholdningsmaskinen 

Operativsystemet er nyeste versjon av Android, 4.4, med de sedvanlige justeringene fra Sony. 
Brukergrensesnittet er pent og intuitivt, og du kan tilpasse hjemskjermen så mye du vil med både temaer og widgets. 

Sony vil gjerne at du bruker deres egne apper for musikk, film og bilder, men det er ingen sak å laste ned alternativer fra Google Play. 

Fjernkontroll 

For det er liten tvil om at Z2 Tablet er best som underholdningsmaskin. 
Ved hjelp av den innebygde IR-porten kan du for eksempel bruke nettbrettet som fjernkontroll til TV-en, pvr-boksen eller hjemmekinoanlegget. 
Spill kan styres med en Playstation 3-kontroller, og så er fm-radio også innebygd. 

Det eneste minuset i så måte er høyttalerne. 
Sony har flyttet dem fra baksiden til fremsiden slik at lyden alltid skal sendes i din retning, noe som er bra, men lydkvaliteten er overraskende dårlig. 
Flat og kjedelig, og bassen nesten fraværende. 

Hvis du kobler til et sett gode hodetelefoner, får pipa bokstavelig talt en annen lyd. 

Greit kamera 

Øverst til høyre på baksiden finner vi et 8,1 megapiksler kamera. 
Bildekvaliteten er som med nettbrett flest, helt middels. 

På fremsiden er det et 2,2 megapiksler kamera, som ikke egner seg til så mye annet enn videosamtaler. 

Konklusjon 

Hvis du er ute etter et Android-nettbrett du først og fremst skal bruke til film, spill og annen moro, kan vi varmt anbefale Sony Xperia Z2 Tablet. 

Men ikke kjøp det om du er kresen på høyttaler-lyd. 
Tenk deg også godt om hvis du har planer om å lese eller skrive mye med det, for skjermformatet byr på noen utfordringer. 

At det er tynt og lett gjør det behagelig å holde over lengre tid. 
Så er det jo også vanntett, og for noen er det kanskje et kjøpsargument alene. 

Dog er det ikke enormt mange forskjeller sammenlignet med forrige utgave. 
Nykommeren er raskere og tynnere med en med lyssterk skjerm, men ikke nok til at det er verdt å oppgradere. 

Med en pris på 4.500 kroner for 16 GB-modellen med kun WiFi, og 6.000 kroner for 16GB-modellen med LTE, er Z2 Tablet langt i fra det billigste på markedet akkurat nå. 
Prisforskjellene mellom de mest aktuelle alternativene likevel ikke enorme. 

iPad Air koster i skrivende stund 400 kroner mindre i tilsvarende konfigurasjoner. 
Samsung Galaxy Note 10.1 2014-utgaven fås kjøpt til 4.000 for WiFi-utgaven, og 5.000 kroner for LTE-utgaven. 

Sony Xperia Tablet Z2 SGP511 
