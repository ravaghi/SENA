Beauty Day
Møt den originale Jackass'en, Cap'n Video! 

BIFF: 
Jeg har allerede sett det som må være den morsomste filmen på BIFF (Bergen Internasjonale Filmfestival), dokumentarfilmen Beauty Day. 

Her møter vi 47-åringen Ralph Zavadil, som herjet kabelnettet i Canadas Niagara-region med sitt hjemmesnekra crazystuntshow Cap’n Video hver fredag kveld mellom 1990-1995. 

Alter ego ble født 

Cap’n Video var en figur født ut av kjedsomhet og nødvendighet. 
Ralph mistet jobben på General Motors, og begynte å filme bryllup og lokale band mot betaling med sitt VHS-kamera. 

Han fant ut at kameraet kunne brukes til flere ting, og begynte å filme seg selv mens han utførte crazy stunts. 
Det kunne være ting som å skli ned fra tak, hoppe ned i en hagebod eller snorte egg gjennom nesa. 

Ralph Zavadils alter ego ble født, Cap’n Video! 
En energisk muskelbunt med vilt krøllete hår, en slags David Lee Roth på speed. 

Farlige stunts 

Dokumentaren, regissert av debutant Jay Cheel, gir oss mange flashbacks til Cap’n Videos bedrifter, samtidig som den viser hvordan han i 2010 forbereder sitt 20-års jubileumsshow. 

Vi ser en middelaldrende mann som fremdeles har gærningen i seg i behold. 
Han er ute etter å more sitt publikum, men ser ut til å være ubevisst på hvor farlige noen av stuntene hans egentlig er, både nå og da. 

Filmen åpner med stuntet som avsluttet karrieren hans som Cap’n Video i 1995, et feilslått stunt som du må se for å tro! 

Se traileren til Beauty Day! 

Kunne blitt Jackass? 

Han kunne blitt større som Cap’n Video. 
Bare 4-5 år etter at figuren ble lagt på hylla, ble Jackass-gutta verdensberømte med både MTV-show og kinofilm. 

Ralphs kamerat sier i filmen at han ofte forsøkte å få ham til å tenke større, men at han insisterte på å gjøre alt på egen hånd. 
Hva kunne ha skjedd om Ralph hadde fulgt rådet? 
Kunne han blitt en Jackass? 

Ralph forsøker å bagatellisere det, men han sier ”whatever”, ”who cares” og ”move on” litt for ofte. 

Nostalgisk tripp 

Jeg får inntrykk av at tiden som Cap’n Video kanskje var de beste årene i Ralphs liv. 

Dokumentaren sier ikke så mye om hva han egentlig har bedrevet tiden med i de 15 årene etter at showet ble kansellert, men vi forstår at han monterer sykler og hjelper kameraten sin i hans glassverksted. 

Beauty Day har gitt ham en sjanse til å gjenoppleve hvordan det var å være Cap’n Video. 
Jeg tror dette er en ren nostalgisk tripp for Ralph Zavadil. 
For alle oss andre, er det bittersøt moro. 

Nå vises altså filmen på BIFF. 
Du får nok ikke se den på vanlig kino i Norge, men en Blu-ray eller DVD må det på ett tidspunkt gå an å få tak i! 
