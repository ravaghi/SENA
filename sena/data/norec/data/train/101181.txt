Plateanmeldelse:Ingeborg Oktober - «Hjerteræk» 

Lys i distriktsmørket. 

Trænafestivalens rykte som eksotisk, unik og fantastisk har fått mange artister til å reise nordover for å spille. 
Men miljøet rundt festivalen, selv om Erling Riibe Ramskjells «Æ» har vært nære, har ikke sendt noe musikalsk tilbake. 

Nå begynner det derimot å ligne på noe. 
19 år gamle Ingeborg «Oktober» Schistad Edvardsen har fått hjelp av alt fra Fredrik William Olsen (Kråkesølv) til Stefan Sundström, men høres mest ut som en annen svenske. 

Hamarøyingens vevre arrangementer og låtstrukturer har nemlig en umiskjennelig likhet med Stina Nordenstam. 
Men også tekstenes klare småbyangst (hun har flyttet til Bodø), kavete kjærlighetsforsøk og ikke minst naturlige bruk av kraftuttrykk. 

Et «faen» har sjelden vært så lyrisk som her, og blir enda bedre i linjene «Æ e ingen jævla Cecilia Lind», på den eneste låten hun ikke har skrevet selv, en duett med Sundstrøm som brummende halvskummel Vreeswijk-onkel. 
Hjerterikt. 

BESTE LÅT: 
«Mesførståelsa» 
