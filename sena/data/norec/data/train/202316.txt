OCZ RevoDrive 120 GB PCIe RAID 0
Dette er en nesten latterlig rask diskløsning. 

Vi har skrevet det før, men det tåler å gjentas: 
Skal du ha en raskere PC er det harddisken som må byttes ut med SSD for at du virkelig skal merke forskjell. 
Mer minne eller raskere prosessor gir deg ikke på langt nær samme gevinst, da må du i realiteten bytte ut hele innmaten i PC-en og legge en god del mer penger på bordet. 

Men det finnes mange varianter av SSD. 
Alle bruker flashminne i stedet for roterende plater, men både minnekretsene og kretsene som styrer bruken av flashminnet kan være forskjellige og gi forskjellig ytelse og egenskaper. 

Vanligvis er en SSD laget for å passe inn i stedet for en 2,5-tommers harddisk, det finnes også tilsvarende som erstatter 3,5-tommers eller 1,85-tommers disker. 

Men det finnes andre løsninger. 

Revo - alt på ett kort 

Mange hovedkort har mulighet for å koble to disker i RAID, som jobber parallelt og gir bortimot dobbel leseytelse. 
Det finnes også egne diskkontrollere for RAID-løsninger, hvor man kan koble til mange disker i forskjellige kombinasjoner. 

OCZ har satt alt på ett PCI express kort, her er både RAID-kontroller, minnekontroller og selve flashminnet samlet og ferdig til bruk. 
Det jobber i RAID 0 som altså gir bortimot dobbel leseytelse. 
Når vi snakker om SSD blir det helt ville lesehastigheter når vi sammen ligner med harddisker. 

Installasjon 

Kortet passer inn i en PCI ekspress x4 kortplass, som du finner på alle moderne hovedkort. 
For de som ikke er vant med å mekke PC betyr dette at Revo bare passer i en stasjonær PC. 
Du må skru den opp og sette kortet ned i en kontakt, og så feste det med en skrue eller klemme, avhengig av maskintype. 

Når kortet er på plass må du slå på maskinen og laste inn en driver. 
Denne følger ikke med på noe lagringsmedium, men du laster den ned fra OCZ sitt nettsted. 
Da er du sikret at du får nyeste versjon ved installasjonen. 

Etter omstart er disken klar til bruk. 

Hvis du vil bruke Revo som oppstart/systemdisk må du gjøre noe tilsvarende. 
Da må driverfilene du har lastet ned legges på en minneplugg. 
Når du så installerer Windows dukker ikke RAID-løsningen opp (dette gjelder ikke bare Revo, men alle andre RAID-løsninger også). 
Da må du velge alternativet "laste inn driver" og manøvrere deg fram blant diskene til minnepluggen der driverfilene er lagret. 
Da dukker Revo opp blant diskene, og du kan fortsette installasjonen av Windows. 

I bruk 

Bytter man fra en vanlig rask SSD til en Revo-løsning går man fra utrolig rask til vanvittig rask. 
På små operasjoner merker man ikke så mye fordi forskjellen mellom 0,1 og 0,2 sekunders respons er så liten i seg selv. 

Men når du jobber f.eks. med store bilder i Photoshop, eller kopierer over mange filer er det høyst påtagelig. 
Oppstart av Windows og programmer er også langt raskere. 

Det du merker det mest på er den totale opplevelsen, at alle de små ventetidene blir borte, at maskinen bare reagerer lynraskt hele tiden. 
At de irriterende pausene forsvinner, som oppstår når Windows må rydde opp og flytte om på ting mellom minne og vekslefil. 

Målinger 

Vi har målt med testprogrammet Atto, vårt eget testprogram, PCMarks Vantage og AS SSD: 

Konklusjon 

Dette er den raskeste lagringsløsningen vi har testet. 
For de som trenger eller ønsker superrask disk er det dette konseptet som gjelder. 

Revo finnes i flere størrelser, på 50, 120 og 240 GB. 

Prisen på 120 GB utgaven ligger på 2475 kroner, litt dyrere enn den vanlige utgaven i 2,5-tommers format. 
Men er du ute etter ytelse er det vel verdt pengene! 

Takk til Netshop for utlån av testeksemplar. 
