AIDS-kampens frontkjempere
De tidlige AIDS-aktivistenes kamp blir nesten i overkant grundig dokumentert i vellaget fransk film. 

DRAMA 

"120 slag i minuttet" 

Frankrike 2017 

Originaltittel: 
120 battements par minute 

Regi: 
Robin Campillo 

Manus: Robin Campillo, Philippe Mangeot 

Skuespillere: 
Nahuel Pérez Biscayart, Arnaud Valois, Adèle Haenel, Antoine Reinartz 

Musikk: 
Arnaud Rebotini 

Aldersgrense: 
15 år 

Paris, tidlig 90-tall. 
AIDS-epidemien har herjet i snart 10 år. 
I ACT UP, en aktivistgruppe som sprer opplysning og kjemper for HIV-smittedes rettigheter, går diskusjonene høyt om veien videre: 
Skal de drive lobbyvirksomhet eller skal de angripe legemiddelfirmaer med blodposer og den slags? 

"120 slag i minuttet" er skrevet, spilt og regissert, men føles som en "flue på veggen"-dokumentar. 
Debattene i auditoriet er vekselvis livlige og langtekkelige, akkurat som auditoriedebatter i den virkelige verden. 
Sexscenene – filmen har ikke mange av dem, men skygger ikke unna når det gjelder – er vekselvis ømme og klønete, akkurat som sex i den virkelige verden. 
Samtidig nærmer "120 slag i minuttet" seg noe poetisk når den i en sekvens fra dansegulvet fanger opp støvpartiklene i luften, går over til å vise celler som deler seg og ender i en forelesning om smittespredning. 

Men selv om filmen er aldri så vellaget – og garantert kommer til å knuse hjertet ditt i siste akt – sliter den med å forsvare en spilletid på nesten to og en halv time. 
Som miniserie i fire deler ville den ha vært perfekt. 
