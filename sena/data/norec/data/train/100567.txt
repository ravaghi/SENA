Amerikansk for nybegynnere
Regi: 
Emanuele Crialese. 
Genre: 
Drama. 
Nasjonalitet: 
Italiensk, tysk, fransk, 7 års aldersgrense 

Autentisk og kunstferdig om Amerika-drømmen -og virkeligheten 

MED: 
Charlotte Gainsbourg, Vincenzo Amato, Aurora Quattrocchi, Francesco Casisa, Filippo Pucilo, Federica De Cola, Isabella Ragonese. 

HANDLER OM: 
Det er begynnelsen av forrige århundre, og en gjeng fattige sicilianske bønder drar avgårde til Amerika - den nye verden der hønene er like store som ponnier og det vokser tallerkenstore mynter på trærne. 
Filmen følger dem på den strabasiøse ferden over Atlanteren, der de møter den mystiske Lucy, og gjennom karantenetida i USA. 

DOM: 
«Den nye verden» er vanskelig tilgjengelig, spesielt i starten. 
Alt tar skrekkelig lang tid, men filmen finner etter hvert sitt eget, poetiske tempo, og viser seg å være en sterk, virkelighetsnær fortelling om migrantenes harde kår. 
Mest slående er den gjennomgående bruken av autentisk lyd; effekten er en følelse av at det som skjer er genuint «ekte» og nært; det er som om vinden river gjennom kinosalen og lukta av fisk, lær og jord legger seg rundt deg (dette er ment positivt). 
Filmen er tematisk tung og detaljrik, samtidig som det er lite dialog, og kommunikasjonen foregår i stor grad gjennom blikk og ansiktsuttrykk. 
I Vincenzo Amato, som spiller enslig far til to sønner, ser vi en fin blanding av ærefrykt, stolthet og usikkerhet, mens Charlotte Gainsbourg som Lucy er rent ut magnetisk. 
Plutselige innslag av surrealistiske elementer bryter med den nøkterne realismen, men fungerer og gir filmen et mer raffinert preg. 
