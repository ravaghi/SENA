Div. art:«En hyllest til Joachim Nielsen» 

(Jeps / Big Dipper) 

I salg mandag 12/9 

Kanskje landets beste hyllestplate noensinne - med full valuta for pengene! 

For med hele 50 låter og 50 artister som ærbødig tar av seg lua i respekt for Oslo-rockens gatepoet nummer én, Joachim «Jokke» Nielsen (8/9 1964 - 16/10 2000), har dette blitt en sjeldent varm, overraskende og øm plate helt i Jokkes ånd. 
Jokkes bånn ærlige og direkte tekster - såre, vittige og ofte på grensen til det smertefullt selvutleverende - blir behandlet med stor grad av respekt fra spesielt Oslo-kolleger som Gluecifer («Snyltegjesten») og Turboneger («Her kommer vinteren»). 

Du verden så rått og ekte det kan være å synge på norsk, gutter! 
Også Bøyen Beng («Aldri stol på en fyllik»), Trashcan Darlings («Hvis jeg var deg») samt kompisen Michael Krohn og Jokkes bandkolleger i Valentourettes på «Misforstått» legger seg flott opp til originalen, mens trønderne yter solid hjelp via Nullskattesnylternes Clash-tunge «Suksess» og DumDum-aliaset Racer BKs «Gjeld». 

Spesielt er det også å høre «Sola skinner» med Motorpsycho i piratopptak fra Rockefeller i Oslo bare fire dager etter Jokkes død. 

I det hele tatt florerer godbitene her, og det beste av alt; Samtidig som dette er en helt nyinnspilt plate med femti låter, får albumet deg til å gå hjem for å plukke frem originalen selv. 
For han fantes det tross alt bare én av! 
