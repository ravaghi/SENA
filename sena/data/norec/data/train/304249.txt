Forbrukervennlig monstermetal
Disturbed kan kunsten å pakke inn tomhet. 

||| 
ALBUM: 
Disturbeds basale muskelrock har hatt et overraskende omfangsrikt nedslagsfelt. 

Om man skal bekymre seg eller applaudere er betimelig problemstilling. 

Vi nøyer oss med å konstatere at «Asylum» ikke gjør skam på den effektive resepten Disturbed har lagt til grunn for sine tidligere bedrifter. 

Det er fortsatt småparanoide «oss-mot-resten-av-verden»-tekster, primitive og stampende riff og et par veloljede melodilinjer som sitter første gang man får dem servert, upåklagelig produsert for å brøyte seg gjennom høytalerne med stor kraft. 

Musikalsk peiler «Asylum» seg inn et sted i mellom Metallicas «Metallica» og Faith No Mores mer tilgjengelige øyeblikk, uten at man kan tillegge dem verken den samme låtteften eller den visjonære idéen. 

Men det er lettkjøpt og forbrukervennlig i all sin nærmest karikerte påståelighet, den skal Disturbed ha. 
