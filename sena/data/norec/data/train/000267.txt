Ash vs Evil Dead:Sesongpremiere 

Den tøffeste seriestarten på årevis! 

Ash vs Evil Dead er etter min mening det tøffeste som har skjedd på tv-fronten på årevis! 
Og hva er dette? 

Det handler om Ash (Bruce Campbell) og hans stadige kamp mot demoner, først skildret i den dønn seriøse skrekkfilmen The Evil Dead i 1981, etterfulgt av Evil Dead II i 1987, som rett og slett var en nyinnspilling med større budsjett og mer sort humor. 

Serien ser bort fra den tredje filmen, Army Of Darkness fra 1992, på grunn av rettighetsproblematikk. 
Men det siste vi hørte Ash si der, var "Hail to the king, baby". 
Nå kan jeg med trygghet si at kongen er tilbake! 

Helvete bryter løs 

TV-serien plukker opp tråden 30 år etter, og det gleder meg å si at Ash ikke har forandret seg det spor! 
Han er en drøm av en figur. 

En skikkelig mannssjåvinist, som er ekkel og uimotståelig på samme tid. 
Han har et uuttømmelig lager av kjappe replikker i enhver situasjon, og har en uforglemmelig stil, som om han aldri kom seg ut av 1970-tallet. 

Det går i rockabillysveis, lærjakke og en sliten Oldsmobile. 
Ash er på alle måter en anakronisme, men en skikkelig kul en! 
Dette er Bruce Campbells signatur-rolle, og han går helhjertet inn for å gi Ash en ny vår på skjermen. 

Når vi møter Ash i sesongpremieren, bor han i en trailer park, jobber på lageret i et varehus og har brukt de siste 30 årene på å gjemme seg for demonene som drepte vennene hans på en heller blodig hyttetur. 

Men så kommer han i skade for å sitere noen linjer fra Necronomicon – Book of the Dead, selvfølgelig for å imponere ei diktlysten dame i fylla, og helvete bryter løs. 

Det skal heldigvis vise seg at Ash har tatt vare på sine viktigste redskaper for demonbekjempelse, nemlig øks, hagle og motorsag. 

Brutal horror og avvæpnende humor 

Evil Dead-fans kan allerede i den første episoden kjenne igjen mange elementer fra filmene, som for eksempel de demoniske kamerakjøringene, de kjappe panoreringene, de ekstreme zoomingene og lydene av demonene med de karakteristiske stemmene. 

Den herlige miksen av brutal horror og avvæpnende humor er også til stede i fullt monn. 
Det kan skyldes at flere av nøkkelpersonene bak Evil Dead-filmene også er med på serien. 

Sam Raimi har regissert den første episoden, Robert Tapert og Ivan Raimi er blant produsentene, Joseph LoDuca har laget musikken og Bruce Campbell spiller naturligvis Ash. 
Ingen av de involverte har glemt sine gamle kunster! 

Ash vs Evil Dead har den samme fandenivoldskheten, energien, sløye humoren og blodsplattende gørra som filmene ble notorisk kjente for. 
Den eneste store innvendingen, er bruken av digitale effekter, som av og til ser for enkel og billig ut. 

Men dette er likevel fantastisk moro, og Evil Dead-universet fungerer utmerket i tv-formatet, etter det jeg kan se av denne første episoden. 

Det skal bli skikkelig gøy å følge Ash vs Evil Dead ut over vinteren, og det er gledelig og betryggende at den seriens amerikanske moderkanal Starz allerede har bestilt sesong 2 før sesong 1 har hatt premiere. 
Igjen: 
Hail to the king, baby! 

Ash vs Evil Dead har Norgespremiere 1. november på C More Series, C Mores strømmetjeneste og TV 2 Sumo. 
