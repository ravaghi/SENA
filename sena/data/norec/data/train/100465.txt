Led Zeppelin:«Led Zeppelin IV» 

Man må gjerne mene - slik Robert Plant og utallige instrumentbutikkinnehavere verden over gjør - at «Stairway To Heaven» burde fjernes fra jordens overflate. 
Men selv med den ryddet vekk, fra sin plass på slutten av det som en gang var «side 1», ville Led Zeppelins egentlig helt utitulerte fjerde album vært en av rockhistoriens kolosser. 

Til og med John Bonhams trommenummer «Four Sticks» er lettere uforglemmelig her. 
Den er omgitt av beinhard, genredefinerende hardrock - avantgarde-rifforamaet i «Black Dog», Little Richard-hysteriet i «Rock 'n' Roll», funky «Misty Mountain Hop». 
Men også den trolske duetten med Fairport Conventions Sandy Denny, «The Battle Of Evermore», og den myke balladen «Going To California». 

Sist, og aller størst, er «When The Levee Breaks»: 
En nitid oppbygd bluessymfoni - komplett med tidenes beste trommelyd - så overveldende seig og sexy at hakepartiet simpelthen deiser i gulvet. 

MORTEN STÅLE NILSEN 
