Canon EOS 550D
Speilrefleks for den avanserte amatøren. 

Canon har hatt stor suksess de siste årene med kameraene i forbrukerklassen - både 300D, 350D, 400D, 450D og 500D har solgt i bøtter og spann (de to siste selges fortsatt), og vi ser ikke bort i fra at EOS 550D blir nok en hit fra det japanske selskapet. 

Og Canon har ikke spart på kruttet spesifikasjonsmessig. 
EOS 550D har en bildebrikke med 18 megapikslers oppløsning, det kan filme i 1080p og har en stor og skarp skjerm (3 tommer, 3:2-format, 1.040.000 punkter). 
Videre klarer kameraet å skuffe unna 3,7 bilder i sekundet ved høyeste oppløsning, og fås også i kit-versjon med det nye 18-135mm f/3,5-5,6 IS-objektivet som vi også har brukt i testperioden. 

EOS 550D faser ikke ut 500D, men plasserer seg i mellom nevnte kamera og EOS 7D, som ble presentert i fjor høst. 

Sammenligner vi 550D med 500D får vi følgende tabell: 

Konstruksjon 

EOS 550D kjennes veldig likt som EOS 500D, og det er ikke så rart. 
De fysiske målene er identiske, søkeren er den samme og grepet og konstruksjonskvaliteten er praktisk talt identisk som før. 
Kort sagt er kameraet behagelig å holde for de fleste, selv om de med litt større fingre kan finne grepet noe ukomfortabelt. 
Dette er fortsatt et kamera med plast-basert konstruksjon, og det er derfor ikke rustet mot vær og vind som for EOS 50D og oppover. 

Dog er det noen forskjeller fra 500D med tanke på utforming av knapper, og skjermen er endret til 3:2-aspekt slik at hele skjermen fylles når du ser på bilder du har tatt. 

Velkommen er den nye Q-knappen, som gir deg hurtig tilgang til funksjoner som kan stilles på skjermen (ikke veldig ulikt slik Olympus har implementert betjeningen de siste åra) slik at set-knappen kan tilpasses til å aktivere andre funksjoner. 

De aller fleste innstillinger kan endres på via Q-knappen, som eksponeringskompensasjon, lysmåling, seriefoto og selvutløser, hvitbalansering etc. 
Du navigerer mellom innstillingene med piltastene og endrer dem med innstillingshjulet, eller ved å trykke OK for å se selve menyen. 
Noen av disse innstillingene er fortsatt tilgjengelige via snarveier på piltastene (når du ikke bruker Q-menyen). 

Knappene ellers er responsive når du trykker på dem, men noen vil muligens finne dem litt flate (ikke så lett å kjenne seg frem i mørket) og mislike at de "klikker". 
En ting vi synes er litt rart, er at Canon velger å implementere funksjonshjulet på toppen slik at ca 315 grader av hjulet brukes til ulike valg, men der man ikke kan rotere hjulet forbi det tomme området. 
Skal man f.eks. hoppe fra filmfunksjonen til manuell eksponering, må man velge den lange veien, og det er ingen snarvei til å starte videofunksjonen uten at du må sette funksjonshjulet i videomodus først. 

Skjermen er svært skarp, og har du fortsatt ikke sett de høytoppløselige skjermene i aksjon vil dette fortsatt være en umiddelbar "wow"-faktor når du ser på bildene du har tatt. 
Ikke bare er det pent å se på - skarpe skjermer som denne er også et godt hjelpemiddel for å se om du har truffet rett med fokuseringen; også mens du filmer der du kan se et forstørret utsnitt dersom du vil fokusere manuelt. 

Søkeren er som nevnt identisk med den på EOS 500D. 
Under ser du størrelsen sammenlignet med noen aktuelle konkurrenter: 

Som du ser på illustrasjonen - søkeren på EOS 550D er litt større enn Nikon D5000 og litt mindre enn vår lavbudsjettfavoritt Pentax K-x, mens søkeren på Nikon D90 er merkbart større enn de andre. 

I søkeren ser du graden av eksponeringskompensasjon, blenderåpning, lukkertid, valgt ISO og antall gjenstående bilder i bufferet. 

Brukervennlighet 

Her vil de færreste møte på problemer - den nye Q-knappen er som sagt velkommen og gjør det raskt å kunne endre opptaksinnstillinger på skjermen. 

EOS 550D har riktignok ikke en brukervennlighet myntet på den absolutte nybegynneren, med innebygde hjelpefunksjoner, visuelle illustrasjoner og den slags, slik du finner eksempelvis på eksempelvis Nikon D5000 og Olympus E-PL1. 
Det finnes allikevel en creative auto-modus som lar deg dra i en skyvebryter ut fra hvor uskarp du vil ha bakgrunnen og hvor lys/mørkt bildet skal bli. 

Hovedmenyen er delt opp i faner der hver fane stort sett er fylt fra topp til bunn med menyvalg (dog uten skrolling), men det er spesielt ett funksjonsvalg, brukerfunksjoner, der vi fortsatt ikke klarer å bli helt komfortable med menystrukturen. 
De ulike valgene er bare nummerert horisontalt, og i eksempelet til høyre, er det umulig å få oversikten over hva jeg har aktivert under punkt 2 i bildet til høyre uten å bla bort. 

For øvrig nevner vi at norsk språk er tilgjengelig i menyene, og at du selv kan lage en egen "min meny" med menyvalgene du bruker oftest. 

Funksjoner 

Foruten Q-knappen er det ikke så mye som er lagt til på denne fronten i forhold til 500D. 
Dog har spesielt filmdelen blitt bedre. 
Som nevnt innledningsvis er det nå mulig å filme med 1920x1080-oppløsning i 30 bilder pr sekund, og også 24 og 25 bilder pr sekund kan velges. 
Det er et godt fortrinn for deg som har tenkt til å bruke kameraet til filmproduksjon. 

I tillegg har du større kontroll over filmen, og du kan manuelt sette blenderåpning og lukkertid, samt velge lystoneprioritet. 
Filmfunksjonen har også fått ansiktsgjenkjenning med tanke på autofokus, men den er fortsatt treg som bare det, så manuell fokus er å foretrekke. 

Når du bruker manuell fokus, kan du trykke på en knapp for å få utsnittet forstørret 5x og 10x. 
Selv om 550D har en dedikert start/stopp-knapp for filmopptak, kan du ikke ta stillbilder mens du filmer. 
Trykker du på utløserlknappen tar du riktignok bilde, men samtidig stoppes filmopptaket. 
Dette har sannsynligvis sammenheng med at bitraten på video er såpass høy på dette kameraet - vi opplevde faktisk at kameraet kun ville ta et par sekunder med video da vi testet med et litt billigere minnekort. 

En annen funksjon som har kommet siden sist, er opphavsrettinformasjon, som lar deg angi navnet ditt og eventuell lisensiering slik at dette skrives direkte til EXIF-informasjonen i bildefilene. 

Mye er arvet fra 500D. 
Bildestiler gjør at du kan påvirke fargeuttrykket, hvitbalansen kan justeres ganske nøyaktig via et grid, eller settes basert på at du tar bilde av noe fargenøytralt (akkurat denne prosessen er fortsatt noe tungvint). 

Kameraet har også innebygd automatisk korrigering av vignettering som fungerer med kompatible objektiver, der objektivet "forteller" kameraet hva slags type det er, brennvidde og blenderåpning og der kameraet deretter kompenserer slik at vignetteringen reduseres: 

Det er kanskje litt vanskelig å se fra bildet, så her er det samme bildet der vi har justert opp eksponeringen for å avsløre forskjellen bedre: 

Vil du lese mer om hvordan dette fungerer, har Canon en omfattende artikkel. 

Ellers er det en del som kan justeres via brukerfunksjon-menyen. 
Man kan velge mellom EV-inkrementer på 1/3 eller 1/2, angi blitssynkronisering, graden av støyreduksjon etc., samt tilordne set-knappen en tilpasset funksjon (5 ulike valg). 

Mer avanserte brukere vil muligens savne innebygd trådløst blitsstyring, som finnes på Nikon D90 og Pentax K-x, og som også Olympus har implementert i sine kameraer i denne prisklassen. 
Dette kan du imidlertid få til ved å kjøpe en sender ved siden av. 
Det er heller ikke mulig å vise hjelpelinjer i søkeren (kun i live view). 
Vi savner også noen ekstrafunksjoner i avspillingsmodus - her er det flere av konkurrentene som leverer alt fra RAW-konvertering til morsomme bildeeffekter. 

Se produktbilder av Canon EOS 550D: 

Ytelse 

Som vanlig for denne EOS-serien fra Canon, er autofokusytelsen blant de beste i dette segmentet, og man opplever så og si aldri at kameraet ikke klarer å treffe fokus. 
I tillegg går det kjapt, både i dagslys og i svakere belysning. 
Dette er riktignok når du ser i søkeren - bruker du live view går fortsatt fokuseringen veldig sakte, og her har de tradisjonelle speilreflekskamerene (med unntak av enkelte av Sonys modeller) en del å gå på kontra kompaktkameraer og speilløse systemkameraer. 
Kameraet oppleves generelt som raskt og effektivt i bruk. 

Med tanke på seriefoto har Canon oppgitt at kameraet kan ta 3,7 bilder pr sekund opp til 34 bilder. 
Det burde med andre ord ha gitt minst 34 bilder på 10 sekunder. 
Vi prøvde med et raskt minnekort i Sandisk Extreme-serien, men klarte ikke mer enn 29 bilder på 10 sekunder. 
Under følger en graf av den relative hastigheten pr bilde i løpet av disse 29 bildene. 
Som du ser er prestasjonen noe ujevn (3,7 er markert med grønn stripe): 

Batterilevetiden er for øvrig oppgitt til 440 bilder på én ladning, som er 10% bedre enn hva tilfellet er for 500D. 

Bildekvalitet 

Da vi først så på bildene vi fikk fra EOS 550D ble vi svært overrasket - bildene fremstod svært uskarpe, og det hjalp noe, men ikke veldig mye, å bytte til en 50mm f/1,4 (nedblendet med verdier fra f/5,6-f/8). 
Ved nøyere inspeksjon viser det seg at standardinnstillingene i kameraet har skarphet satt på 0 (av 7), og hvis du går for dette kameraet anbefaler vi deg å skru denne opp noen hakk (i hvert fall hvis du stort sett knipser JPEG). 
Her er det samme bilde tatt med sharpness 0 og sharpness 3. 
Som du ser er forskjellen påfallende: 

Da vi testet Canon EOS 500D mot Nikon D5000, viste det seg at Canon faktisk så vidt måtte gi tapt for Nikon med tanke på støy på høye ISO-verdier. 
Nå er oppløsningen økt med ytterligere tre megapiksler, og vi var derfor spente på hvilke utslag dette ville gjøre, spesielt siden prosessoren (Digic 4) er den samme i begge kameraene. 

Under følger 100%-utsnitt fra bilder med ISO 800, 1600, 3200, 6400 og 12800: 

Som du ser er det tilnærmet støyfritt på ISO 800 og 1600, og det er egentlig kun på ISO 12800 det begynner å bli godt synlig med støy. 
Uansett - dette er 100% utsnitt, og denne støyen blir neppe spesielt merkbar selv på A4-utskrifter. 
EOS 550D er med andre ord svært godt med tanke på støy; spesielt når kameraet tross alt har 18 megapikslers oppløsning. 

Hvorvidt du trenger 18 megapiksler er imidlertid en annen sak. 
Med kit-objektivet virker ikke 550D å fange noe mer detaljer enn det f.eks. D90 gjør (vi tok noen testbilder side om side), og det er først med dyrere optikk dette kommer til sin rett. 
Ulempen er selvsagt at bildefilene blir desto større, og under testingen opplevde vi JPEG-bildestørrelser helt opp i 14MB, men der majoriteten lå på 6-7MB. 

Lysmåleren er oppgradert fra 500D, og det er en velkommen oppgradering. 
Tidligere har "standarduttrykket" fra disse Canon-kameraet vært at himmelen lett blir utbrent og fremstår som kritthvit, men den nye lysmåleren ser ut til å være langt bedre på å eksponere himmelen riktig, som du ser eksempel på til høyre. 
På standardinnstillingene har Canon som vanlig ganske mye smell i fargene, men det kan du tone ned i bildestilen om du foretrekker en mer nøytral fremstilling. 

Vi har testet kameraet med 18-135mm f/3,5-5,6 IS kit-objektivet. 
Dette objektivet fremstår av god kvalitet byggemessig, og har en jevnt og god motstand på zoomringen. 
Vi er godt fornøyde med skarpheten selv om den avtar litt ut mot hjørnene, og kromatisk feilbrytning er også ganske moderat. 
Mer synlig er fortegningen på vidvinkel. 

Se eksempelbilder tatt med kameraet: 

Videokvalitet 

Videofunksjonen er som nevnt forbedret fra EOS 500D, og 550D kan nå filme med 1920x1080-oppløsning (30/25/24 bilder pr sekund), eller i 1280x720 (60/50 bilder pr sekund). 
I tillegg har du nå mulighet til å tilpasse blenderåpning og lukkertid på videoopptakene, og 550D har inngang for ekstern mikrofon. 

Fortsatt er du i hovedsak nødt til å stole på manuell fokus, siden autofokusen går veldig tregt i live view, men du får heldigvis hjelp siden utsnittet på skjermen kan forstørres opp til 10x. 
Det skal også sies at det er vanskelig å holde kameraet stødig samtidig som du vrir på objektivet enten du zoomer eller fokuserer. 

Uansett - kvaliteten blir svært god, og vi lot vår husfotograf Per Ervland leke seg litt med EOS 550D, makroobjektiv og ei marihøne: 

Har du lyst til å se filmen i full oppløsning, har vi lagt ut en nedlastbar versjon til privat bruk her: 
Canon EOS 550D 1928x1080 

Konklusjon, Canon EOS 550D 

Selv om nyhetene ikke har vært veldig mange kontra EOS 500D, er de velkomne på EOS 550D. 
Spesielt vil vi trekke frem en forbedret lysmåler som gjør kameraet mer konsistent eksponeringsmessig, spesielt i høykontrastsituasjoner, der lystonene brennes ut langt sjeldnere. 
I tillegg har forbedret støyprosessering gjort at 550D nå er enda bedre på støy ved høye ISO-verdier, og det selv om oppløsningen er økt til 18 megapiksler. 

Den nye skjermen er også velkommen, siden aspektet på skjermen tilsvarer aspektet på bildene du tar slik at hele bildet fylles. 
Videofunksjonen er også enda bedre enn før og gir større manuell kontroll over filmingen, og kvaliteten på opptakene er meget god. 
Entusiaster vil også sette pris på muligheten til å koble til ekstern mikrofon. 

Canon EOS 550D er lettvint i bruk for de fleste, men absolutte nybegynnere får ikke like mye ekstrahjelp som hva enkelte av konkurrentene kan tilby; dog er prislappen på 550D også såpass høy at absolutte nybegynnere ikke direkte er i målgruppen. 
Uansett er dette også et kamera som kan brukes på full auto, og som jevnt over gir meget gode resultater. 

Mer avanserte brukere vil muligens savne et par funksjoner (trådløs blitsstyring f.eks., men dette kan oppnås ved å kjøpe ekstrautstyr), men uansett vil EOS 550D være et godt valg for den avanserte amatøren, med god bildekvalitet, generelt kjapp respons og uten spesielle feil. 
