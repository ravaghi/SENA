Innviklet i julepynten
Potensielt knallfine vokalister, men helt middels musisering rundt. 

Ny juleplate fra familien Akselsen, kjent for sin taterbakgrunn og tidvis fantastiske formidling, særlig av gamle, glemte sanger.Produsent Freddy Holm klarer ikke helt å fargelegge Akselsen sine slik for eksempel Stian Carstensen tidligere har gjort. 
Det blir litt for polert, og det er ikke der Elias og hans etterkommere passer best. 

"Fred på jord" er flott, nakent med kirkeorgel og hele familien på sang. 
"Glade jul" får vi i en tradisjonell rett-fram-versjon med forsiktig perkusjon, gitarer, piano og julepynt. 
"Romjulsdrøm" følger samme mønster. 
Fint, men tradisjonelt og gjort mange ganger før. 

Det generelle inntrykket er at potensielt spennende, annerledes og skikkelig rotfesta vokalister ikke får det bakteppet som kunne gjort dette til nok en flott Akselsen-utgivelse. 

Beste spor: 
"Fred på jord", "Deilig er jorden". 
