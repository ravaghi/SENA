Tenåringer med tæl
Regi: 
Christina Rosendahl.Dansk ungdomsdrama. 
11 år. 

STJERNER: 
Emma Leth, Cathrine Bjørn, Amalie Lindegård. 

HANDLER OM: 
Tre danske jenter i 15-16 års alderen vil bevise for seg selv at de ikke lenger er barnerumper. 
De lager et overgangsritual, formidlet via en spålapp med høyst krevende, seksuelt pirrende og grensesprengende krav til jentene. 
Det dreier seg om å «leke» hore, tungekyss og blow-job. 

DOMMEN: 
Tenåringsstadiet er stadig mat for filmskapere verden over. 
Men der amerikanerne sverger til gjennomtygde High School-komedier, går skandinaviske filmskapere de unge tettere inn på klingen. 
Vi så det i «Fucking Åmål», i «Bare Bea» - og nå i denne danske drama-komedien. 
Dette er filmer som også berører det altoverskyggende i ungjenters hode på et visst stadium i livet: 
Sex. 

De turbulente følelser dette vesle ordet bringer med seg er som et jordskjelv. 
Sex innebærer det grunnleggende opprør mot foreldrenes dominans, samtidig som det gir en smak av de voksnes verden. 

For filmens tre venninner er det vesentlig å tøye grensene, lefle med det de selv oppfatter som tabu. 

Regissør Christina Rosendahl gir en troverdig, reflektert og underholdende beskrivelse av de nifse, sårbare, vemodsfylte og ikke minst grusomt pinlige øyeblikk som oppstår for de tre jentene. 
Hun har varme for jentenes forvirrede vakling mellom det å være barn, og det å være bråmoden tenåring. 

«Jo visst gjør det ondt når knopper brister» skriver den svenske poeten Karin Boye. 
I «Supervoksen» er det barndommen som brister. 
Det hele flott ivaretatt av tre sterke jenter. 

Borghild Maaland 

Tenåringer med tæl 
