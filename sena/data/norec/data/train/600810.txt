Norge i grått, brunt og blodrødt
Sjanger: 
Drama/Eventyr/Spenning 

Land: 
Norge 2014 

Regi: 
Paul Magnus Lundø 

Skuespillere: 
Kim Bodnia, Sverre Anker Ousdal, Jørgen Langhelle, Leif Nygaard, Ewen Bremner, Andreas Wilson, Elisabeth Sand, Espen Hana, Kristina Knaben, Gretelill Tangen, Nils Utsi 

Manus: Paul Magnus Lundø, Ronnie M.A.G. Larsen 

Musikk: 
Johannes L. Rusten 

Aldersgrense: 
15 år 

Egnethet: 
Ungdom/Voksen 

Med all sin mystikk, brutalitet, pest og generelle uhumskhet, ligger det mye uutnyttet filmatisk potensiale i den norske middelalderen. 
Selv om «Skumringslandet» gjør et hederlig — nærmest heroisk, den vanskelige produksjonen tatt i betraktning - forsøk på å bøte på dette, lider filmen dessverre under betydelige svakheter. 

Etter noen år i utlandet, vender Vilhelm (Leif Nygaard) tilbake til hjembygda. 
Der oppdager han at broren Ansgar er blitt anklaget for en serie mord og har gått i skjul. 
Både kirkens og kongens menn er ute etter ham, og stedet svermer av alskens dusørjegere og tvilsomme typer. 
Det blir opp til Vilhelm å finne ut hva som egentlig foregår. 

Som den lokale «Rosens navn»-varianten den er, må «Skumringslandet» nødvendigvis lide i sammenligning med mer påkostede produksjoner. 
Regissør Paul Magnus Lundø får riktig nok mye trolsk stemning ut av skogene og heiene i Sokndal, men ordentlig episk blir det aldri. 
Filmens kriminalmysterium er dessuten i tynneste laget og seeren får lite å engasjere seg i rent emosjonelt. 
At størrelser som Kim Bodnia og Sverre Anker Ousdal bidrar med karisma og skuespillerfaglig tyngde, er ikke nok til å rette opp det litt halvkokte inntrykket. 
