Are & Odin:«Bæ To Da Bone» 

(Capitol / EMI) 

En drøy dose fra NRKPetres sauskaller. 
For alle som får akkurat nok av Petres bondske alibi Are & Odin gjennom et par sendinger i uka (perfekt dose!), er det dessverre ikke mye å klaske seg på fenalåret av her. 

Humoristisk sett har du mye større utbytte av et par ukentlige timer foran radioapparatet i selskap med denne spontane verbalduoen enn å kjøpe denne platen. 
Og musikalsk? 
Vel, la meg si det pent. 
Hverken Are eller Odin er musiker, sanger eller artist i tradisjonell forstand. 

Sommerhiten «Klapp klapp» (trolig nedskrevet etter å ha hørt Gotan Project litt for mange ganger) ble en fortjent, irriterende hit, men konseptet der duoen skriver ny tekst til eldre sanger, er morsomt kun den første gangen. 
At de i tillegg viser svakhet for hiphop-rytmer (sheep hop?), avslører dessverre bare manglende evne til å utøve selvkritikk. 
Tilbake til radioen, gutter - det er der dere hører hjemme! 
