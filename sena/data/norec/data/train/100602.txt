Homofile forviklinger
Regi: 
Dennis Dugan. 
Genre: 
Komedie. 
Amerikansk. 

MED: Dan Aykroyd, Jessica Biel, Steve Buscemi, Kevin James, Adam Sandler m.fl. 

Sliten homsehumor og enkel plankekjøring. 
HANDLER OM: 
Chuck og Larry er barske brannmenn og bestekamerater. 
Larry er en notorisk flørt med et tvilsomt kvinnesyn, mens Chuck konsentrerer seg om sine to barn, samtidig som han ikke greier å glemme den døde kona si. 
Når han får problemer med pensjonspapirene, viser det seg at den enkleste måten å sikre økonomien på, er å gifte seg på nytt. 
Og den eneste personen Chuck kan komme på som han vil gifte seg med, er: 
Larry. 

DOM: 
Med dette som utgangspunkt er det duket for nærmere to timer med utforsking av stereotyper og fordommer knytta til homofile. 
Chuck og Larry må overbevise myndighetene om at de er homo, og dermed må de gjøre sånne crazye ting som å kjøpe Wham-plater og gå på jenteshopping med sin vakre advokat. 
Filmen streber etter å understreke hvor totalt sprøtt og vilt alt som skjer er, men overbeviser ikke. 
Vitsene er rett og slett ikke morsomme nok. 
Noen av bipersonene, som rollen til Steve Buscemi (hva gjør en skuespiller av hans kaliber her?), gjør artigere opptredener, uten at det redder skuta. 

Manus er skrevet av Jim Taylor og Alexander Payne, som sist arbeida sammen da de lagde fantastiske Sideways. 
Antakelig har de her tenkt at enkle komedier som spiller på kjønnsroller og hvor Adam Sandler får ta på puppene til Jessica Biel, er en bankers kassasuksess. 
Men hvorfor ikke lage en dum komedie som faktisk er bra? 
Her er det bare gamle punchlines, hardt prøvende sketsjer og en avsluttende moral om at alle mennesker er like mye verdt. 
Plankekjøring. 
Har sett det før. 
Gått lei. 
