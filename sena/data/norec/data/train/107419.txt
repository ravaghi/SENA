Sandra Lyng Haugen:«Døgnvill» 

(Nebula / Universal) 

Veldreid og proff produksjon, men Sandra synger litt for flatt. 
Stemmen er søt og yndig, den - det er dessuten ikke måte på hva man kan gjøre i et studio, ikke minst når produsentene er landets proffeste (StarGate, DeepFrost, Espen Linds Espionage). 
Sandras problem er derimot at stemmen hennes ikke røper lidenskap eller et følelsesregister sterkt nok til å matche resten av produksjonen. 
Nærmest er hun i StarGates «Lykken er» og den Espionage-produserte tittellåten. 
De har et ekstra sårbarhetsnivå som kler både låtene, de enkle tekstene og Sandra selv godt, men som savnes på flere av de andre sangene. 
Foreløpig er det nok innpakningen som er mest profesjonell hos Sandra Lyng Haugen. 
