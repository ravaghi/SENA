TV:Lovende og lummer dans rundt rik patriark 

Arvtakertrøbbelet rundt en rik og mektig patriark og hans dysfunksjonelle ungeflokk, skildres med både realisme og mørk humor i en noe vinglete, men lovende tv-serie. 

Succession 

TV-serie 

Sjanger: 
Drama i 10 deler a 60 minutter. 
Kanal: 
HBO Nordic. 
Nasjonalitet: USA 2018. 
Skuespillere: Brian Cox, Kieran Culkin, Jeremy Strong, Sarah Snook, Hiam Abbass, Nicholas Braun,Matthew Macfadyen. 
Premiere: 
HBO Nordic 4. juni . 

Anmeldelsen er basert på de 3 første episodene. 

TV-serier om rike, mektige familier er i skuddet for tiden. 
Men der «Trust» handler om faktiske hendelser i Getty-familien, er HBOs nye dramaserie «Succession» (Rekkefølge) bare løst inspirert av Murdoch-familiens medie- og underholdningsimperium og intrigene rundt arverekkefølgen. 

Felles for dem begge er en sterk patriark som deler ut makt, posisjoner og penger med urettferdig, foraktfull og kjip hånd, omgitt av dysfunksjonelle etterkommere, smiskere, lykkejegere og intrigemakere. 

Forskjellen fra 80-tallsseriene «Dallas» og Dynastiet» er bare et mer nyansert rollegalleri og et snev av gjenkjennelighet og realisme. 

Roy-familens patriark Logan har jobbet seg opp fra ingenting. 
Han leder det internasjonale mediekonsernet Waystar Royco, og er gift for tredje gang. 
Nå er han gammel, og snart er det på tide å trekke seg tilbake. 
Men hvem skal overta? 

Den noe alternative eldstesønnen Connor vil ikke ha noe med firmaet å gjøre. 
Det vil derimot sønnen Kendall, som allerede leder en avdeling, og er den logiske etterfølgeren. 
Problemet er bare at han er en impulsiv og usikker løs kanon. 
Sønnen Roman, som tidligere har jobbet i konsernet, vil bare være morsom levemann. 
Og datteren Shiv satser på politikk. 
Men om de ikke bryr seg om egen makt, mener de alle sammen mye om andres. 

Patriark i koma 

Alle sammen møtes for å overraske faren på bursdagen. 
Dukker opp der gjør også den blakke og desperate nevøen Greg. 
I bakgrunnen lurer hans mor, og begges mål er å skaffe Greg i jobb i selskapet. 

Så havner Logan i koma på det verst tenkelige tidspunktet. 
I fortvilelsen og kaoset som følger, viser det seg at konsernet er i alvolige økonomiske problemer. 
Noen må handle raskt. 
Men hvem? 
Og hvordan? 

Det som starter som et tradisjonelt drama om en dysfunksjonell familie, der alle tenker mest på sine egne interesser og derfor trekker i hver sin retning, utvikler seg gradvis i absurd-komisk retning. 
Etter hvert som vi kommer nærmere inn på rollefigurene og deres handlinger og karaktertrekk, er det lett å trekke paralleller også til den elleville komiserien «Arrested development». 

I Logans ungeflokk og deres partnere finnes det knapt et menneske å like. 
Ikke akkurat slemme, bare selvopptatte og udugelige. 
Og etter tre episoder har vi fortsatt for lite bakgrunnsinformasjon til at familiens problemer og situasjon virkelig engasjerer. 
Vel er den lumre, mørke humoren befriende i alt bissniss-snakket og maktkampen, men den demper også realismen og følelsen av at noe står på spill. 
Flere av rollefigurene virker også krampaktige og lite troverdige i iveren etter å gjøre dem absurde nok. 

Plaget direktør 

Det står ikke på skuespillerne. 
Særlig gir Jeremy Strong et helt fabelaktig portrett av den plagede Kendall, en fyr med masse ambisjoner, men null killerinstinkt og strategisk teft. 
For en direktør! 

Selv om «Succession» ikke akkurat fjetrer etter tre episoder, er serien aldri kjedelig. 
Det er noe som lumrer under overflaten og gir lyst til å se mer. 
