WALL-E.
WALL-E flytter grenser. 

Når skal Pixar gå på ei blemme? 
Når skal de snuble og vise sine svakheter? 
Det blir i alle fall ikke i år. 
”WALL-E” er en fantastisk film som flytter grenser, ikke bare innen animasjon, men også innen historiefortelling! 

Regissør Andrew Stanton og resten av Pixar-fabrikken har prestert noe av det mest menneskelige jeg har sett på kino på lenge – med roboter! 
”WALL-E” kommer garantert til å bli lovpriset om 100 år fra nå, for dette er et moderne mesterverk! 

Et dramatisk eventyr 

700 år fra nå ligger verden øde og begravd i søppel. 
Menneskene har for lengst rømt ut i verdensrommet, mens roboter ble satt til å rydde opp. 
Nå er bare en fremdeles i funksjon, nemlig WALL-E, en utrettelig liten robot som rydder søppel om dagen og drømmer seg vekk med gamle musikaler om kvelden. 

Men en dag lander et romskip med den vakre roboten EVE, som WALL-E forelsker seg i. 
Og det er bare begynnelsen på et dramatisk eventyr der jordas fremtid står på spill! 

Genialt design og animasjon 

Det høres litt teit ut, ikke sant? 
At en robot skal forelske seg. 
Men WALL-E er fullt kapabel til å uttrykke følelser, takket være den geniale blandingen av briljant figur-animasjon og stemmebruken til lydmester Ben Burtt. 

WALL-E sier ikke mye, men lydene han gir fra seg gir roboten overraskende mye liv. 
Han fremstår som en sjarmerende krysning av ”E.T.” og Johnny 5 fra ”Short Circuit”. 

Og ja, WALL-E er en han, akkurat som EVE åpenbart er en hun-robot. 
Hun er også genialt designet og animert, like vakker og strømlinjeformet som WALL-E er rusten og klunkete. 

Når stadig nye svimlende høyder 

Historien bringer med seg et budskap om hvordan vi mennesker behandler verden vår. 
Den gir også en advarsel om hvordan våre etterkommere vil leve som følge av våre handlinger. 
Men budskapet trykkes ikke nedover ørene våre. 
Det ligger der i bakgrunnen, mens vi underholdes av et utrolig eventyr som når stadig nye svimlende høyder. 

Pixar har ”story comes first” som motto, og her har de greid å fortelle en rik historie nesten uten dialog. 
Men tro ikke at lite prat betyr lite moro, for dette er alt annet enn kjedelig. 
Dette er fortellerteknikk på høyeste nivå! 

Forventningene ble overgått 

Jeg føler at jeg som filmanmelder burde komme med en eller annen innvending for syns skyld, men det ville blitt å sette fingeren på et par tekniske usannsynligheter, og det er unødvendig på en film som dette. 

Jeg hadde høye forventninger, men de ble overgått med god margin. 
Dette er fullt på høyde med Pixars andre klassikere som ”Toy Story”, ”Oppdrag Nemo” og ”Ratatouille”. 

Jeg skrev lenger opp at ”WALL-E” kommer til å bli lovpriset om 100 år. 
Det er ingen vits i å vente – lovpris den i dag! 
