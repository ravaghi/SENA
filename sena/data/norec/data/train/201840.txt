TEST:Hyundai i10 

SARDINIA, Italia (DinSide Motor): 
Denne bilen utgjør et syvmilssteg for den koreanske bilprodusenten. 

Hyundai utvikler modellprogrammet sitt i et rasende tempo. 
Sist ut er VW Up-konkurrenten i10. 
Vi har kjørt bilen som begynner på rundt 120.000 kroner, og sitter igjen med et solid inntrykk. 

Bilsalget for det såkalte A-segmentet har vært ytterst begrenset i Norge. 
Nedover i Europa har det alltid vært høyere enn her hjemme, og spesielt i de senere kriseår har flere enn bare en og annen spanjol måttet trappe ned til den lille bilstørrelsen. 

Det oppsiktsvekkende er at denne trenden også har nådd Norge, til tross for at økonomien her blant folk flest er rimelig stødig. 

Lekker og støysvak 

Årsaken til dette kunne vi se allerede for noen år siden. 
De knøttsmå A-segment-bilene begynte nemlig å ta seg opp i både størrelse og kvalitet. 
Etter hvert ser det ut til å ha blitt et satsingsområde for enkelte bilprodusenter. 
Hyundai var allerede i 1999 klar med sin versjon som da het Atos. 

Det var en bil du i likhet med flere av Hyundais modeller utelukkende kjøpte på grunn av lav pris. 

14 år senere står vi foran noe som ikke kan sammenlignes med opphavet på noen som helst måte. 
Hyundai i10 er blitt en velkjørende, lekker, støysvak og solid småbil som vil gå rett inn i toppen blant de beste bilene i klassen. 

Eksteriørbilder: 

Revolusjon til evolusjon 

Konkurransen er hard i dette segmentet, med bestselgere som VW Up! og Kia Picanto. 
Andre utfordrere kniver hardt på pris som Mitsubishi Space Star tilgjengelig fra utrolig lave 99 900 kroner. 

Hyundai tok i bruk modellbetegnelsen i10 i 2008. 
Nykommeren den gang var som en revolusjon fra forgjengeren, mens den nye generasjonen igjen mer kan regnes som en evolusjon. 

Hyundai pumper inn store summer i utviklingen av modeller for det europeiske bilmarkedet. 
Fra 2008 og til i fjor lanserte de 15 nye modeller og modell-oppgraderinger. 
For de neste fire år er planen å øke dette antallet til ikke mindre enn 22 nykommere. 

Større og bedre interiør 

i10 er blant de bedre i klassen med god plass til størrelsen å være. 
Den har også ålreite seter, et pent og solid interiør, og uanstrengte kjøreegenskaper. 
I følge Hyundai er den klasseledende på lavt støynivå, noe vi ikke hadde mulighet til å kontrollere. 
Vi kan imidlertid konstatere at det oppleves som lavt. 

Motorutvalget for i10 begrenser seg til to bensinmotorer på 1-liter og 1,2-liter. 

Førstnevnte byr på 66 hester og et dreiemoment på 94 Nm. 
Snittforbruket er oppgitt til ned mot 0,43 l/mil (gjelder 1,0 Blue Drive) og CO2-utslippet er oppgitt til 98 g/km (gjelder 1,0 Blue Drive). 
Blue Drive er for øvrig miljømodellen, der blant annet hjul og andre små modifiseringer er gjort for å oppnå så gunstige utslipp- og forbrukstall som mulig. 

Går du for vanlig 1-liter, som er det motoralternativet Hyundai i Norge forventer å selge mest av, så gjør bilen 0-100 km/t på 14,9 sekunder og har en toppfart på 155 km/t. 

Også automat 

Mange vil nok gå for automatgir på denne varianten. 
Da blir tallene 0,49 l/mil i snittforbruk, 137 g/km i CO2-utslipp og 0-100 km/t skjer på 16,8 sekunder. 
Toppfarten er da oppgitt til 145 km/t. 
Dette er ikke akkurat prisvinnende prestasjoner, og du må forvente å bruke girspaken en del. 
På lanseringen fikk vi dessverre kun anledning til å kjøre 1,2-literen. 
Den har 87 hester og et dreiemoment på 120 Nm. 

0-100 km/t går da unna på hårreisende 12,3 sekunder, og den spektakulære toppfarten er 171 km/t. 
Snittforbruket oppgis til 0,49 l/mil og CO2-utslippet skal være 114 g/km. 
I praksis passer den fint til bilen uten at det på noen måte blir i overkant. 

Interiørbilder: 

Klasseledende på plass 

Hyundai satser på å vinne kunder ved å appellere til fornuften. 
i10 er blant de større i klassen, og er for eksempel 12,5 cm lengre enn VW Up! med sine 366,5 cm i utvendig lengde. 
Plassen i hodehøyde skal være klasseledende, det samme gjelder bagasjeromsvolumet. 
Det rommer 252 liter, og øker til 1046 liter straks baksetet legges ned. 

Utover det kan de by på et temmelig bra utstyrsnivå når du oppgraderer til høyere utstyrsnivå. 

Nivåene går fra Classic, Comfort, Comfort+ og til Premium. 
Manuelt klimaanlegg, sentrallås og varmeseter er inkludert på alle nivåer. 
Mange vil klare seg med Comfort, hvor du får med oppvarmet ratt, høyderegulerbart førersete, fire el-vinduer og lakkerte dørhåndtak og speilhus. 

På Premium får du med blant annet bluetooth, automatisk klimaanlegg, delskinn-interiør, nøkkelfritt system, cruise control og bakkestart-assistent. 
Integrert TomTom-navigasjon er tilleggsvalg. 

Spesielt tilpasset Europa 

Hyundai sier selv de har bestrebet seg på å lage en bil bedre tilpasset det Europeiske markedet. 
Finere design, skarpere presisjon og en styrket følelse av opplevd kvalitet er blant poengene for dette. 
Det er bare å innrømme at innsatsen ser ut til å funke. 

Neste år vil 90 prosent av bilene deres bli produsert i Europa. 
Markedsand sqelen deres av det Europeiske bilsalget har økt fra 1,8 prosent i august 2008 til 3,5 prosent i august i år. 

I Norge strever det koreanske merket derimot end del med å få skikkelig fotfeste. 
Etter september ligger de på en 14. plass blant landets mest solgte merker, noe de slett ikke er fornøyd med. 
Særlig lite tilfreds er de med at lillebror Kia, som jo eies av Hyundai, gjør det hakket bedre med en 13. plass på salgslistene etter årets ni første måneder. 

Best garanti 

Personlig finner jeg dette litt pussig ettersom garantivilkårene til Hyundai er markedets beste. 
Ikke bare tilbyr de sju års garanti, den gjelder også for opptil 200 000 km mot Kias 150 000 km. 
Forhandlernettverket er heller ikke svakere med 67 forhandlere mot Kias 51. 

Og når det kommer til nye Hyundai i10 målt mot tvillingsøster Kia Picanto, så fremstår ikke Hyundaien som noe dårligere kjøp. 
Tvert i mot! 
Da gjenstår det bare å se om det er denne modellen som endelig skal innfri forventningene deres i Norge. 

Tekniske data: 
