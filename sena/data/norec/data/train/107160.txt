Drabelig dansk dukkedrama
Regi: 
Anders Rønnow-Klarlund. 
Norske stemmer: 
Nicolai Cleve Broch, Ines Prange, Espen Skjønberg, Nils Ole Oftebro, Aksel Hennie (også norsk stemmeregi). 
Marionettfilm/drama - 11 år, egnet ungdom/voksne. 

Gigantisk dansk marionettfilm, med store øyeblikk. 
Og ganske små svakheter. 

Dette er filmet «dukketeater». 
Av mest avanserte sort, en klassisk dramahistorie, som hentet fra en gresk tragedie, om død og svik og sex og kjærlighet. 
Iblant nesten skremmende vakkert, flott medrivende og teknisk frapperende; både marionetteknikken og filmteknikken er glitrende! 

Som man forstår: 
«Strings» kan knapt nok kalles en kommersiell rulle. 
Snarere en kunstfilm av betydelig format, som vil glede et forberedt, orientert og tålmodig publikum. 

Skal man på død og liv være kritisk - og det skal man -, kan det innvendes at selve historien blir litt for komplisert, sett i lys av den meget kompliserte fortellerteknikken. 
Samt at humoren mangler. 

Men ellers: 
En helt usedvanlig opplevelse! 
