Den siste protestsanger
Sobert, lunt og engasjert fra en klassisk norgesvenn. 

|||ALBUM: 
Tom Pacheco er norgesvennen som alltid vender tilbake, nå med sin gamle duettpartner Steinar Albrigtsen som produsent, arrangør og bidragsyter - sammen med Monika Nordli og en lang rekke norske musikere. 

Som låtskriver hadde Pacheco fortjent større oppmerksomhet også hjemme i USA. 

Samtidig har han nok, ved å nekte å gå på akkord med egne meninger, gjort det litt vanskelig for seg sjøl. 

For til tross for en og annen lun kjærlighetssang, er han først og sist en samfunnsrefser, protestsanger, krigsmotstander og tidlig Bush-hater («(Now That You're) Back On Your Ranch In Texas»). 

Tittellåta er en varm hyllest til avdøde Rick Danko, som ofte banket på døra inn til låtskriverstua til sin gode venn hjemme i Woodstock om lyset sto på om natta. 

For Pacheco skriver mange sanger, hele tida. 
Og om ikke absolutt alt kan glitre, alltid, er dette hans beste og mest inspirerte siden «There Was A Time» (2002) - toppet med et par glitrende duetter. 

Dette er visecountry som vokser for hver lytting. 
