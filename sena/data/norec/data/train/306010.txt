Genmanipulert gorilla går bananas
Når USAs millionbyer trues av masseødeleggelsesmonstere. 

FILM: 
Høydepunktet i alle monsterfilmer er når gigantmonsteret plukker ned fly og helikoptre fra himmelen med bare klørne og smæsjer dem inn i nærmeste skyskraper. 
I «Rampage» skjer dette om igjen og om igjen. 

Brad Peytons filmversjon av det klassiske videospillet med samme navn har en temmet albinogorilla kalt George som hovedmonster. 
Bare naturlig da at her forekommer scener som leder tankene hen til «King Kong», for eksempel der kjempegorillaen holder en sprellende dame i sine digre klør. 
Men her stopper også det meste av likheten. 
«Jurassic Park» er nok en viktigere inspirasjon. 

Krypskyttere 

George ble reddet som babygorilla av zoologen Davis Okoye (Dwayne «The Rock» Johnson), som har en fortid som soldat på jakt etter krypskyttere. 
De to kommuniserer ved hjelp av håndbevegelser. 
Når de suspekte eksperimentene til det kommersielle genforskningslaboratoriet Engyne slår feil og beholdere med genmodifisert materiale slynges ut i naturen, blir dyr påvirket. 
En ulv i Arizona, en krokodille i Mexicogulfen og altså snille George. 
Virkningen er slik at dyrene vokser til usårlige og aggressive gigantmonstere på null tid. 
De truer halve USAs eksistens, for å si det mildt. 

Davis slår seg sammen med genforskeren Kate Caldwell (Naomie Harris), tidligere ansatt hos Engyne, men hevngjerrig etter å ha blitt sparket ut og fengslet. 
Hun kan muligens bidra til å finne antistoffet som ufarliggjør de ravende monstrene. 

Stealth 

Resten er action. 
Feiende flott action. 
Flygende ulver, skjellete krokolilleøgler og kjempegorillaer som ikke engang det amerikanske forsvaret klarer å knekke. 
Pentagon får til og med det avanserte bombeflyet Stealth på vingene, klar til å legge hele Chicago i grus. 
Og millionbyen er ikke engang evakuert! 

Davis og Kate overlever en usannsynlig mengde fly- og helikopterstyrt i det spennende kappløpet mot ødeleggelsen. 
Og klarer alltid på nære nippet å unngå å bli knust av en usannsynlig mengde fallende skyskrapere. 
For sånn skal det være i skikkelig actionmoro for fjortisgjengen. 
Et par klisjéer skjemmer ikke altfor mye, og ingen kommer til å sette popkorna i halsen. 
Uten å spoile alt, kan vi forsikre nervøse pårørende om det finnes overlevende ved filmens slutt. 
