«Ung Klassisk» - viktig for Sørlandet
I Arendal og Kristiansand foregår i disse dager konkurransen Ung Klassisk - den er blitt en stor begivenhet for unge musikktalenter her sør 

Ung Klassisk er blitt en viktig årlig begivenhet i Arendal. 
Denne uken går det av stabelen, og har også nedslagsfelt i Kristiansand, ikke minst fordi det å få være solist med KSO er en av de viktigste premiene i konkurransen. 
Mens publikum i Kilden fredag kveld kan glede seg over fjorårets vinnere av KSO-konserten, avgjøres det i Arendal Kulturhus hvem som skal bli neste års solister. 

Listen med fjorten kandidater i år er interessant. 
Her er unge fra Nodeland, Iveland, Arendal, Kristiansand og noen fra fjernere trakter, som er studenter ved UiA. 

Torsdag kveld fikk fjorårets vinnere spille med KSO i Arendal. 
Det er lett å fastslå at det er et interessant program publikum får del i. 
Med fem verk på programmet, bare ett av dem fra før 1920, ble det en slags ungdommelig preg også over valg av musikkverk. 

Først ut var den 23 år unge sopranen Ingrid Margitte Narvesen med intet mindre enn Ave Maria av Fartein Valen, komponert i tilnærmet atonal stil i 1921. 
Det er en bragd å velge et slikt verk, og enda større å gjennomføre det så stilsikkert som solisten gjorde her. 
De to andre verkene hun gjorde, en opera-arie av Händel fra Giulio Cesare (1726) og arien Trees on the mountain (1953) fra operaen Susannah av Floyd Carlisle viste en velutviklet sopran med strålende høyde, mindre volum i dybden, men en stemme som lover godt for fremtidig karriere. 

Den unge pianisten Marit Birkedal Aas (26) fra Kristiansand viste forbløffende sikkerhet og musikalitet i Prokofievs tredje klaverkonsert i C-dur. 
Virtuost, presist og med en feminin ynde selv i komponistens mange marsj-aktige partier, ble konserten en fest og et underholdnings-stykke fra først til sist. 
Orkesterets fremførelse av Messiaens gedigne kirkemusikalske verk L’Ascension, fire meditasjoner over Kristi himmelfart, er jo på mange måter denne konsertens hovedverk. 
Og her fikk dirigent Szilvay orkesteret til å yte hva verket fortjener. 
Jeg vil tro det klinger enda bedre i Kildens akustikk fredag kveld. 
