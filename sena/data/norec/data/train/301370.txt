Sprek satire
«The World's End» er en sprudlende opplagt science fiction-komedie. 

FILM: 
Trilogien er fullbyrdet. 
Det har gått ni år siden zombiekomedien «Shaun of the Dead», fulgt opp av den enda mer innbringende «buddy-cop»-actionsatiren «Hot Fuzz». 
Regissør for trekløveret er Edgar Wright, mens Simon Pegg har vært med å skrive og spille hovedrollen i alle tre. 

«The World's End» er ikke perfekt og til tider repetitiv, men byr også på mye smart satire. 
Det varmer alltid et filmhjerte når noen klarer å holde stilen og ikke lager oppfølgere på zombie-modus. 

Det vil si, «The World's End» er strengt tatt ingen oppfølger. 
Wright (39) rablet ned grunnideen som 21-åring og persongalleriet er ulikt i alle tre filmene. 
Denne gangen tar man for seg nostalgiens farer, angsten for voksenlivet, «starbuckiseringen» av det britiske samfunnet og folks generelle likegyldighet. 
Blant annet. 

Tidenes pubrunde 

Filmens antihelt er Gary King (Pegg), en alkoholisert, selvopptatt og uspiselig guttunge på noenogførti som ikke klarer å gi slipp på 1990, året da han og vennene «toppa heile driden», som Kristian Valen ville sagt. 
De fem vennene la ut på en legendatisk pubrunde, tolv halvlitere på tolv puber, men nådde ikke den siste, «The World's End». 

Under en sirkelsamtale hos Anonyme Alkoholikere får Gary ideen: 
Han skal samle gutta og dra hjem til Newton Haven for å fullføre fyllekula, «the golden mile». 
Mot alle odds får han med seg alle fire og lokker dem inn i sin gamle Ford Granada 2.8 Ghia, kalt Beistet, der The Soup Dragons fortsatt ligger i kassettspilleren. 

Stjernelag 

De fire vennene spilles av kjente og kjære Martin Freeman, Nick Frost, Paddy Considine og Eddie Marsan, fire streite familiefedre som alle rekker å få sine individuelle særpreg i løpet av filmen, i sterk kontrast til pubene, som er kjøpt opp av kjeder og har identiske «håndskrevne» menyer på veggen. 

Edgar Wright har kommet med en sterk oppfordring om ikke å avsløre viktige «plot twists». 
La meg derfor heller nevne at i trilogiens første del, «Shaun of the Dead», var det et poeng at zombier til forveksling likner trøtte hverdagsmennesker på bussen. 
Det er ingen zombier i «The World's End», men Wright og Pegg liker ... tematikken. 
