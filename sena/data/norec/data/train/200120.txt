Sony Ericsson K660i
Det svenskjapanske selskapet frir til massene med denne allrounderen. 

Folk har forskjellig smak og forskjellige behov, og heldigvis er de fleste av dere i den posisjonen at dere fritt kan velge mellom en rekke mobilmodeller som mer eller mindre passer. 

Og med K660i har Sony Ericsson forsøkt å sikte seg inn mot ganske mange. 
Javisst er det lett å bli litt opphengt i de tøffeste og dyreste modellene, men la oss innse det - mange velger heller en mobil i mellomsjiktet. 

Det fortalte i det minste lesertallene våre oss da vi kåret Nokia 6120 classic til 2007s "mest for pengene"-mobil. 
Og Sony Ericsson K660i vaker litt i samme klasse. 

Viktige data: 

Quad-band GSM/GPRS/EDGE og 3G med HSDPA 2" skjerm med 262.144 farger og 240 x 320 piksler 32 MB internminne, Memory Stick Micro på 256 MB medfølger 2 Mp kamera (1600 x 1200 piksler) 
Støtte for MP3, AAC m/fl. 
RDS-radio Overføring via blåtann og USB 2.0 Tale/standbytid: opp til 9/330 timer Størrelse: 47 x 104 x 16 mm, 95 gram Ca. pris: 
2000,- inkl. mva. 
(uten abonnement) 

K660i er en klassisk "candybar"-mobil med en matchvekt på rett under 100 gram. 
Den ligger godt i hånden, føles solid og har vel ikke akkurat utseendet mot seg... 

Mobilen kommer i to fargevarianter. 
Vårt testeksemplar var Lime on White, som du kanskje gjetter (eller i det minste kan se) er en hvit telefon med en gjrønn kant og ditto fargede navigasjonstaster. 
Wine on Black er en mulighet for den som heller foretrekker sort og lilla/vinrødt. 

Mobilen har et klart og godt display på to tommer og med 240 x 320 piksler - en oppløsning som er vanlig i dag med mindre vi snakker om de aller billigste mobilene. 

Nummertastene er små, men markerte og nesten overraskende behagelige. 
Dette står litt i kontrast mot navigasjonstastene rett under skjermen - her har SE presset inn relativt mange taster på et nokså lite område. 
Det gjør det lett å trykke feil, og selv om det til en viss grad er en vanesak så er det et obs! - prøv før du kjøper. 

Brukergrensesnittet er.. vel... Sony Ericsson. 
Har du brukt en relativt moderne telefon fra denne produsenten før vet du hva du går til, og er det din første tar det uansett ikke lang tid å venne seg til navigeringen. 

K660i har også en egen navigeringsmodus for fremvisning av "Medier", noe som vil si bilder, film eller musikk. 
Her kan du forresten velge mellom liggende og stående format. 

Surf's up 

Sony Ericsson markedsfører K660i som en slags hipp surfemobil, og den har også de rette forutsetningene her. 
Titter vi på maskinvaren er den utstyrt med super-3G i tillegg til den gode skjermen, og havner du utenfor 3G-land faller den tilbake på EDGE. 

Hva du kan få ut av en skjerm på 240 x 320 piksler er uansett begrenset, men du har muligheten til å snu bildet 90 grader for en bredere surfeopplevelse. 
Når du er koblet til med nettleseren er det forresten verd å merke seg at nummertastene til høyre (eller øverst, om du surfer med liggende skjerm) blir snarveier til søk, bokmerker, hjemmeside og navigasjon/zoom. 

Liggende surfing er smart, men opplevelsen blir litt brutt opp av at du fremdeles må ha telefonen stående når du skal skrive inn tekst. 
Vi ser det likevel ikke noe stort problem. 

I tillegg til nettleserdelen kan du holde deg oppdatert med RSS-feeds som du kjører rett på telefonens desktop. 

Anstendig musikkdel, men... 

I motsetning til sin nesten-navnebror W660i er ikke K660i noen utpreget musikkmobil, men den kommer likevel med både musikkspiller og radio med RDS. 

Kvaliteten virker god nok - både for radio og musikk - det vi egentlig savner her er en måte å koble til et bedre hodesett på. 
De medfølgende ørepluggene ikke er de dårligste vi har borti, men gir heller ikke optimal lydopplevelse. 
Vi hadde om ikke annet ønsket oss en overgang til 3,5 mm minijack. 

Vi du ha god lyd ut av denne telefonen anbefaler vi altså en overgang eller et bedre SE-hodesett. 

Vil du gå trådløst kan også A2DP (Advanced Audio Distribution Profile) over blåtann være et ok alternativ. 
Telefonen har selvfølgelig også en innebygd høyttaler, men den er ikke noe du vil høre på musikk fra over tid. 

Kamera uten overraskelser 

Er du ute etter en mobil med gode fotoegenskaper så vil nok ikke K660i fungere for deg. 
Kameraet er på to megapiksler og har verken autofokus eller noen form for blits. 

Sony Ericsson har riktignok kastet inn selvutløser, effekter, hvitbalanse, nattmodus, panorama og manuell eksponeringskompensasjon - men programvaren kan ikke veie opp for begrensningen som ligger i selve maskinvaren. 

Som forventet ser vi derfor at innendørsbilder lett blir grumsete og kornete. 
Utendørs i godt lys er det langt bedre - men likevel neppe noe som havner i albumet. 

Mobilen har som vanlig i dag en snarveis-/utløserknapp på høyre side for å enklere kunne ta "liggende" bilder. 
I tillegg har telefonen et kamera med lavere oppløsning i fronten slik at du kan vise deg frem ved videosamtaler dersom det er ønskelig. 

Eksempler på bilder tatt med kameraet: 

Film tas opp i QVGA - altså en oppløsning på 320 x 240 piksler: 

Får du ikke spilt av klippet, kan du for eksempel bruke GOM Player. 

Kommunikasjon og programmer 

Som nevnt har K660i det som trengs for nettoppkobling, med mindre du da betrakter WLAN som en helt nødvendig greie. 
Bortsett fra det snakker vi altså om firebånds GSM, EDGE, 3G med HSDPA - og du kan selvfølgelig bruke SMS, MMS og e-post til å kommunisere med i tillegg. 
Den kan brukes til å snakke i også - med helt ok samtalekvalitet. 

Av annet som kommer ferdiginstallert på telefonen nevner vi TrackID, Google Maps med My Location, redigeringsprogrammer for bilde og video, spill, kalender, notater, kalkulator, alarm, stoppeklokke, trynevrengerprogram og ellers det meste du forventer å finne på en moderne mobiltelefon. 

Når det gjelder minne holder kommer mobilen med et lite minnekort på 256 MB i tillegg til det interne minnet på 32 MB. 
Hvorvidt det holder for deg kommer an på ditt bruk, men større minnekort koster jo uansett ikke all verden. 

Vurdering og konklusjon 

Sony Ericsson K660i er egentlig en ukomplisert mobiltelefon med utseendet med seg. 
Det den bærer på har vi sett før - kamera, musikk- og videoavspiller, RDS-radio... og disse delene er heller ikke særlig påkostede. 
Kameraet imponerer ingen, og med mindre du ordner med et annet (bedre) hodesett vil den heller ikke være en fullverdig musikkmobil. 

Disse begrensningene er selvfølgelig satt for ikke å ødelegge for andre (og dyrere) SE-modeller, men poenget er at det likevel er godt nok for mange. 
Og så må vi ta i betraktning det som gjør at telefonen står litt ut fra mengden: kommunikasjonsdelen. 
Med unntak av WiFi har du altså full pupp, og det er det sjelden å se i en mobiltelefon til denne prisen. 

Den argeste konkurrenten er kanskje nettopp den nevnte Nokia 6120 classic, som også for tiden er omtrent fem hundre kroner billigere. 
Den har riktignok kortere batterilevetid, men har på den annen side både Symbian OS, miniUSB og audiojack (2,5mm). 
Sony Ericsson sverger fremdeles til Fast-Porten. 

Batterilevetiden på K660i er forresten oppgitt til hele ni timer tale eller fjorten dager standby, men i praksis lever den ikke helt opp til dette. 

Vi mener uansett at Sony Ericsson K660i er en fin mobil for deg som er ute etter en relativt rimelig og stilig allroundmobil uten å være for hard på musikk eller foto - og den ender opp med en liten femmer på vår terning. 

DinSides mobilvelger finner du her! 
Forvirret over ord og uttrykk? 
Sjekk vår lille mobilguide. 

Mobiltesten er et samarbeidsprosjekt mellom nettstedene DinSide Data, ITavisen og Dingz.no 
