Som psykologisk thriller sitter «Luther» som ei kule
Men den mye omtalte BBC-krimserien er ikke uten svakheter. 

TV-SERIE: 
I den stadige jakten på nye, gode tv-serier er BBC-produserte «Luther» en av titlene som rett som det er blir nevnt. 
Nå er den endelig å se på norske tv-skjermer, og det er gode grunner til å møte serien med forventninger. 
I tillegg til BBCs gode tradisjoner for både krim og drama, er nemlig tittelrollen gestaltet av Idris Elba, briten som ga liv til den enigmatiske gangsteren «Stringer» Bell i HBOs glimrende «The Wire». 
For rollen som Luther har han blant annet mottatt en Golden Globe. 

Helt i trøbbel Serien følger kriminaletterforsker John Luther, en mann med et usedvanlig skarpt hode, men også et hissig temperament, hang til eksistensielt tungsinn og et lettsindig forhold til autoriteter. 
En konfrontasjon der en drapsmann ender i koma får ham i samme slengen suspendert, innlagt på mentalsykehus og separert fra kona Zoe. 
Når han et drøyt halvår senere tas inn i jobbvarmen igjen, er han fast bestemt på å vinne henne tilbake. 

Psykologisk spill 
Med sin kombinasjon av krimplottavsluttende episoder og sesongoverspennende intriger plasserer «Luther» seg midt mellom detektime og karakterdrama. 
Men i tillegg er serien en krimvariant der det psykologiske spillet er i fokus. 
I første episode introduseres vi gjennom et blodig dobbeltdrap for det som skal bli Luthers følgesvenn og nemesis gjennom serien, den hyperintelligente sosiopaten Alice - og det er når deres klinger møtes serien er på sitt beste. 

Skjønnhetsfeil Utenom det er «Luther» underholdende, men med skjønnhetsfeil. 
Plottene er intrikate, interessante og spennende, men sliter flere ganger med overraskelsesmomenter som slett ikke kommer som noen overraskelse. 
Luthers kjappe, intuitive slutninger er dessuten irriterende bombastiske til å være så lite overveide. 
Når det gjelder karakterskildring legges lista høyt, men faller iblant gjennom med noen litt for sjablongaktige framstillinger - noe som kan skyldes det handlingsmettede tempoet, som ellers gir serien et fint driv. 

Så innfrir «Luther» forventningene? 

Det kommer an på hvilke man har. 
Som krim er serien spennende, men uperfekt, som drama interessant, men ikke fullt så dyptpløyende som den vil. 
Som psykologisk thriller sitter den som ei kule. 
