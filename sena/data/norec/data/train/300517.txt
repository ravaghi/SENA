Et dypdykk i varm rennesteinsromantikk
Twin Shadow med perfekt produsert debutalbum. 

||| 
ALBUM: 
George Lewis Jr., mannen bak aliaset Twin Shadow, er nok ikke den første som har tatt seg et dypdykk i tristessen som de rennesteinsromantiske diskografiene til Joy Divisjon og The Smiths har veltet seg i. 

Bare hør hvordan han etterligner Morrisseys særegne croonervokal og Joy Divisions «She's Lost Control»-komp på bittersøte «Slow». 

«Forget» skiller seg imidlertid positivt ut fra resten av røkla som har raidet den britiske kulturarven med stilistiske kopimaskiner de siste årene ved at den er perfekt produsert av Grizzly Bear-feinschmecker Chris Taylor. 

Signaturtristessen føles varm og inkluderende, og følges av et bitterironisk tekstunivers: 

«As if it wasn't enough just to hear you speak, they had to give you lips like that», stotrer Lewis Jr. på finfine «Tyrant Destoyer». 

Et ekstra pluss som bare opphøyer opplevelsen ytterligere. 
