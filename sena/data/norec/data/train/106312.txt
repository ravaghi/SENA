Veldreid action
Regi: 
Tony Scott. 
Am. 
15 år. 

STJERNER: 
Denzel Washington, Paula Patton, Val Kilmer, Adam Goldberg, Bruce Greenwood, Jim Caviezel. 

HANDLING: 
En ferge med flere hundre mennesker om bord eksploderer som følge av en terrorhandling. 
Agent Carlin (Denzel Washington) sendes til New Orleans' havneområde for å etterforske tragedien. 
Liket av en ung kvinne setter ham på sporet av morderen, og gjennom et ekstremt avansert overvåkingssystem kan han gå fire døgn tilbake for å se hva som skjedde. 

Det er med andre ord duket for en déjà vu-opplevelse. 
Jakten kan starte, poenget er å få stanset drapet på kvinnen - og å forhindre bombemannen fra å sprenge fergen i lufta. 

DOMMEN: 
Regissør Scott og TV-produsent Jerry Bruckheimer er en erfaren duo hva angår krim, action og politihistorier, noe som klart preger denne veldreide filmen. 
Dette er CSI med snev av sci-fi og en dose romantikk, effektivt fortalt - selv om historien vikler seg inn i litt mange obskure tråder etter hvert. 

Evnen til å reise i tid, særlig ideen om å kunne endre fortiden, har alltid vært en skikkelig fantasi-trigger. 
Med Denzel Washington som anfører er det lett å bli med på leken. 
Hans autoritet som skuespiller hviler på hans skarpe blikk, gutteaktige smil og en evne til å være kattemyk herre med tigerklør. 

«Deja Vu» står ikke distansen ut, fristelsen for å plusse på nye spor fører til avsporinger. 
Men som spenningsunderholdning er det greit, og perspektivet på hvilke muligheter som ligger i overvåking, er verdt å ta med seg. 
