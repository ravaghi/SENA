«De store ugleansiktene er fantastisk laget»
Men seksåringene skal ha lykke til med å henge med på «Legenden om vaktuglene» 

||| 
FILM: 
Husker du «Hitchhiker's Guide to the Galaxy»? 
Ifølge Douglas Adams scifi-roman var menneskene de tredje smarteste vesnene på planeten, etter musene og delfinene. 

Uglesamfunn 

Etter å ha sett «Legenden om vaktuglene», en slags krysning av «Ut i naturen» og «Ringenes Herre», er det bare å konstatere at også uglene befinner seg på et høyere sivilisasjonsnivå enn først antatt. 

De er organisert i en slags monarkier, har sine samfunnsriter, sine egne skalder og trubadurer, og sine egne klaner som ligger i feider med hverandre og som gyver løs på hverandre med et arsenal av oppfinnsomme våpen, deriblant noen avtagbare metallklør som ser ordentlig nifse ut. 
I animasjonsfilmen «Legenden om vaktuglene» er det Søren, en ung ugle som drømmer seg bort i fortellingene om sin arts gamle slag, som får en sentral rolle når den onde Metallnebb kidnapper uglebarn for å, du gjettet det, ta over verden. 

Romantisk animasjon Zack Snyder, regissøren bak «Watchmen» og «300», kaster seg over Kathryn Laskys barnebok med et dødsens alvor og skaper svimlende actionscener i luften. 
Han er en av dem som forstår 3D-formatet og bruker det til å la seeren fly innover i filmens bemerkelsesverdig poetiske landskapspanoramaer. 

Warner Brothers' storsatsing har et mer romantisk og realistisk ansikt enn Pixars fargesprutende filmfantasier. 
Det blir iblant for pompøst, men du, så flott det er å se på. 
De store ugleansiktene, der tusenvis av små fjær skaper forbløffende sammensatte uttrykk, er fantastisk laget. 

Forpustet 

Men historien er forpustet og forvirrende. 
Her er mange navn og titler og tradisjoner som skal etableres i full fart, og mange narrative irrganger som seksåringene skal ha lykke til med å henge med på. 

Men når Søren slår ut vingene og seiler i sakte film gjennom en brennende skog, er det ikke sikkert det gjør noe at de ikke skjønner hvorfor. 
