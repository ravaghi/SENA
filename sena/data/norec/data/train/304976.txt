Norah & Co. dyrker godfølelsen
The Little Willies har riktignok Norah Jones, men de er først og fremst et hobbyband som spiller hestejazz. 

ALBUM: 
Noen album er bare hyggelige og trivelige, og framfor alt upretensiøse. 
«For The Good Times» med The Little Willies er ei sånn plate. 

Navnet på bandet er selvfølgelig heller ikke tilfeldig. 
Hobbybandet, som frontes av Norah Jones (enten de vil eller ikke, hun er mest kjent), er en hyllest til Willie Nelson. 

New York-scenen The Little Willies debuterte i 2006 med et overskuddsalbum - fem musikere fra New Yorks klubbscene som fikk lyst til å spille countrylåter - riktignok med en vridning mot jazz. 

Det var nok ment som en engangsgreie, men ble mye mer. 

Som sist, for seks år siden, har bandet med én Willie Nelson-låt - nesten obligatorisk for et band som ærer ham gjennom navnet. 
De har valgt triste «Permanently Lovely» fra 80-tallet. 

Good 'ol Hank 
Her er også klassikeren «Lovesick Blues», som var en cover også for Hank Williams i sin tid (som er veldig lenge siden). 
Her er sanger av Willies kompiser Johnny Cash («Wide Open Road») og Kris Kristofferson («For The Good Times» er en av hans absolutt beste låter) - og så har du selvfølgelig Lefty Frizells «If You've Got The Money, I've Got The Time», som er fast også på Willies repertoar. 

Frizell var honky tonk-kongen. 
Vi snakker om klassisk honky tonk, slik den ble spilt på countrybarene på over 50 år siden. 

Feelgood 
Men det er ikke bare Norah som synger, det er vel så mye Richard Julians oppgave. 
Stemmen hans kan minne om Lyle Lovett, som er god på sang med høy kulhetsfaktor. 

Dermed blir dette mer av et bandprosjekt - uansett hvem som er blikkfanget. 
Her er det løs snipp og feelgood hele veien fra alle fem, verken mer eller mindre. 

Albumet avslutter med «Jolene», som er blitt en kjenningsmelodi for Dolly Parton. 

Norah Jones er som skapt for å synge Dolly. 
Ja, det meste, for å si det sånn. 
Også hestejazz. 
