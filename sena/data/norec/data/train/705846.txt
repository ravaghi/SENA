Råsterkt om krigersk sorg
Diane Kruger spiller sitt livs rolle som sønderknuste Katja. 
Hun lever bare for at høyreekstreme terrorister skal straffes for drapet på sønnen og ektemannen. 

Ut av intet 

Originaltittel: 
Aus Dem Nichts. 
Nasjonalitet: 
Tyskland 2017. 
Sjanger: 
Drama/thriller. 
Regi: 
Faith Akin. 
Manus: 
Faith Akin og Hark Bohm. 
Skuespillere: 
Diane Kruger, Denis Moschitto, Johannes Krisch, Samia Chancrin, Numan Acar, Ulrich Tukur. 
Lengde: 
1 time 46 min. 
Aldersgrense: 12 år. 

Den dagen en bombe eksploderer utenfor en kurdisk-tyrkisk forretning i Hamburg, blir livet til Katja ødelagt for alltid. 
Både ektemannen og sønnen omkommer i terrorhandlingen. 
Livet blir uutholdelig for knuste Katja. 
Hvem ville familien så vondt? 
Og hvorfor? 
Sorgen og tårene får etter hvert selskap av en livgivende tørst etter rettferdighet og hevn. 

Tysk-tyrkisk miljø 

Regissør Faith Akin er annen generasjons tyrker i Tyskland. 
Fra før har han gjort seg bemerket med knallsterke filmer som «Mot veggen» (2004) og «Den andre siden» (2007). 
Også denne gangen kretser handlingen rundt tyrkisk innvandrermiljø i Tyskland. 
«Ut av intet» er inspirert av de såkalte kebab-mordene, en rekke drap og høyreekstreme handlinger som rammet innvandrermiljøer i tyske byer tidlig på 2000-tallet. 

Og igjen imponerer Akin stort med en sterk og uforutsigbar historie som favner både vidt og dypt. 
Til tross for at manuset nok er godt spisset for de sterke følelsers skyld. 

Men det er Diane Krugers ekstremt sterke og følelsesladde spill som Katja som gjør aller størst inntrykk. 
Den tyske skuespilleren, som har en godt etablert Hollywood-karriere, spiller her for første gang på morsmålet. 

Uforutsigbar spenning 

Krugers Katja er en råtøff og utradisjonell kvinne og mor. 
Filmen gir oss både et sterkt innblikk i en sorgprosess som ikke er til å holde ut, samtidig som hun må forholde seg til både egen familie og svigerfamilie, og er et viktig vitne for politiet. 
Sorgen hennes slipper aldri taket, men finner nye former underveis. 

Uforutsigbarheten er en essensiell spenningsfaktor i filmen, som kryper under huden og blir værende. 

Kruger vant prisen for beste kvinnelige skuespiller for denne rollen i Cannes i fjor. 
Og «Ut av intet» vant nylig Golden Globe for Beste fremmedspråklige film. 
