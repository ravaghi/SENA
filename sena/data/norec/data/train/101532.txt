Anmeldelse:Lavmælt Lemaitre 

Ketil Jansen og Ulrik Denizou Lund satser hardt på dansepop på andre siden av dammen og treffer ifølge VGs anmelder «ganske nær blink» . 

Verden har vært kåt på norsk elektronisk musikk i et par år nå, men med Kygo hengende i VG-listas toppsjikt tyder mye på at våre egne talenter begynner å bli omfavnet her hjemme også. 

I bunken av norske elektroniske artister som satser hardt over dammen, er Lemaitre de som kommer nærmest en videreføring av Röyksopps arv. 
Ulrik og Ketil er litt mer by enn natur, men er like forsiktige som Svein og Torbjørn med å bevege seg inn mot klubben. 
Bedårende frankofil filterpop med klaskete chopping og lavt tempo, som egner langt bedre til soling enn steking. 

Førstesporet og singelen «High Tide» innledes med en wah-gitar rett ut av Shafts pistol, men glir over i feelgood Steely Dan-naivitet med rullende piano og stramme blåsere. 
Andresporet «Wait» har et aldeles fengende funk-preg som kanskje låter mer som Chromeo (spesielt «When The Night Falls») enn noe eget, og den totalt smittende «Go» er egentlig så snytt ut av Phoenix at man kunne ha sverget at Thomas Mars gjorde refrenget. 
Men humøret glimrer, og i sistesporet «All I Need» får vi et overraskende fett og velfungerende vers fra Chuck Inglish (halvdel av rapduoen The Cool Kids). 

I europeisk sammenheng skiller ikke Lemaitre seg veldig ut; vi har hatt Breakbot, Phoenix og «Audio, Video, Disco»-plata til Justice. 
Men for de trege amerikanerne, som hadde glemt elektronisk klubbmusikk fram til for 5 år siden, og har gått hardt i malingen for å ta oss igjen, kan denne lavmælte post-EDM-tingen snart være ganske nær blink når steke-ballongen endelig sprekker. 
