Her kommer serien for deg som har abstinens etter «24» og «Lost»
Gjør deg klar for konspirasjonen over alle konspirasjoner i «The Event». 

||| 
TV: 
Her kommer serien for dere som har abstinens etter de nylig avsluttede «24» og «Lost». 
Moroa har nettopp begynt i USA og det er for tidlig å si om NBC har lagt et gullegg, men starten er ganske lovende, selv om den ikke bærer bud om noen form for originalitet. 

«The Event» er påkostet, det vil si at vi transporteres ved hjelp av svisjende lydeffekter mellom forstadsidyll, et cruiseskip i Karibia, flyplasser, snøfylte Alaska og presidentens landsted i Florida. 
Vi kastes også fram og tilbake i tid — tretten måneder, 23 timer, et par uker — mens dommedag ser ut til å være på vei i form av friske vindkast og elektromagnetisk baluba. 

Hektisk 

Som sagt, det er for tidlig å si om dette blir nervepirrende eller latterlig. 
Første episode er i overkant hektisk, men gir oss foreløpige skisser av karakterer som kan bli interessante. 
I rollen som «vanlig fyr» finner vi Sean Walker (Jason Ritter). 
Han skal på cruise med kjæresten (Sarah Roemer) og «spør» hennes far om han kan gifte seg med henne. 
Like etter ser vi Sean kapre et fly og jeg tenker at dette stemmer ikke. 
Ingen terrorist får be om svigerfars velsignelse i en actionserie på kommersielle NBC. 

Leir i Alaska 

Vi svisjer og svosjer videre, fram og tilbake i tid, vi ser Sean på en badestrand og blitt en smule klokere — «The Event» er ikke direkte gavmild med forklaringer i starten. 
President Martinez (Blair Underwood) har planer om å sette fri fanger fra en Guantánamo-lignende leir i Alaska, men når han skal holde en presskonferanse med den mystiske Sophia (Laura Innes fra «Akutten»), virker det som om noen setter himmel og jord i bevegelse, bokstavelig talt. 

Uansett, min tv-faglige intuisjon sier meg at dette kan bli en fengslende serie, til tross for TV3s presseskriv, som forteller at våre helter «er alle sammen på kollisjonskurs i en global konspirasjon som kan endre menneskehetens skjebne». 
Jo, da. 
En gang må bli den første. 
