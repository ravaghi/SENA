Spillanmeldelse:«Lego Star Wars III» 

(VG Nett) 
«Lego Star Wars III: The Clone Wars» er ikke like nyskapende som det en gang var, men det er så bra at vi tåler nye timer med dette. 

Dette er det fjerde spillet i serien (inkludert samlepakken «The Complete Saga»), og denne gangen følger vi hovedsakelig historiene og rollefigurene i animasjonsserien Clone Wars. 
Spillmakerne gjør en del nye grep som tar spillet til et høyere nivå, uten å revolusjonere det helt. 

Denne gangen er det mulig å styre en hel hær av klonesoldater i jakten på droidene. 
Det er digre bakkekamper, som er både fargerike, intense og utfordrende, og du kan styre flere lag samtidig. 
Denne gangen må du også kjempe mot enorme bosser, for eksempel Gor, og dette gir spillet et litt rollespillignende preg. 

Heldigvis er den gode, gamle Lego-sjarmen til stede. 
Du skal fremdeles bygge og løse oppgaver med lego, og her lønner det seg med lagarbeid. 

I det hele tatt egner Lego-spillene seg godt for samspill, og alder er ingen hindring. 
Spillserien har den gode blandingen av lekenhet og alvor i seg, som gjør det underholdende for både barn og voksne. 

Det må nevnes at dette ikke er noe små barn bør spille alene. 
En ting er at enkelte av oppgavene er ganske vanskelige, og at barna er avhengig av å være gode i engelsk. 
En annen ting er at det til tider kan være skummelt med alle monstrene og den intense stemningen. 

Det er lagt til en del finesser. 
Lyssablene kan brukes på nye måter, blant annet kan du skjære gjennom gjenstander med dem og bruke dem til å klatre med. 
Det finnes også nye våpen og kjøretøy du kan boltre deg med. 

Det er skuffende at man bare kan spille to personer. 
Ideelt sett burde det vært rom for fire spillere, for her gjelder regelen: 
Jo flere, jo bedre. 

Travellers Tales burde også ha vært hakket med pirkete når det gjelder kameraføringen, for den tenderer til å være knotete. 
Og i denne typen spill kan det forårsake en del skade. 

Spillet begynner også å gjenta seg selv litt, så jeg ser ikke for meg at det kommer en haug med nye oppfølgere etter dette. 

PS: 
Spillet er testet på Xbox 360, men er også ute på alle andre formater - inkludert den nye 3DS. 

LEGO STAR WARS III: 
THE CLONE WARS Plattform: 360 PS3 PC Wii Genre: 
Action/eventyr Alder: 
7 Utvikler: 
Travellers Tales Utgiver: 
Lucasarts 
Mer info 
