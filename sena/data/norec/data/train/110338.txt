Vakker og velgjort
Keira Knightley overbeviser i denne positive overraskelsen av et klassisk kostymedrama. 

HANDLER OM: 
Historien er basert på livet til Georgiana Cavendish, en ung sosietetsdame på 1700-tallet som giftes bort til den eldre hertugen av Devonshire. 
Han er en kjedelig grinebiter som bare bryr seg om bikkjene sine samt produksjon av mannlig arving, samtidig som han holder seg med ymse elskerinner - etter hvert også Georgianas venninne Lady Elizabeth. 
Hertuginnen finner ekte kjærlighet hos den politisk progressive Charles Grey, og det blir det så klart bråk av. 

DOM: 
Kostymedramaet har fått et forsåvidt velfortjent frynsete rykte, og jeg er som regel ikke så begeistra for sjangeren selv. 
Overnevnte handlingsbeskrivelse høres ikke spesielt spenstig ut, jeg vet, men «The Duchess» viser seg å være en positiv overraskelse. 

Her er det ikke så mange patosfylte utbasoneringer eller overdrevent med romantisk tumling i blomsterenger, men utsøkte kostymer, velkomponerte scener, tett regi og flere vittige replikkvekslinger. 
Keira Knightly burde etter hvert være ganske trenet i å bære korsett, og spiller også den skarpe, påståelige Georgiana med intens glød og troverdighet. 
Ralph Fiennes som hertugen er så irriterende og veik som han skal være. 
Det er lett å tro på disse karakterene - lett å la seg engasjere i problemene som stiller seg i kø for den unge hertuginnen. 
Det er kjipe sosiale konvensjoner, utroskap, trusler og bedrag; men få ting kan knekke Georgianas kampvilje og livsappetitt. 

Filmen sitter fortsatt litt for trygt innenfor rammene av et standard 1700-tallsdrama med kjærlighetsforviklinger hos den britiske overklassen, men utførelsen og koloritten er det altså lite å si på. 
