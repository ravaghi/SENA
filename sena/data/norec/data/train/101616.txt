Teateranmeldelse:Trivsel & musikalske tryllerier 

(ENGELSVIKEN (VG) 
Jeg kan sette min tidvis omreisende anmeldersjel i pant på at et av dette årets beste musikalske show denne sommeren er å se i idylliske Engelsviken. 

«Sjottonde balladen» heter forestillingen; det er 17. året sommer viet svenskenes store trubadur, Evert Taube. 
Hvert år har hatt sitt fokus, i år er det særlig Taubes musikalske spennvidde og uttrykksfullhet som er temaet. 

Det er ikke lite! 
Det er faktisk mye større enn man tror. 
For Taube, i likhet med alle andre sang- og visesmeder, huskes gjerne bare for få, utvalgte ting ettersom årene går. 
Mens hans verden er – bokstavelig talt – grenseløs. 

Ikke alt er like iørefallende. 
Da kreves hengivne utøvere for å holde liv i arven. 
Og her, denne sommeren som så mange andre somre, er det et musikalsk elitelag som holder minne i ånde og blankpusser juvelene: 
Kapellmester og musikalsk drivverk er Nissa Nyberget, formidlingsmesteren er Lars Klevstrand, den meningsfulle uttrykksfullheten tilhører Hege K. Johannessen. 
Hver for seg der de gode, ikke sjelden strålende. 
Sammen klinger de faktisk fantastisk! 

Glemmes må heller ikke Rino Johannessen på bass og slagmester Hermund Nygård: 
Grassat gode, følsomme og utfyllende begge to! 

Hva er det egentlig med Taube? 

Jo: 
Livsglede og livserfaring og fantastiske historier og varhet og bajaseri og flørt og jug og sang & dans i en fantastisk blanding. 
Han kan skrive sanger om nær sagt alt. 
Derfor er gjenkjenneligheten så stor, derfor en spillerommet for gode utøvere og et velvillig publikum uendelig. 
Eventyret er det sentrale, erfaringene mettede, hans frivolitet er alltid pakket inn i en blyghet som gjør stoffet særdeles tøyelig. 

Om han ikke alltid er like dyp i sine betraktninger, er han alltid sant menneskelig. 
Både tekster og melodier har en sjelden åpenhet. 
For å si det pent: 
Hans musikalske begåelser var ikke sjeldent meget behendige kopier og bearbeidelser og – av og til – rent tyvgods. 

Det gjør det enklere å jobbe videre med ham. 
Og det er akkurat det utrolig dyktige, rutinerte og stoff-fortrolige femkløveret i Engelsviken gjør fra nå av og frem til midten av august. 

De er vel verdt en omvei! 

JON SELÅS 
