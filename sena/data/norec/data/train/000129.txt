Fringe SE04
En treg sesong med en heftig avslutning. 

I helgen var det sesongpremiere på den femte og siste sesongen av science fiction-serien Fringe. 

Mens vi venter spent på at sesongen skal vises på fjernsyn i Norge kan vi kose oss med sesong fire, som kom ut på Blu-ray og DVD i høst. 

Dette er imidlertid ikke den beste sesongen av Fringe. 
Tregt tempo og dårlige forklaringer preger sesongen i det som egentlig er en utrolig spennende serie. 

Kjedelig uten Peter 

I Fringe utforsker spesialagent Olivia Dunham (Anna Torv), den eksentriske forskeren Walter Bishop (John Noble) og hans sønn Peter (Joshua Jackson) uforklarlige hendelser i ekte X-Files-stil. 
I tillegg forteller serien historien om to parallelle univers som står i fare for å utslette hverandre. 

Tredje sesong av serien avsluttet med en overraskelse som fikk fansen til å måpe i sjokk. 
Peter ofret seg selv for å redde de to universene, hans eksistens ble slettet og på et blunk var det som om han aldri hadde eksistert. 

Fjerde sesong fikk den formidable oppgaven med å forklare hvordan alt hang sammen. 
Det er tydelig at manusforfatterne har slitt litt med akkurat det, for forklaringene vi får er ikke tilfredsstillende nok og vi sitter igjen med en følelse av at det er noe som mangler. 

Det kan nok hende at serieskaperne fikk litt panikk da de forsto at den femte sesongen blir den siste. 
De har panisk prøvd å nøste opp noen løse tråder for å gjøre alt klart for den store avslutningen. 
Dessverre blir det litt rotete. 

Alt du vet er feil 

Da Peter ble slettet fra tid og rom fikk dette en rekke ringvirkninger i begge univers. 
Alt du vet basert på det som skjedde i de forrige sesongene er nå feil. 

Siden hverken Walter eller Olivia har møtt den voksne Peter er de nå helt andre personer enn de vi har blitt kjent med gjennom serien. 
Ingen av dem husker Peter, og folk som skulle levd er døde og noen som burde vært døde er i live. 

Verden er et tristere sted uten Peter, og det samme er Fringe. 
Episodene uten Joshua Jackson viser tydelig at det er han som bærer serien, med litt hjelp av fantastiske John Noble selvfølgelig. 

Men slapp av, som du sikkert skjønner er det ingen spoiler å avsløre at Peter kommer tilbake igjen. 
Mens han er borte vet vi hele tiden at han kommer tilbake, vi vet bare ikke når, eller hvordan. 

Når de mystiske hamskifterne plutselig dukker opp igjen er det kun Peter som vet hvem de er. 
Han må få menneskene i de to universene til å samarbeide for å bekjempe en felles motstander som truer deres eksistens. 

En heftig avslutning 

Fjerde sesong av Fringe bruker lang tid på å viderebringe spenningen fra forrige sesong. 
Tempoet ble så tregt at jeg faktisk rakk å kjede meg et par ganger underveis og jeg satt med en følelse av at mange av episodene kun var fyllmasse. 

Heldigvis tar serien seg veldig opp i siste halvdel av sesongen. 
Da løsnet det endelig opp, samtidig som spenningen snørte seg til, og jeg opplevde flere «skrike-til-tv-skjermen-øyeblikk». 

Vi får endelig vite hvem «The Observers» er, hvor de kommer fra og hva de vil her, og vi får bli med en tur inn i deres tilværelse for å se tiden slik de ser den. 

Spenningsnivået er ekstremt høyt i sesongavslutningen. 
Jeg vet ikke om jeg elsker eller hater den, men uten å avsløre for mye for de som ikke har sett sesongen, så kan jeg si at vi tar turen til år 2036 og en fremtid som ikke har gått helt som planlagt. 

Avslutningen er et tydelig oppspark til den siste sesongen (som altså hadde amerikansk premiere i helgen), og det skal bli spennende å se hvordan den store avslutningen utfolder seg. 
