Closing Eyes:Deilig indiepop 

Disig debut, som er best når den lar seg lokke inn i mørket. 

Closing Eyes: 
"Soft years" 
(Eget selskap) 

Closing Eyes er Oslo-basert, grunnlagt av Eirik Asker Pettersen som knapt kan kalles en debutant i norske indiekretser. 
Han har bakgrunn fra bandene Maribel og Lovecult, og sistnevnte husker jeg med glede fra bergenske konsertscener. 
Closing Eyes er altså et soloprosjekt som er blitt til et band, og med seg på laget har de Emil Nikolaisen som produsent. 

Det begynner energisk med «It's all too much», før «Sunshiner» fører an, nesten lystig. 
«Cyrkles» er som skapt for å døse på terrassen til. 
«Vivid you» drar tankene til The Doors' «Riders on the storm». 
Det ligger en fin tilbakeholden nerve i låten, og herfra slår også platen an en annen tone. 
Dunklere, til dels sexy, og jeg liker det. 

Her tar også vokalist Emilie Liun Vordal større plass. 
Jeg er svak for hviskende kvinnevokal á la Kim Gordon og Nico. 
Det tilfører en ekstra «coolness». 
Samtidig er samspillet mellom hennes og Pettersens vokal stilig. 
Hør bare på den suggerende «Sundazed». 
Platens sterkeste spor, sammen med «Silent water» som sniker seg inn som en duvende favoritt. 
Til å drukne i. 

Singelen «Bambole» er den siste av de åtte låtene, og den drar oss ut av sigarettdisen og inn i solskinn og varme. 

Det tar tid før platen sitter skikkelig. 
Ved første gjennomlytting forsvant låtene litt fort forbi, og det låter likt mye annet. 
Referansene er så mange at jeg ble sittende hele kvelden foran Spotify og kose meg med mer eller mindre gamle favoritter. 
Fra The Velvet Underground & Nico via Stereolab til Young Dreams og The Megaphonic Thrift. 
Nikolaisen produserte også forrige plate for sistnevnte. 

Produksjonen er lekker og luftig, med små, nye finesser som dukker opp for hver gjennomlytting. 
«Soft Years» fortjener oppmerksomhet. 
Den er deilig på øret og er en fin plate med en kul sound, som ikke stikker altfor dypt. 

Jeg håper de kommer tilbake med et album som har mer nerve, mer hensikt og at de tør å skitne seg mer til. 

Beste spor: 
«Sundazed», «Silent water». 
