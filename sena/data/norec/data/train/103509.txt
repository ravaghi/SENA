Noxagt:«The Iron Point» 

(Load Records) 

Murrende mørk støy fra sørvestlandet. 

Noxagt var ett av de første norske bandene som ble booket til årets Roskilde. 
Der er det bare å møte opp dersom du føler behov for et sonisk mareritt etter et par dagers harde festivalutskeielser... Kjetil Brandsdals Noxagt er et skurrende rock-prosjekt i ånden til Sonic Youth - bare med enda mer konsentrert mørke, enten det gjelder pønk-attituden i «Naked In France» og «Svartevatn», gravkjeller-versjonen av «Kling no klokka» eller den dommedagskvernende grooven i «Acasta Gneiss» og «Thurmaston». 
Det er nettopp i den dronende delen av sitt skitten-uttrykk - med rabiate instrumentalløp og blytung bass - at Noxagt kommer opp med sitt mest spennende. 
Da fremprovoserer de følelser, noe all god musikk skal gjøre. 
Selv om det er redselen som blir fremkalt. 
