Spennende spillefilmdebut
Drama/thriller 

Norge 2015 

Regi: 
Kjersti G. Steinsbø 

Manus:Kjersti G. Steinsbø 

Skuespillere: 
Siren Jørgensen, Frode Winther,Trond Espen Seim, Anders Baasmo Christiansen, Maria Bock, HeleneBergsholm, Rakel Hamre, Kine Bortheim Jentoft 

Aldersgrense: 
12 år 

«Hevn» er en dramathriller fritt etter «Dukken i taket» av Ingvar Ambjørnsen, og er Kjersti G. Steinsbøs spillefilmdebut som regissør og manusforfatter. 
Og det er absolutt en respektabel debut. 

Under falsk identitet som reiselivsjournalist, sjekker Rebekka (Siren Jørgensen) inn på et idyllisk vestlandshotell, nærmere bestemt Mundal Hotell i den lille bygda Fjærland. 
Bygda er omkranset av høye fjellvegger som ruver over den blågrønne fjorden, farget av brevannet fra Jostedalsbreen. 
Stort mer idyllisk blir det ikke, men vi skjønner likevel raskt at det skjuler seg noe mørkt midt i all idyllen. 

Siren Jørgensen debuterer også på lerretet med denne filmen, og det gjør hun med glans og hun viser et stort register av følelser og evnen til å formidle disse bare med små endringer i blikk eller uttrykk. 
Frode Winther, som vi så i «Nokas» i rollen som Kjell Alrich Schumann, er også strålende i rollen som den tilsynelatende perfekte hotelleieren Morten. 

Det eneste som trekker litt ned er at Rebekkas intensjoner kunne vært holdt skjult litt lenger uti filmen, for med en gang det avsløres mister filmen litt av nerven. 
Den kunne også vært hakket mørkere. 
Men alt i alt, vellaget og velspilt, og ikke minst severdig. 
