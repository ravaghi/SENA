Herlig politisk kjefteorgie
Denne filmen vil jeg egentlig bo i. 
Norge er i løpet av de siste ti-tjue åra blitt ett av verdens mest aggresjons-hemma våtmarker, og hvis du kaller en kødd for en kødd, kommer enten idrettspresidenten eller arbeidstilsynet og beslaglegger den ru delen av tunga di. 

Det er sikkert sunt. 
Vi kan ikke gå rundt og kalle hverandre menstruasjonshurper. 

Men det er deilig på film. 
Det er som med vold. 
Filmer gjenspeiler våre drømmer, og de blir laget for at du en kort stund skal få oppleve alt det frivole og morsomme som du er motstander av. 
Katolske prester drømmer om Madonna. 
Jeg drømmer om å bli Peter Mueller. 

«In the loop» er laget etter en engelsk TV-serie, og den er verbalt velutstyrt og tungt væpna med uansvarlige invektiver av verste sort. 
De politiske korridorene fra britisk utenriksdepartement til Det hvite hus, Pentagon og Capitol Hill er et mer surrealistisk eventyrland enn Alice’s psykedeliske hagegrøfter. 

Den nye helten i heimen kommer til å bli Peter Capaldi, som spiller den britiske statsministerens skotske steppeulv og vaktbikkje. 
Malcolm Tucker snakker så aggressivt til folk at du får lyst til å bli ham. 
Endeløse tirader av kompliserte fornærmelser gjødsler en politisk forvirrende historie om USA og deres allierte som egentlig skal invadere de problematiske delene av Midtøsten eller la det være. 

Den britiske ulandsministeren (fantastiske Tom Holland) blir en oppskaka byggeklossmajor i begivenhetene fordi han har utviklet feighet dithen at uklarhetene kan tolkes som opprørske. 
Han snakker egentlig slik Obama gjør («for å oppnå fred må vi av og til klatre konfliktenes fjell») og er uforglemmelig inkjevetta. 
Briten hukes av amerikansk utenriks-due (Mimi Kennedy) og en sardonisk general (James Gandolfini) for infisere den hemmelige krigskomiteen. 
Men statsministerens mann intrigerer ham ut ved hjelp av støy og så omfattende utskjelling at Linn Skåber ville ha tatt tilflukt i 70 timer Norge Rundt. 
Sentralt i historien står en ung statsviter-nerd (Chris Addison) som bistår bistandsministeren med et velgjørende akademisk kløneri. 
Det tilhører filmhistoriens mest skatta øyeblikk at han har utroskaps-sex med Anna Chlumsky, som var den lille jenta i «My girl» i 1991. 
«In the loop» har ikke ett kjedelig sekund, så egentlig har den vel forbrutt seg mot arbeidslivets regler. 
Men når den er slutt, kommer du til å skru den på om igjen. 
