Roy Lønhøiden:«Sanger fra veien» 

(Hurricane/Cosmos Music Group) 

Gripende tungsinn. 

Fire år har gått siden Lønhøiden avsluttet sin bunnsolide Finnskogtrilogi, men tematikken er knapt endret. 
Lønhøidens verden befolkes fremdeles av enkle hverdagsmennesker med knuste drømmer, gjerne like enslige som ensomme, uten annet enn bitte små glimt av håp og lys. 

Dette stoffet behersker Lønhøiden. 
Sammen med de blå tonene han tryller frem, sin varme stemme og spartanske arrangementer skaper han nære og gode bilder av store, indre landskap med rifter i sjelen - akkurat slik han gjorde på sine tre første plater. 
Forteller- og uttrykksmessig tusler Roy Lønhøiden nå stadig nærmere fotsporene til Henning Kvitnes og Jonas Fjeld. 

BESTE LÅT: 
«Kom min venn» 
