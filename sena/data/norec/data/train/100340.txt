Marilyn Mazur «Elixir»
GENRE: 
JAZZ/WORLD ECM/Grappa 

Trommereise med saksofonfølge. 
At Marilyn Mazur og Jan Garbarek har en usedvanlig lydhør musikalsk kommunikasjon, burde være unødvendig å nevne. 

Hun har i en årrekke vært Garbareks foretrukne perkusjonist, og de har gjort et utall av konserter og innspillinger sammen. 
Nå er han gjest på hennes prosjekt, og medvirker på over halvparten av låtene. 

Mazur står i en melodisk/rytmisk perkusjonstradisjon, med nær forbindelse til instrumentenes virkelige og forestilte etniske tradisjoner. 
Vi inviteres til en meditasjonsreise som åpnes og avsluttes med «Clear». 
Og som helhet fungerer musikken svært godt, selv om ikke alle enkeltideer virker like overbevisende hver for seg. 
Noe er lekent utforskende, noe har et tyngre rituelt, til tider prosesjonsaktig preg. 
Ofte er Mazur i dialog med seg selv. 

I «Creature Walk» legger hun et drivende ostinat i marimbaen, mens hun lokker frem en eggende melodisk linje i asiatiske cymbaler. 
Garbarek kommer til sin rett i denne sparsomme settingen, blant annet med en frisk seljefløytesolo på «Spirit of Sun». 

CARL PETTER OPSAHL 
