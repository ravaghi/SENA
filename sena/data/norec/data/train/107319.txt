Full gass med Herbie
Regi: 
Angela Robinson. 
Med Herbie, Lindsay Lohan, Justin Long, Matt Dillon, Michael Keaton. 
Am. actionkomedie. 
Norsk tale. 
For alle. 
Komedie - tillatt for alle, egnet barn/ungdom. 

Det oser av svidd gummi når den vesle folkevognboblen er tilbake i manesjen. 

Den energiske og høyst menneskelige Herbie var en hit både på film og TV for noen tiår siden. 
Nå er rusten fjernet, sylindrene nystelt, girkassen overhalt - kort sagt: 
Herbie er klar for nye akrobatiske krumspring på racerbanen. 

Årets utgave er egentlig herlig politisk ukorrekt, en barnefilm der hovedpoenget er å bruke mest mulig bensin og olje. 
I det amerikanske nascar-miljøet er ikke energisparing et daglig tema. 

I «Herbie - full tank» handler det mye om Herbie og eierinnen Maggies (Lindsay Lohan) kamp mot den slemme nascar-proffen Tip (Matt Dillon). 
En dose spenning, en dose humor og forenklede rolleskikkelser er basisen i denne actionkomedien, der også Herbie utvikler sterke følelser for en knallgul splitter ny boble. 

Alt ved dette fenomenet er særdeles amerikansk: tempo, typetegning og moro-med-biler. 
Nokså fjollete, og ekstremt karikert - noe de norske stemmene bidrar til også. 
Men som actionunderholdning for et ungt publikum er Herbie et alternativ til vår hjemlige Gråtass. 
