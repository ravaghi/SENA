Asics Gel-Koji GS
Svær, men solid. 
Trygg, men ikke særlig rask. 
Og svært rigid. 
Denne skoen er en Landrover Defender. 

LES OGSÅ: 

Stivere og mer stabilt enn dette blir det ikke. 
Denne skoen pakker inn og holder fast - meget fast - på føttene dine mens du løper. 

Slinger i valsen? 
Da tar disse - en ny modell fra Asics - knekken på det. 
Garantert. 

Asics leverer utvilsomt varene med Gel-Koji GS. 
Og vel så det. 
For dette er en ekstrem overpronasjonssko. 

Så godt motvirker den overpronasjon at den stort sett passer til de som overpronerer svært mye. 

Ruller foten din "bare" middels mye innover i løpssteget, bør du velge en annen sko. 

Skoens hoveddeler: 

Mellomsåle av SpEVA kombinert med IGS fleksibilitetskanaler. 

Støtdemping av Asics gel i hæl og forfot. 
DuoTruss (plastbro på innsiden av skoen) gir stabilitet. 
Duomax-kile støtter fotbuen, og motvirker overpronasjon. 

Overdel av syntetisk skinn og mesh nylon. 

Støtdemping bak/foran: 
Ingen tvil - her er det virkelig snakk om solid støtdemping. 
Gel foran og bak samt rikelig med SpEVA gir utmerket beskyttelse mot slagene kroppen får fra asfalten. 

Liknende modeller fra Asics har fått pepper for en noe hard mellomsåle - selvsagt tilpasset tungvekterne blant oss. 

Koji har ikke en slik hard mellomsåle. 
Det er en god nyhet til middels tunge løpere som overpronerer. 

Støtdempingen er middels myk, omtrent som på Asics' toppmodell Kayano. 
Dempingen er likevel langt fra så myk som på Adidas Supernova Cushion eller Reebok Premier Road. 

Effektivitet/fartsfølelse: 
Dette er mengdetreningssko for lange, rolige løpeturer. 
Punktum. 
Og ikke noe galt i det. 

Asics Gel-Koji GS er ikke en flerbrukssko, med både løpsfølelse og støtdemping. 
Den er ikke tilpasset fartstrening eller konkurranser. 

Men den labre effektiviteten skyldes ikke bare dempingen. 
Lesten er forholdsvis stiv. 
Testløperne mente at skoen ikke "svarer" ordentlig når man guffer på. 
- Frasparket lider, meldte de. 

De stabiliserende elementene gjør også sitt til at skoen blir relativt rigid. 

Stabilitet/passform: 
Testløperen med størst fotfeil, DinSides overpronator, løper med overpronasjonssko til vanlig. 
Men aldri har han løpt med så ekstreme overpronasjonssko som dette. 

- De er ubrukelige for folk med et nøytralt løpesett, mente han. 
Hans testkollega, som kun overpronerer litt, var enig. 

- Jeg følte meg som John Wayne på vei inn i solnedgangen, sa han. 

Koji-skoene er sterkt bygget opp på innsiden. 
Derfor holdes føttene på plass. 
Ingen bevegelser innover eller utover tillates. 

Fotens naturlige bevegelser? 
Her er ikke det et tema. 
Overpronerer du svært mye, er det de "naturlige" bevegelsene skoen skal korrigere. 

Lesten er stivere enn på liknende sko. 
Tåboksen er romslig, og brede føtter får god plass i skoene. 

Hælgrepet er overraskende fast. 
Skoene har i tillegg såkalt "memory foam" i hælen, som former seg etter hælen din de første gangene du løper med skoene. 

Sålegrep asfalt/grus: 
Skoene satt utmerket både på vei og grus. 
Også på regnvåt grus var grepet godt. 

Vekt: 
Ingen lettvektssko, men ikke over 400 gram som enkelte andre overpronasjonssko. 

Skoene føles dog ikke spesielt lette. 
Den erfarte vekten er en tanke høyere enn den målte vekten. 

Utseende: 
Asics er ikke redd for å lage løpesko med farger. 
Det liker vi. 
Koji er riktignok hvite, men har blå og oransje detaljer. 

Konklusjon/løpsfølelse: 
En nisjesko. 
Den fungerer godt for ekstreme overpronerere, og har solid støtdemping. 
Ellers har den et noe begrenset nedslagsfelt. 
