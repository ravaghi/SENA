De virkelig store tingene
David Sylvian er popstjernen som gikk over til kunstmusikken. 
Jan Bang og Erik Honoré er to erklærte fans som selv har valgt lignende veier. 
På "Uncommon Deities" får vi Bang og Honorés bearbeidelse av lydinstallasjonen Sylvian laget til fjorårets Punktfestival i Kristiansand.Den røde tråden på albumet er Sylvian som leser tekster av Paal-Helge Haugen og Nils Christian Moe-Repstad. 
Tekstene handler om skapelsen og evigheten – de virkelig store tingene. 
Men Bang og Honoré jobber i miniatyr. 
Deres skjøre klanger og melodiske fragmenter får aldri overdøve Sylvians stemme. 
Trompetist Arve Henriksen og vokalist Sidsel Endresen gir enkelte partier et anstrøk av jazz. 
Ellers er det hele befriende sjangerløst. 

Bang, Honoré og Sylvian lager dypt alvorlig og ambisiøs musikk som krever sitt av lytteren. 
Det man får igjen for innsatsen, er øyeblikk av slående skjønnhet, små drypp av innsikt, en følelse av ro. 
