Søvndyssende
Folk & Røvere 

Ulf Nygaard og hans musikkprosjekt var nok langt mer spennende og nyskapende da han debuterte med Folk & Røvere for 15 år siden. 
I tillegg til hans egen snakkestemme, fylte Beathe Slettvoll-Lech på med fylde og variasjon med sin vokal. 
Her har hennes lillesøster, Therese Lech, overtatt den posisjonen. 
Det fikser hun greit. 

Dette 35 minutter lange albumet på ni låter blir likevel aldri noen stor lytteopplevelse. 
Produksjonen er riktignok behagelig og fin, og musikerne som er med på å dandere en slags behagelig glasur over de rolige låtene gjør antakelig jobben sin som de skal. 
Ulph virker likevel tam og kjedelig når han syngeforteller sine erotiske historier og om hvor kjedelig hans synes Norge er. 
Låten «Fremmede» blir fremført i Leonard Cohen-stil, uten at Folk & Røvere klarer å røve til seg Cohen sin fortellermagi. 

Helt på trynet går det når de forsøker seg på en norsk versjon av «What a wonderful world», kalt «Vidunderlig verden». 
Det låter bare platt og dumt. 
Mye av resten er ikke så irriterende svakt. 
Men det er ikke lett å forstå hva man skal bruke dette til bortsett fra å sløve og sove på solsengen eller på sofaen til denne musikken. 

Kan noen hjelpe Ulph å finne veien ut av Grünerløkka og til en storby ute i Europa? 
Han er jo lei av dette av landet. 
Hør bare «Norge, du har så altfor lite sjel». 
Vi vil ikke savne ham. 
For heldigvis er det mange her hjemme som lager mye bedre og mer spennende pop akkurat nå enn Folk & Røvere. 
