Hvor er poolpartyet?
Godt produserte remikslåter og påfølgende slækk sommervibbe fra Kygo er en helt ok affære på Bislett Stadion. 

Det føles kaotisk, selv om det er halvfullt på den ferske, og elektronisk anlagte festivalen Findings. 
Inni virvaret av feststemte publikummere - bra strategi å legge Findings under studentfadderukene, forresten - begynner solskinnet å bre seg over Bislett stadion når EDM-stjerneskuddet fra vestlandet, Kygo, starter med den meget velkjente Ed Sheeran-miksen i den litt småharry og sterile dj-bua på hovedscenen. 

Kygo har bergtatt bloggosfæren, som har ført til en stor platekontrakt, med melodiøse deep house-aktige remikser av kjente og mindre kjente internasjonale navn. 
Og publikum vugger med det softe poolparty-lydbildet til den unge, sympatiske bergenseren tidlig fredag ettermiddag. 

Hør Ed Sheeran - "I See Fire" (Kygo Remix): 

Godt produserte remikslåter og påfølgende slækk sommervibbe fra høyttalerene er en helt ok affære denne tidlig fredags ettermiddagen. 
Det ser ut som produsenten - som ikke er altfor vant med å stå bak DJ-boksen - koser seg der han veiver armen med et lurt glis. 
Riktignok er remikskuttene til pianokyndige Kygo litt vel like, så det blir spennende å se hvordan utviklingen blir når solomaterialet skal gis ut i september. 

Det føles noe tamt, men på en god måte. 
Mjukhardt. 
Kygo passer på at det er en finfin progresjon i settet, og det er et hyggelig gjenhør med nittitallet når "No Diggity" blir spilt opp i en susende chillhouseversjon. 
Så sys Marvin Gaye-miksen "Sexual Healing" inn miksen med den etter hvert velkjente panfløyte-lyden bergenseren har gjort til et personlig varemerke. 

Banks-remiksen "Warm Water" er utsøkt, så får vi "Younger"-miksen på slutten av settet. 
Og da synger publikum med. 
Kygo runder av gigen med en originalprodusert sang som er passe tidstrendy og ikke minst tro mot økonomistudentens sound. 
At Kygo har et melodisk teft og ikke minst har skapt noe eget er hevet over en hver tvil. 
Det blir spennende å følge med videre nå som solokarrieren er rett rundt hjørnet. 
