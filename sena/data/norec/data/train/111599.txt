Spillanmeldelse:Påfyll for Wii-trimmere 

«Wii Fit Plus» er akkurat hva navnet tilsier - en plusspakke. 
Intet mer, intet mindre. 

Wii Fit var en svært god ide - og ble en kjempesuksess (spillet har solgt rundt 22 millioner eksemplarer!). 
Endelig var det slutt på de kjedelige treningsvideoene. 
Nå kunne vi surfe hjemme i vår egen stue, trene yoga med en profesjonell instruktør eller jogge langs en hyggelig vei. 

Spillet var altså en god investering, både i underholdning og helse. 
Men er det verdt å bruke nesten 600 kroner på et oppfølgerspill? 

Spillmakerne har ikke gjort store grep for å endre selve spillet, og det er bra. 
Hvorfor endre på noe som funker? 
I stedet har de lagt til nye øvelser og noen ekstra funksjoner. 

I alt er det lagt til seks styrke- og yogaøvelser og 15 nye balansespill, for eksempel skating og kampsport (Kung Fu). 
De nye øvelsene er morsomme og fungerer bra. 
Og det både forbauser og imponerer meg hvor krevende de er. 

De ulike øvelsene utfordrer både utholdenhet, styrke, balanse og motorikk. 
Dette er bare et pluss, bokstavelig talt, for poenget er at spillet skal være minst like slitsomt som det er underholdende. 

Du kan bruke spillet på to måter - tulle og konkurrere mot kompiser eller bruke den som grunnlag for et seriøst treningsopplegg. 
Du kan for eksempel tilpasse treningen etter en spesiell kroppsdel - som magen. 

Du kan også gå mer grundig til verks, og velge om du vil bygge opp en smal kroppsbygning eller gå ned i vekt. 
Du kan lage dine egne treningsrutiner, for eksempel med en blanding av styrke- og yogaøvelser. 
Eller velge en 20-, 30- eller 40-minutters økt, hvis du har begrenset med tid. 

Spillet følger hele tiden utviklingen din og forteller deg i tillegg hvor mange kalorier du forbrenner. 
Dette er selvsagt motiverende i seg selv. 

Dersom du har balansebrett fra før trenger du selvsagt ikke investere i dette, da kjøper du bare selve spillet. 
Og balansebrettet må du absolutt ha - det er over halve moroa. 

I dette spillet kan du også gjøre andre ting med balansebrettet, som å veie hunden eller babyen din. 
Jeg skjønte ikke helt poenget med dette. 
En stor hund må du løfte opp for å veie, og den kan være fryktelig tung. 
Og små babyer skal du helst ikke veie selv, men bare kontrollveie på helsestasjonen. 
Men det var sikkert bare ment som en morsom gimmick. 

«Wii Fit Plus» er en god tilleggspakke, men jeg hadde ønsket meg enda flere nye øvelser. 
Potensialet er stort, så de har et godt grunnlag å bygge på. 
Dette var litt skuffende. 

Men jeg liker hvordan de stadig oppgraderer selve treningsopplegget. 
Spillet går mer og mer i retning av å bli en personlig trener. 
Og øvelsene er virkelig morsomme, så man glemmer nesten at man trener. 

Kanskje det er derfor de ikke vil gi oss mer enn små drypp i hver pakke? 
For dette kan bli en svært stor og svett melkeku for Nintendo. 

PS: 
I salg fra fredag 30. oktober. 
