Klin kokos kaniner
Plattformhelten Rayman blir fanget av rabiate kaniner. 
Resultatet er en haug sinnsyke minispill. 

Rayman er en plattformhelt litt i skyggen av størrelser som Mario og Sonic, men i sitt nye spill forlater han plattformspillene for å leke med den nyoppfunne Wii-kontrolleren. 

I «Rayman Raving Rabbids» blir helten tatt til fange av gærne kaniner som vil ta over verden. 
For å unnslippe må Rayman utføre en bråte minispill, som handler om alt fra å melke kuer til å lukke dører på utedo der kaniner sitter og bæsjer. 

Men i motsetning til andre samlinger med enkle minispill, varierer spillene i Rayman fra utrolig gjennomførte spill som med litt mer innhold nesten kunne vært fullverdige spill i seg selv, til de helt banalt enkle. 

Og når man kombinerer denne variasjonen med en absurd grafisk stil og bøttevis av bisarr humor, har man et spill som får deg til å le høyt idet du prøver å mestre de mange oppgavene det byr på. 

Samtidig har spillet en humor som appellerer til både små og store. 
Voksne kan humre godt av de utallige referansene til populærkultur og vanvittig humor, mens de minste vil elske å se de klønete kaninene som løper rundt mens de hyler, ramler og slår hverandre i hodet. 

«Rayman Raving Rabbids» er resultatet av kreative spillutviklere som har fått et nytt leketøy i form av Wii-kontrollen, og fått lov til å gå amok. 
Som lærespill til den nye kontrolleren fungerer det utmerket, og multiplayerdelen byr og på mye moro for alle involverte. 

NB: 
Ettersom Wii-versjonen er spesiallaget for håndkontrolleren, gjelder denne anmeldelsen ikke for PS2-versjonen. 
