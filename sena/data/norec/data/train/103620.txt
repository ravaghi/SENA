Hanne Hukkelberg:«Little Things» 

(Propeller Recordings) 

Særegent fra kvinnelig norsk debutant. 

Hanne Hukkelberg har stoff i seg til å bli en viktig og annerledes stemme i norsk musikkliv. 
Med «Little Things» debuterer hun med et rustikt, knirkete og organisk album som unndrar seg alle lettbente forsøk på kategorisering. 

Jeg gjør likevel et forsøk, og anbefaler «Little Things» til alle der ute som elsker svenske Stina Nordenstam eller amerikanske Gillian Welch. 

Skjønner du fortsatt ingenting, er det bare å fastslå at Hanne Hukkelberg med den lavmælte og skjøre stemmen sysler med folkpop og jazzpregede viser som iblant er så intime og vakre at det nesten er til å grine av. 

Hypp på flere argumenter? 
I så fall er det bare å legge veien om nærmeste platebutikk hvor du selv kan sjekke låter som «True Love», «Displaced» og ikke minst «Do Not As I Do», som er overjordisk flott. 
