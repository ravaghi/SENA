Dallas Buyers Club
Matthew McConaughey har aldri spilt bedre. 

Fantastiske skuespillerprestasjoner fra Matthew McConaughey og Jared Leto gjør Dallas Buyers Club til en imponerende film. 

Men også regissør Jean-Marc Vallée skal selvsagt ha full kred for å fortelle en, i utgangspunktet, mørk og trist historie med store mengder sort humor og overraskende høy energi. 

Dette er både morsomt, rørende og underholdende, og med interessante figurer som er en glede å oppdage. 

Må jobbe rundt systemet 

Året er 1985. 
Texaneren Ron Woodroof (Matthew McConaughey) får beskjed om at han har HIV. 
I tillegg til umiddelbar utstøtelse fra jobb og kompiser, må han nå kjempe for medisiner. 

Ron ser et markedspotensial, og får tilgang til en betydelig kundekrets via transpersonen Rayon (Jared Leto). 
Ron må jobbe rundt systemet for å kunne skaffe kundene medisiner som ikke er godkjent i USA. 

Det er flere ting som gjør denne virkelighetsbaserte historien umiddelbart interessant. 
Ron Woodroof skildres som ekstremt homofobisk, slik hele miljøet han kommer fra er. 

Nå er han plutselig nødt til å forholde seg til homofile i en felles kamp, der Rayon blir hans nærmeste allierte. 

Dessuten diskuterer filmen legemiddelindustriens makt over amerikanske myndigheter, og dilemmaet rundt krav til testing av nye legemidler over lang tid før eventuell godkjenning, satt opp mot HIV-smittedes forståelige tidsnød og vilje til å ta sjanser. 

Svært selektiv moral 

Det første som slår meg når jeg ser McConaughey og Leto i denne filmen, er hvor ekstremt tynne de er. 
Men vekttap er bare en del av figurutviklingen. 

De greier også å skape særegne og fullendte personligheter. 
Spesielt McConaughey. 
Leto får litt for lite spilletid. 

Ron Woodroof fremstår som en luring med en svært selektiv moral. 
Men i løpet av filmen får han en ny forståelse for flere aspekter ved tilværelsen. 

En historie om HIV, AIDS og død virker kanskje avskrekkende, men her er det all grunn til å komme seg på kino! 
Dallas Buyers Club fortelles med pågående driv, mørk humor og sterkt skuespill. 

Og så er det en ny imponerende hovedrolle fra Matthew McConaughey, som i sine 20 år som skuespiller aldri har vært bedre enn han er akkurat nå. 
