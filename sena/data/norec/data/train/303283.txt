Dette er en stillferdig vulkan av ei plate
Nordstoga og Bratland gir oss folkemusikk på mest grunnleggende grasrotnivå. 

ALBUM: 
Enklere enn dette blir ikke popmusikk. 
Sambygdingene Ingebjørg Bratland og Odd Nordstoga har valgt ut 11 folkesanger, som de framfører sammen. 

Bratland er 22 år gammel, og har allerede vakt stor oppsikt, både som nordisk mester i folkemusikk, spellemannprisvinner og for sin a capella-framføring av «Til ungdommen» under minnestunden i Oslo Domkirke 22. juli. 

Nede på bakken Delvis synger de hver sine verselinjer, delvis i harmoni. 
Kompet er strippet ned til beinet, akustisk gitar, banjo, trekkspill, bass og munnspill er nok, ved et par anledninger supplert med cellostrøk eller et diskret sus fra tangenter. 
«Heimafrå» er helt konkret ment, dette er folkemusikk på det mest grunnleggende grasrotnivå. 

Plata er fri for alt som smaker av eksperimenter og indre motstand, her glir alt friksjonsfritt i samme retning. 

De to stemmene møter ingen konkurranse fra instrumentene eller fra hverandre; akkompagnementet er nærmest begrenset til antydninger, et lekende underlag for teksten og sangen, dempet og behagelig. 

Gode historier Fortellingene kommer i forgrunnen, både i ballader og voggeviser, formidlet via bølgende melodier og sang uten kunster. 

Et klukk fra en banjo, et drag fra trekkspillet, et svakt klagende munnspill, en enkel solo på akustisk gitar; det er nok. 

Å gjøre ting så enkelt, er som kjent vanskeligere enn folk tror. 
Resultatet er en stillferdig vulkan av ei plate. 
