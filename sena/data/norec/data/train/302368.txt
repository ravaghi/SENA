Joe Ely er lyden av Texas
Førsteklasses countryrock fra glimrende historieforteller. 

ALBUM: 
Joe Ely (64) tilhører den musikalske adelen i Austin, Texas, med utspring i arnestedet Lubbock, Texas. 

Bysbarnet Buddy Holly var 11 år eldre, men sammen med Jimmie Dale Gilmore og Butch Hancock startet Ely bandet The Flatlanders hjemme i Lubbock. 

Deres album «More A Legend Than A Band» kler tittelen bra, for her gikk historien virkelig foran utgivelsen. 
Det ble spilt inn og gitt ut på åttespors kassett i 1972, men ble tilgjengelig i stor skala først i 1990. 
Albumet ble viktig for de unge artistene som meislet ut det som skulle bli et stort tiår for alternativ country og seinere americana, band som Whiskeytown, Uncle Tupelo og avleggerne Wilco og Son Volt. 

Turnerte med Clash Britiske The Clash var også fans. 
De turnerte sammen i USA, og for å bidra med litt unyttig memorabilia: 
Ely korer faktisk på Clash-klassikeren «Should I Stay 
Or Should I Go?»! 

«Satisfied At Last» er første studioalbum på fire år, men du trenger ikke høre mer enn én akkord eller én strofe før du kjenner igjen anslaget og den særpregete stemmen. 

Variert 
Her er tradisjonell honky tonk, tex mex, country og countryrock og en dæsj bluesfeeling. 
Med glimrende Austin-musikere i ryggen, i hovedsak akustisk, lander han et album som føyer seg inn i rekka av kvalitetsutgivelser fra Texas-artisten. 

Her er for eksempel Joel Guzman på tangenter og trekkspill, Lloyd Maines på steel-gitar, Teye på flamenco-gitar (han bidro også til at «Letter To Laredo» fra 1995 er blant Elys aller beste) og Mitch Watkins på elgitar. 

Historiefortelling har alltid vært Elys greie, og hver eneste låt på «Satsified At Last» er en historie, en liten novelle i kortform. 
Det starter med fengende «The Highway Is My Home», et uttrykk som veldig mange artister kan skrive under på. 

I tillegg til egne låter gjør han en fin versjon av Billy Joe Shavers «Live Forever» (som noen av dere kan ha hørt med The Highwaymen) og Butch Hancocks «Leo And Leona» og «Circumstance». 
