Nikon CoolpixS700 

Det minste kameraet med 12 megapiksels oppløsning tar meget gode bilder. 
Men er det nok til å gå til topps? 

DinSide Data har gjennomført en test av seks 12 megapiksels lommekameraer for TV2 Hjelper deg. 

Full testoversikt med karakterer og rangeringer finner du her. 

Et av kameraene er lille Coolpix S700 fra Nikon. 

Her er en rask oversikt over de viktigste egenskapene: 

Som du ser av tabellen over har kameraet de fleste egenskapene som forventes i denne klassen, inkludert bildestabilisator og ansiktsgjenkjenning som fungerer på inntil 12 ansikter. 
Den optiske bildestabilisatoren fungerer ved forskyvninger i et linseelement, som er en mer effektiv metode enn for eksempel bevegelig CCD. 

Testens minste 

Med sine 148 gram er S700 testens desidert letteste kamera. 
Det er også det minste. 
Det forhindrer ikke at kameraet er utstyrt med en større skjerm enn flere av konkurrentene, 2,7 tommer, og objektivets lysstyrke og zoom-område er også på linje med de fleste av dem. 
Skjermen er godt beskyttet bak et lag med klar vinyl, som forhindrer trykkskader, riper osv i selve LCDen. 
Metallhuset og finishen gir solide kvalitetsfølelser. 

Den nevnte skjermen er skarp. 
Den har også antirefleksbelegg, og gode egenskaper i direkte sollys fremheves i markedsføringen. 
Vårt inntrykk er imidlertid at flere av konkurrentene er bedre i direkte sollys, og i spesielle vinkler opplevde vi faktisk at skjermbildet ble helt usynlig under disse forholdene. 
I mørke blir det en del fargestøy - men ikke mer enn at vi totalt sett gir godkjent karakter 

På baksiden sitter zoom-kontroll, fem betjeningsknapper og et trykkfølsomt dreiehjul som blant annet brukes for å navigere i menyer og i bildesamlingen. 
Og her kommer også vårt første ankepunkt; hjulet dreier nemlig alt for lett, og virker nesten litt løst. 
Det er ikke noe stort problem, men vi blir ikke overrasket om dette er endret i neste generasjon. 

Symbolene er godt merket, og du har direkte tilgang til de mest brukte funksjonene, som blitsstyring, makro, eksponeringskompensasjon og selvutløser, uten at du behøver å bevege deg inn i menyene. 
Vi har ikke noe spesielt å utsette på menyen og måten Nikon har organisert valgene på, og skulle du lure på noe er det bare å slå opp i den innebygde hjelpehåndboken ved å trykke på spørsmålstegnet. 

Så langt, så bra, men det er slanger i paradis. 
Underlig nok skiller ikke Nikon mellom pek-og-klikk modus og manuell modus. 
Og hvis du har eksperimentert med innstillingene, for eksempel stilt hvitbalanse manuelt, satt ISO til 3200 og stilt fargene, husker kameraet dette til neste gang du skrur det på. 
Du må deretter inn i menyene og gjøre en rekke "nullstillinger" manuelt før du kan fotografere normalt igjen. 
Du vet kanskje hvordan det gjøres, men det er ikke sikkert andre familiemedlemmer er like kompetente, og plutselig sitter du der med ubrukelige, støybefengte bilder fra farfars åttiårsdag. 

Hastighetsmålinger 

Vi har gjennomført en rekke hastighetsmålinger, og i tabellen under ser du tallene for Nikon Coolpix S700. 
Merk at utløsermålingene er gjort innendørs, tre meter fra et motiv med sterke kontraster, og målt uten forfokusering, fra fingertuppen berører utløseren til bildet er tatt: 

S700 viste seg å være raskest av samtlige i oppstarten, og litt under middels rask på de fleste andre testpunktene. 
Vi skulle gjerne sett større forbedringer på mer enn bare oppstartshastigheten. 

Og på ett punkt vedrørende ytelse er Nikon helt på bunn, nemlig batterilevetid. 
Selv om 150 bilder var supert for et par år siden, er det mange som byr på langt mer i 2008. 
De fleste i denne testen ligger på 240 bilder eller mer mellom hver lading. 

Kvalitetsvurderinger 

Som på de fleste 12 megapikselskameraene får bildene en oppløsning på 4000x3000 piksler, altså et bredde/høyde-forhold på 4:3. 
Du kan imidlertid velge andre formater også, og da er det først og fremst 16:9 det knyttes mest interesse rundt - perfekt for TV-visning. 
Oppløsningen reduseres da til 3968 x 2232, fortsatt uhorvelig mer enn selv TVer med full HD-oppløsning er i stand til å vise. 

Bildekvaliteten er i lomme-toppklasse - med god skarphet og fargegjengivelse, og automatikken er til å stole på i 9 av 10 tilfeller. 
Det er ikke en selvsagt ting i denne klassen. 

Bildene har jevnt over god skarphet, og støyen er akseptabel til og med ISO400. 
Deretter aksellererer den, men ikke mer enn hos konkurrentene. 
Du kan velge inntil ISO 3200 med redusert oppløsning, men disse bildene får så mye støy at de har særdeles begrensede bruksområder. 

Det kan oppstå et mindre innslag av kromatisk feilbrytning mot hjørnene i høykontrastområder, men dette er nærmest ubetydelig - og et mindre problem enn hos de fleste konkurrentene. 

Her følger noen utsnitt fra testbilder: 

Video 

Videokvaliteten er nå en del av kriteriene våre, og vektlagt 20% i utregningen av totalkarakteren. 
S700 kan filme i såkalt "TV-oppløsning" - 640 x 480 piksler, og formatet er Motion JPEG (AVI-filer). 
Bildet oppdateres 30 ganger pr sekund, noe som gir glidende filmopplevelse. 

Bildekvaliteten er akseptabel, og du kan også zoome under opptakene. 
Dessverre er lydkvaliteten blant de aller svakeste, noe som trekker helhetsinntrykket ned. 

Klikk på videovinduet under for å spille av eller laste ned et testklipp (høyeste kvalitet) 

Overføring av bilder og film gjøres ved å koble til USB-kabelen (proprietær kontakt mot kameraet). 
Det kreves ikke at du installerer noe som helst i Windows XP og Vista, kameraet dukker automatisk opp som en egen stasjon i Windows Utforsker. 

Oppsummering 

Det er ingen tvil om at Nikon Coolpix S700 er blant de beste i klassen når det gjelder bildekvalitet. 
Kameraet burde imidlertid skilt bedre mellom automatiske og manuelle innstillinger, det hadde gjort det langt mer brukervennlig. 

Men de store ankepunktene er batterilevetiden og lydkvaliteten. 
Kan du leve med disse hakene, er Coolpix S700 et ypperlig valg for hobbyfotografen. 

Full testoversikt med karakterer og rangeringer finner du her. 
