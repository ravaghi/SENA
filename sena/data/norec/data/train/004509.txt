Wild Tales
Mørk, morbid og morsom! 

Vanlige menneskers hevnlyst etter urett som blir begått mot dem er tema i den argentinske Pedro Almodovar-produserte novellefilmsamlingen Wild Tales. 

Og dette er i sannhet ville historier, der forholdsvis uskyldige utgangspunkt tar en dreining mot det absurde og komiske. 

Det er en sann fornøyelse å se denne filmens evne til å ta menneskelige reaksjonsmønstre på kornet, bare i et deilig overdrevet format. 

Mye moro i vente 

De seks historiene handler om en spesiell hevnaksjon om bord i et fly, en kelner som får en spesiell kunde, en mann som tar et oppgjør med parkeringsetaten, en vill krangel mellom to bilister på en øde vei, en rik familie som forsøker å sno seg unna en stygg bilulykke, og en krise mellom et par i deres eget bryllup. 

De tre første delene er de beste. 
Allerede før fortekstene har vi blitt utsatt for den spesielle flysekvensen, som ender i et fantastisk stillbilde, som med all tydelighet signaliserer hvor langt regissør Damian Szifron er villig til å dra den sorte humoren. 

Det er kanskje ingen av de påfølgende delene som greier å matche åpningen, men det er likevel mye moro i vente. 

Inspirert regi 

Spesielt krangelen mellom de to bilistene har en herlig eskalerende temperatur, som ender opp i et blodig Tarantinosk klimaks. 

Og en manns kamp mot parkeringsetaten kan få noen og enhver til å nikke gjenkjennende til offentlige etaters firkantede kundebehandling. 

Filmen avrundes med et fantastisk bryllup, som går virkelig av hengslene når bruden fatter mistanke til at brudgommen har hatt et forhold til en av gjestene. 

Skuespillet er førsteklasses, fotografen imponerer, regien er inspirert og filmen mister aldri drivet, selv om den første halvparten altså er best. 

Kanskje kunne delen om familien som forsøker å vri seg unna en påkjørsel med fordel vært kuttet av lengdehensyn. 

Men denne herlige samlingen historier er en morsom studie i menneskers beinharde rettsfølelse, samt et spark mot den sosiale og økonomiske situasjonen i Argentina. 

Episodene er kanskje overdrevne, men full av åpenbare sannheter om vårt instinktive raseri mot urett. 
Wild Tales er mørk, morbid og morsom! 
