Vi har testet Toyota RAV4
BARCELONA (DinSide Motor): 
Så fikk vi kjøre den, bilen som er Toyotas viktigste nyhet i år. 

Vi har tidligere latt dere dele våre førsteinntrykk mens vi fortsatt hadde til gode å kjøre flere versjoner, og i dag kan vi bekrefte de positive uttalelsene vi kom med ved den anledningen. 
Vi i har i denne omgang kjørt RAV4 med firehjulsdrift, og med både bensin- og dieselmotor. 

Radikale grep 

Dette er fjerde generasjon av Toyotas populære folke-SUV, og selvsagt skulle det bare mangle at den ble bedre enn forgjengeren. 
Men vi må innrømme at vi ble overrasket over hvor stor forbedringen faktisk er. 
Toyota har helt klart tatt inn over seg hvor tøff konkurransen er blitt i dette segmentet, og de har forstått at radikale grep måtte tas for å kunne gjøre seg forhåpninger om fortsatt henge med i svingene (til en viss grad bokstavlig talt) de nærmeste årene. 

Også forhjulsdrift 

Resultatet er en gjennomgripende fornyelse av hele RAV4-konseptet med en bil som både er større og romsligere, som kjører bedre, som har forbedret komfort og er bedre utstyrt samtidig som inntrykket av opplevd kvalitet også er bedre enn før selv om vi fortsatt her og der finner detaljer å sette fingeren på. 
Vi liker nye RAV4 godt, og med den prissettingen Toyota har foretatt, er det ingen tvil om at dette er mye mer bil for pengene enn tidligere. 
(Nå tilbys for øvrig en innstegsmodell, med forhjulsdrift, til 301.000 kroner pluss frakt og leveringsomkostninger (+ 9.500 kroner levert Oslo, eksempelvis). 

Vi fikk ikke anledning til å prøvekjøre versjonen med tohjulsdrift under lanseringen. 

En større bil 

Vi konstaterte raskt at den fremste karakteristikken til nye RAV4 er at den er blitt en god del større enn forgjengeren. 
Det ser ut til at dette blir den nye klasse-normen; det samme gjelder for Ford Kuga (som vi for øvrig testkjørte ganske nylig). 

Med sine 457 centimeter vokser Toyotaen med 20 centimeter i lengden og tar dermed steget opp til Honda CR-V, Subaru Forester og lignende. 
Selv den lengste i klassen, Mitsubishi Outlander, er nå bare ti centimeter lengre. 

Romslig bak 

RAV4 får, i tillegg til den utvendig lengden på 457 centimeter, en akselavstand på 266 centimeter. 
Vi fant ut at dette øker innvendig plass betydelig og gir i praksis plassforhold som i større biler i mellomklassen (som Avensis for eksempel). 
Særlig ble vi imponert over plassen i baksetet 
- Toyota hevder den er klasseledende, og vi er tilbøyelige til å tro dem på det. 
Med en fører på bortimot 190 centimeter er det i hvertfall rikelig med plass til en like stor person bak, både når det gjelder benplass og takhøyde. 

Mer spenstig design 

Designen er mer omdiskutert og ble nøye forklart for oss under lanseringspresentasjonene. 
Det dreier seg om å fremheve at Toyota som merke ønsker å fremstå som noe mer spennende og dynamisk enn tidligere og særlig i fronten og når man betrakter silhuetten er det utvilsomt noe mer "ungdommelig" over formspråket. 
For vår del har vi litt mer problemer med hekken, samt med helheten i linjeføringen, blant annet overgangene mellom designelementer (litt som om front, sider og hekk var blitt designet hver for seg og deretter satt sammen til en helhet som best det lot seg gjøre). 
Dette gjelder eksteriøret og til en viss grad interiøret. 

Opp- og nedturer 

Siden vi er inne på relativt subjektive betraktninger, litt om nettopp interiøret. 
I tillegg til at det er blitt mer romslig, er det også blitt mer praktisk og førermiljøet og finish generelt fremstår som mer høyverdig. 
Men om de relativt store knappene og betjeningen generelt er praktiske og ergonomisk bra plassert (til en viss grad med unntak av den underliggende raden midt på), er fortsatt kvalitetsopplevelsen hakket under det de beste europeerne har å by på. 
Toyota RAV4 behøver derimot slett ikke å rødme i forhold til sine japanske konkurrenter. 
Og i det store og det hele kan man finne seg riktig så godt til rette i fører- og passasjersete. 
Positivt: 
Sittestilling, rattjustering og setepute- og støtte generelt har alle vært gjenstand for klare forbedringer. 

18 års historie 

Toyota lanserte den første “Recreational Active Vehicle with 4 Wheel-Drive” (RAV4) i 1994. 

RAV4 ble introdusert som en kompakt (369 centimeter) 3-dørs modell, og var ifølge Toyota den første “urbane 4WD”. 
Noen ville vel hevde at den tittelen tilhører Suzuki med sine små LJ- og SJ-serier fra 70- og 80-tallet, men RAV4 var utvilsomt forskjellig fra tradisjonelle firehjulstrekkere. 
Den hadde en relativt liten 2,0 liters tverrmontert motor og et selvbærende karosseri med uavhengig hjuloppheng. 

Omtrent på samme tid utviklet Honda sin første CR-V som kom kort tid etter RAV4, og kompakt-SUV markedet var født. 

I dag finnes det over 20 forskjellige modeller i segmentet. 
Modellen er tilgjengelig i over 150 land, og gjennom tre generasjoner har RAV4 solgt mer enn 4,5 millioner enheter siden 1994. 
I det europeiske markedet har det blitt solgt over 1,2 millioner RAV4. 

Ny og større 

Nye RAV4 er altså lengre (+20,5 centimeter) og også bredere (+3 centimeter), men lavere (-2,5 centimeter) enn sin forgjenger. 
Designen er helt fornyet, med en øvre grill som binder sammen hovedlyktene, og en større, trapesformet åpning nedentil (som Toyota kaller Under Priority). 

Samtidig er profilen en videreføring av hovedelementene fra forgjengeren. 
Bakdøren er nå topphengslet, med en integrert takspoiler. 
Nytt av året er også muligheten for å heve og senke luken elektrisk. 
(3.600 kroner ekstra). 

Bedre plass 

Avstanden mellom første og andre seterad skal ifølge produsenten være best i klassen med 97 centimeter, og et tynnere forsete skal gi økt benplass i baksetet. 
Baksetet får en lengre sittepute og bedre støtte, og kan forsatt foldes ned med 60:40 splitt. 

Det fleksible “Easy flat seating system”, som vi har skrytt av tidligere her på DinSide, er selvsagt på plass. 
Seteryggene bak kan justeres, derimot kan setene ikke lenger flyttes i lengderetningen. 
Men så er det da også uansett bedre plass på begge sider av annen seterad, så det gjør ikke så mye. 
Lengden på lasterommet er økt, noe som gir et bagasjerom på 547 liter, som vi fant relativt lett å utnytte. 
Rommet under gulvet er også økt, fra 51 til 100 liter. 
Det er riktignok uten reservehjul, for markeder hvor man velger dekkreparasjonssett i stedet. 
I Norge har man valgt å levere bilen med et reservehjul av den midlertidige typen - da gjenstår 30 liter under gulvet. 

Motorutvalg 

En 2,0-liters dieselmotor blir nå tilgjengelig i RAV4 for første gang, i kombinasjon med forhjulstrekk. 
Utvalget består nå av en 2,0 liters bensinmotor på 151 hestekrefter, den nye 124-hesters dieselmotoren på 2,0 liter og en 2,2 dieselmotor med 150 hestekrefter. 
Vi kjørte RAV4 med bensinmotoren samt med den sistnevnte, kraftfulle og dynamisk meget tilfredsstillende dieselmotoren. 
Hvordan 2.0-dieselen oppleves i denne bilen vil vi måtte komme tilbake til, da den ikke var tilgjengelig for oss under denne lanseringen. 

Alle motorene får redusert CO2-utslipp, som ifølge Toyota gjennomsnittlig går ned med 12 prosent på tvers av utvalget. 
Den helt nye 2,0 liters dieselmotoren blir utstyrt med Toyotas Stop & Start teknologi, noe som reduserer CO2-utslippet til 127 g/km. 
Allikevel ser vi frem til ytterligere fremskritt på denne fronten fra Toyotas side. 
Snodig nok ble vi fortalt at det ikke foreligger noen planer om en hybrid versjon av denne bilen. 

Kontrollsystem 

Nye RAV4 utstyres med systemer som skal gi forbedrede kjøreegenskaper, som det såkalte Dynamic Drive System. 
Systemets oppgave er å koordinere og kontrollere ulike systemer som firehjulstrekk (Dynamic Torque Control 4WD), Stabilitetskontroll (VSC) og elektrisk servostyring (EPS). 
Det integrerte systemet forbedrer bilens ytelse, kjøreegenskaper og sikkerhet. 

Nytt 4x4-system 

Det nye firehjulstrekk-systemet (Dynamic Torque Control 4WD) overvåker og kontrollerer kontinuerlig kraften som går til forhjulene og bakhjulene gjennom en elektromagnetisk kobling plassert foran den bakre differensialen. 

Fordeling av kreftene foran/bak kan varieres fra 100:0 til 50:50, med forhjulstrekk (100:0) automatisk innkoblet under normal kjøring for å redusere drivstofforbruket. 
Dynamic Torque Control 4WD-systemet benytter informasjon som sendes fra flere forskjellige sensorer (fart, styrevinkel, gasspedalpådrag og retning) som benyttes til å overføre krefter til bakhjulene ved behov. 

I normalmodus (når verken Sport- eller Lock-innstilling er valgt) vil overføring av krefter til bakhjulene skje når hjulslipp oppdages (slik som på tredje generasjon RAV4), men også når systemet oppdager understyring i en sving. 
Dette har til hensikt å forbedre kjøreegenskapene under alle forhold. 
Vi konstaterte at dette også er tilfellet. 
Sedat fremdrift vil fortsatt foretrekkes, men bilen protesterer i mindre grad enn tidligere mot en aktiv kjørestil. 

Sport-modus 

Når den nye Sport-innstillingen velges (standard på 4x4-modeller), overføres krefter til bakhjulene så fort man dreier på rattet. 
Det nye firehjulstrekksystemet, vil med tilbakemelding fra førerens styreimpuls automatisk fordele kreftene til 90:10 foran/bak for å redusere belastningen på fordekkene. 
Hvis en virkelig understyring oppstår, fordeles kreftene til bakhjulene automatisk med opp til 50 prosent, for å redusere belastningen på forhjulene og for å gi bedre veigrep. 

Mindre usportslig enn før 

Vi kan skrive under på at RAV4 4x4 oppfører seg betydelig bedre under aktiv kjøring enn tidligere, særlig med sportsknappen inne. 
Dynamikken i fint driv på svingende vei kan karakteriseres som tilfredsstillende med understyring holdt i sjakk selv om en relativt kontant DSC (antiskrens/ESP) griper litt vel kontant inn til tider. 
Vi kan ikke kalle det direkte sportslig, men det er da heller ikke noe man i særlig grad trakter etter i denne klassen. 

I tillegg til å aktiveres «dynamisk» ved å fordele krefter til bakhjulene, gir sportsinnstillingen også modifisert servostyring, skarpere gassrespons og høyere omdreininger på motoren. 
De automatiske girkassene justeres for å gi en mer sportslig kjøreopplevelse. 

Førerassistanse 

Nye RAV4 kan utstyres med tre teknologier man forventer av en ny generasjon i dag – automatisk nedblending av hovedlys, vinglevarsling (Lane Departure Alert), og dødvinkelvarsling. 

Denne vil hevde seg bra 

Vår konklusjon er en klar femmer på terningen, altså et produkt som vil klare å hevde seg bra i forhold til sterke konkurrenter med et etter vår mening veltilpasset prisnivå. 

Når det gjelder Norge, har medielansering av nye RAV4 nettopp startet og Toyota vil holde premièredager fra 7. til 16. mars. 
Så vil kundebilene begynne å bli levert. 
For vår del vil vi kjøre RAV4 på norske veier fra midten av mars for å teste den ut på andre underlag og fforhåpentligvis vinterføre. 

Prisene på nye RAV4 

Her er prislisten per i dag. 
Nok en gang (og dette gjelder alle bilpriser vi oppgir på DinSide) gjør vi oppmerksom på at disse ikke vil tilsvare prisene forhandler vil operere med. 
Hvorfor ikke? 
Jo fordi disse vil variere fra sted til sted og frakt og leveringsomkostninger tilkommer. 
Den fullstendige oversikten er det umulig for oss å ha. 
Oslo er ikke hele Norge, derfor finner vi det heller ikke riktig å bare oppgi prisen "levert Oslo", som det ofte gjøres. 
I nevnte tilfelle vil det i så fall dreie seg om cirka 9.500 kroner - som må legges til den oppgitte prisen. 

Denne artikkelen ble første gang publisert 04/03-2013 
