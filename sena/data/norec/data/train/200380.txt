Acer Aspire V7
Skikkelig lekkerbisken fra Acer som snuser på sekseren. 

Acer Aspire 
V7 har det meste av hva vi forventer av en bærbar PC i 9-10.000-kroners klassen, og etter å ha brukt den noen dager har den vokst på oss. 

Dette er en av de beste allround-maskinene fra Acer vi har testet noen sinne. 

God spesifisert 

V7 er en helt ny modell som finnes i flere forskjellige konfigurasjoner. 
Prisene starter på rundt 5.000 kroner, men modellen vi har sett på er langt bedre spekket blant annet på skjerm, prosessor, grafikk og minne. 
Derfor havner da prislappen på rundt 9.000 kroner i de rimeligste butikkene vi har sett den i. 

Her er en kjapp titt på de tekniske egenskapene: 

Skjerm: 15,6" full HD blank IPS berøringsskjerm, 1920 x 1080 piksler Prosessor: 
Intel Core i7-4500U prosessor RAM: 
8 GB (maks 12 - et ledig spor) Grafikkort: 
Nvidia Geforce GT 750M Lagring: 500 GB harddisk (5400 rpm) + 24 GB SSD fra Kingston Optisk drev: 
Nei Skjermutganger: 
HDMI 1.4 og VGA (sistnevnte krever overgang som følger med) USB-porter: 2 x USB 2.0, 1 x USB 3.0 Webkamera: 
1,3 megapiksler Kortleser: 
SD/SDHC/SDXC Trådløst nett: 
Intel N-7260 (b/g/n) Kablet nett: 10/100/1000 Mbit Annet: 
Bluetooth 4.0 OS: 
Windows 8 64 bit Størrelse: 38,2 x 2 x 25,6 cm Vekt: 
2,2 kg Pris: fra 8.990 kroner (jf Prisjakt 15.10.2013) 

Her er det mye å like, som temmelig kraftig, dog strømgjerrig prosessor, bra grafikkort til spilling, og IPS-skjerm med full HD-oppløsning. 
Legg også merke til at maskinen er kun to centimeter tykk, noe som må sies å være meget slankt med tanke på at dette er en 15,6 tommer. 

Det eneste vi vil trekke etter å ha saumfart spesifikasjonene er at maskinen kun har én USB 3.0-port, og at en ren SSD-løsning ville vært å foretrekke framfor en todelt løsning med harddisk og liten SSD for mellomlagring. 

Nå skynder vi oss å legge til at du kan få maskinen med SSD også, men da kryper prisen godt over 10.000 kroner. 

Utformingsmessig utstråler maskinen klasse. 
Metallchassis med langsgående linjer både i lokk og på innsiden gir et eksklusivt og solid uttrykk, og glasset som dekker skjermen strekker seg helt ut i kantene. 

Klasse-skjerm 

Når vi først er inne på skjermen - den er meget skarp og fin, og IPS-panelet sørger for at den kan betraktes fra nær sagt død vinkel uten at farger og kontrast endrer seg: 

Berøringsfølsomheten er helt prima for deg som liker å manøvrere med fingrene i Windows 8 sin Modern UI app-verden. 

Ulempen er naturligvis gjenskinn, som kan bli plagsom i den speilblanke overflaten - avhengig av hvor du befinner deg og hvordan du vinkler skjermen. 

Vi merker oss også at hengslene er tighte og gir bra motsand når vi dytter i skjermen. 

Flott tastatur 

Tastaturet er fellesnordisk, baklyst, og av typen der hver tast sitter isolert fra de andre (kalles gjerne chicklet-tastatur). 
Det er svært fast og solid, og gir en kontant respons uten at det avgir særlig støy under heftig tasting. 
Her er det lite eller ingenting å utsette. 

Også den store pekeplaten som sitter under tastaturet oppfører seg eksemplarisk, selv om vi brukte litt tid på å bli dus med de integrerte trykkfeltene for venstre- og høyreklikk. 
Motstanden kunne vært litt mindre og klikkelydene litt lavere, men dette er ikke noe store ankepunkter. 

Tilkoblingene sitter i hovedsak på baksiden, med unntak av to USB-porter - en på hver side. 
På høyre side sitter også minnekortleseren og hodetelefonutgangen. 
Vi liker egentlig denne utformingen godt. 

På motsatt side sitter av/på-bryteren, noe som er en uvanlig plassering: 

Vi ser ett stort pluss ved å ha den på utsiden: 
Dersom du har koblet PC-en til en ekstern skjerm, tastatur og mus og ikke ønsker å åpne lokket hver gang maskinen skal skrus på. 

At skjermutganger sitter bak ser vi egentlig bare på som en fordel. 
Det virker bare ryddigere. 

Bunnplaten er av plast, og i fronten sitter to høyttalere. 
De sørger for brukbar lyd til radio og bakgrunnsmusikk, med noe som kan minne om bass. 
Sett i forhold til den store hurven kommer disse høyt opp på listen over lydkvalitet, selv om du selvfølgelig kobler til eksterne høyttalere eller hodetelefoner når du skal mates med godlyd. 

Slik er den i bruk 

PC-en oppleves som rask og responsiv i de aller fleste situasjoner, og nok en gang må vi berømme Acer for å gjøre en meget god konfigurasjonsjobb. 
SSD-en sørger for at oppgaver som kjøres ofte, lastes raskere, inkludert operativsystem og programmer. 

Harddisken er ikke like robust og lett som en SSD, som vi definitivt hadde foretrukket på en såpass kostbar datamaskin, og den avgir dessuten en lav suselyd. 
I de fleste situasjoner vil ikke den være særlig hørbar, det vil heller ikke kjøleviftene i PC-en. 
Takket være lav varmeutvikling fra prosessoren og harddisken er kjølebehovet lavt, noe som gjør at dette er en meget støysvak PC under de fleste forhold. 

Det dedikerte grafikkortet fra Nvidia vil imidlertid kreve kjøling i tyngre grafiske jobber (les: spill), og da vil viftene være godt hørbare. 
Men vi vil absolutt ikke karakterisere vifteaktivitene på denne PC-en som særlig sjenerende. 

Ytelsesmessig henger maskinen godt med i svingene i de fleste situasjoner, også spill. 

Windows Opplevelseindeks gir oss følgende indikasjoner på ytelsen. 
Her går skalaen fra 1,0 (tregest) til 9,9 (raskest): 

Prosessor: 7,1 Minne: 7,6 Grafikk: 
6,4 Spillgrafikk: 
6,4 Primær harddisk: 
5,9 

Passmark PerformanceTest 8.0 ble brukt til mer inngående ytelstester, og her har vi trukket fram tall fra noen av dem, og krydret med våre kommentarer: 

Prosessor: 4240 poeng 
Dette er egentlig å regne som ganske midt på treet i 2013, og du kan få PC-er med langt kraftigere prosessor i denne prisklassen. 
Om det vil merkes i praksis er imidlertid et åpent spørsmål. 
I de fleste situasjoner yter denne prosessoren meget bra, og blir neppe noe ankepunkt i PC-ens levetid. 

Grafikk: 
1588 poeng GT 750 M-grafikken sørger for bra spillytelse, også på nye spill på topp 10-listen i butikkene. 
Muligens må du gå litt ned på oppløsning og detaljnivå i de mest krevende scenene, men hvis du ikke er blant de mest hardbarkede gamerne er dette en fornuftig løsning. 

Harddisk: 
113/98 MB pr sek 
Harddisken har en lese- og skrivehastighet som er temmelig moderat. 
I tillegg er maskinen utstyrt med en SSD på 24 GB fra Kingston, som har én oppgave: 
Bufre data som aksesseres mye. 
Det betyr at programmer og filer som åpnes ofte, vil prosesseres vesentlig raskere andre og tredje gangen de åpnes enn den første. 
Hadde PC-en hatt en ren SSD hadde det alltid gått lynraskt - og da snakker vi om 4-5 ganger raskere enn denne harddisken klarer å levere. 

Batteritid: 
7,5 timer 
Vi målte batteritiden med minimal belastning, kun tilkoblet trådløst nettverk og med standard innstillinger med hensyn til ytelse og skjermlys. 
Da holdt batteriet ut i respektable ni timer og tre minutter før maskinen sluknet. 

Acer antyder 7,5 timer under variert bruk, altså en full arbeidsdag. 
Det har vi all grunn til å tro stemmer meget bra etter dette. 

Konklusjon 

Det er gledelig å se at Acer her leverer en allround-PC med fysiske kvaliteter og design som vi tidligere langt oftere har forbundet med produsenter som Apple og Samsung. 
PC-markedet trenger flere produkter som dette, produkter som gir brukeren en god følelse fra A til Å. 

De eneste ankepunktene vi har er at skjermen er svært blank, og dermed avgir mye refleksjoner, spesielt utendørs og i rom med mye belysning. 
I tillegg er det ikke til å stikke under en stol at 9.000 kroner er mye penger for mange, så mye at harddisken med fordel kunne vært erstattet med en SSD - noe som ville gitt enda bedre ytelse og tryggere lagring ved for eksempel fall eller støt på andre måter. 

Men bevares, dette er en super PC som absolutt fortjener vårt kvalitetsstempel "Anbefalt Produkt". 

Acer Aspire V7-582PG-74508G52tkk (NX.MBVED.002) 
