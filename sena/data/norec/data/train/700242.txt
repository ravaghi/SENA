Ikke bry dere om terningen!
Ikke bry dere om terningen. 
Den utemma veteranen Russell Mulcahy («Highlander») har laget en sær Indiana Jones-kopi med elendige skuespillere, men etter hvert som timene går og dere begynner å merke virkningen av den indiske teen og sjokoladekjeksene, opptrer et slags behag. 

Filmen heter «The curse of king Tut's tomb», og tittelen er i hvert fall morsom i Norge. 
Kong Tut er en litt avantgarde-sleip guttunge med vinger, og han ser ikke ut som om han har tut i det hele tatt. 
Det gjør forsåvidt heller ikke ikke Casper van Dien, som har satinkinn og likner på Macaulay Culkin i «Alene hjemme». 
Gravide pingviner løper mandigere enn Casper. 

Van Dien kommer i konflikt med Helvetesildens Råd. 
Det består av næringslivsfolk som vil skaffe seg verdensherredømme ved svart magi, det vi andre kaller Børsen. 
Silderådet forsøker stadig vekk å ta livet av arkeologen med Indy-hatten, men han gir seg ikke og drar til Egypt for å lete etter den siste biten av smaragdtavlen. 

Mye sær moro oppstår innimellom de ubehjelpelige replikkene. 
Van Dien spiller i et fremmedlegionært pokerlag som ikke en gang Røde Kors ville mottatt penger fra. 
En egyptisk arbeider rundt 1930 svarer tvert: 
Oh yeah? 
Den gale visjonære snakker et oldtidsegyptisk som kan minne om dikta til Olav H. Hauge. 

Som ekstrautstyr får du også se den chilenske dama Leonor Varela og flyvende flåkjeft-djevler. 
Filmen er så lang fordi den egentlig er en TV-mini, men det gjør ingen ting. 
