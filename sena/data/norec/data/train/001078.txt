Hygge Li
Bat For Lashes: 
Two Suns 

Natasha Khan fortsetter sin skogstur etter sjelefred på Two Suns, og inntullet i elektronikk og inspirert låtskriving oppstår hygge - men den kunne ha stukket dypere. 

Sammen med et imponerende backingteam, som innbefatter såpass forskjellige størrelser som Charlotte Hatherley fra Ash, Ira Wolf Keaton fra Yeasayer og Scott Walker, får Bat For Lashes et stort og velklingende spillerom for sine intense poplåter. 
Sjelden blir resultatet så bra som på singelen ”Daniel”. 

Dette er av de øyeblikkene der den subtile elektronikaen og Khans Goldfrapp-aktige, svevende folk-ambisjoner kommer best frem. 
Daniel er imidlertid ikke alene; ”Siren Song”, ”Good Love” og ”Glass” er alle låter som bør nappe i rysjene hos alle som på et tidspunkt har vugget til Vashti Bunyan og Hope Sandoval. 
Det er vanskelig å komme unna ordet ”kos” når man lytter til hennes sjelereise her, enten man digger albumets konseptuelle jeg-person ”Pearl” eller ikke. 

Two Suns finner sin plass mellom astrologi, piano, gospel og Natasha Khans tilstedeværelse. 
Det er godt å bli strøket medhårs på dette viset, selv om albumet dessverre ikke pløyer dypt nok til å sette varige spor. 
