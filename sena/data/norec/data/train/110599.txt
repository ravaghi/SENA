Max pine
For så vidt interessant visuelt univers - med et rått, patetisk og temmelig dumt innhold. 

MED: Mark Wahlberg, Mila Kunis, Beau Bridges, Ludacris, Donal Logue, Chris O'Donnell, Olga Kurylenko, Joel Gordon, Kate Burton. 
HANDLER OM: 
Max Payne (bør, antakelig, oversettes «max pain»; maksimal smerte) er en sjeleskadet politimann, etter at hans hustru og barn ble brutalt drept tre år tidligere. 

Via en usannsynlig rekke tilfeldigheter kommer han på sporet av drapsmannen. 
Og her snakker vi om militærmedisinsk forskning på avveier, gamle «nordiske» myter, et avfolket New York som storbyørken, damer i mini, herrer med hærskarers våpenarsenal, dødslengt og mytologiske dødsengler med enorme vingespenn. 

DOM: 
OK: 
Det visuelle universet i denne dataspill-fundamenterte filmen har sine interessante, iskalde sider. 
Men utover dét: 
Et relativt håpløst opplegg, der hovedsaken er å smelle av så mye skudd og granater og dynamitt som mulig, blant noen få, svikefulle jævler - omgitt av lallende halvreligiøst hengitte dophuer. 
Hvorav de fleste skal drepes - sprutende og eksplosivt. 

Her og der blir det direkte latterlig. 
Men, etter hvert, helst «maximal pine» å komme gjennom. 

JON SELÅS 
