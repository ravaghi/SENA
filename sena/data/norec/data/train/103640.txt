Diverse artister:«Rørt og urørt» 

(Petre/Waterfall) 

Schizofren utgivelse som spriker i alle retninger, unntatt én. 

Det ene er selvfølgelig at det handler om norsk musikk. 
Petres forbilledlige «Urørt»-konsept - hvor de mange skrivebordslåtskrivere i Norge kan sende inn bidrag - er her mikset med flere kjente artister, under en i denne sammenheng tvilsom samleplatetankegang om at dette er etablerte artister du vil høre mye fra i år. 
Utgiverne av CD-en er pent nødt til å ta med disse, dersom platen i det hele tatt skal selge. 
For så kjent er ikke «Urørt»-konseptet at det selger seg selv, men det er her de mest interessante bidragene finnes; knallhard rock fra Fabio Matador, snurrig elektro-pop fra Rigmor, nydelig britpop fra Mayflies og elektronika-vellyd fra Elektrofant. 
En helt grei plate som ikke helt overskygger mistanken om at det hele er en kred-jippo fra NRK Petre. 
