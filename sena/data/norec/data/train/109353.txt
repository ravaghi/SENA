Film:Sanselig spenning 

Det ulmer av suggererende kraft i dette dramaet om to gutter som bråmodnes av hendelser langt utenfor deres komfortsone. 

Mississippielvens farer og grums er en vesentlig del av denne fortellingen om folk som har gjørmete mørke sider de sliter med. 
Filmen har slektskap med amerikanske forfattere som forteller om vanlige folks strev med familie, kjærlighet og generell verdighet i livet. 
En pulserende rytme av røff natur, gode karakterskildringer og underliggende spenning fascinerer og henger i lenge etter at filmen er ferdig. 

Mest at alt er det en historie om to tenåringsgutter som kastes inn i en brå oppvåkning til de voksnes verden. 
De er fattige på penger, men mangler ikke fantasi eller eventyrlyst. 

Det fører til et møte med en fyr på rømmen. 
Han (McConaughey) kaller seg betegnende nok Mud. 
Gutta vil hjelpe ham, fordi de fascineres av hans romantiske vyer om en kjæreste som venter på ham. 
Dette leder vår unge venner inn i dramatiske hendelser og et nærmest eksplosivt klimaks. 

Underveis dveler filmen ved livets store gleder og gåter; kjærligheten og dens ofte smertefulle veier. 
Gjennom den ene gutten, glimrende spilt av Sheridan, observeres konfliktene med en energisk blanding av følsomhet og råhet. 

Mystikk, jug og beske sannheter driver handlingen fremover, selv om replikkene i blant beveger seg farlig nær klisjegrensen. 
Fortellingen har en langsomt malende urkraft, som ivaretas av svært velspillende skuespillere. 

De impliserte kvinner og menn, det være seg barn eller voksne får livene sine endret i en film som beholder en tone av mystikk og en pirrende uforutsigbarhet. 
