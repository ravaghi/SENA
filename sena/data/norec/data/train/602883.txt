Underlig, vidunderlig og nyskapende
Det er som julaften hver gang Wes Anderson kommer med ny film, og «Isle of Dogs» er en skikkelig gladpakke. 

Wes Anderson står bak filmer som «Grand Budapest Hotel og The Royal Tenenbaums», har vært Oscar-nominert seks ganger, og er uten tvil en av vår tids mest originale og kreative filmskapere. 

«Isle of Dogs» handler om en korrupt borgermester i en by i Japan, som bestemmer seg for å kvitte seg med alle hundene i byen. 
Han deporterer dem til byens søppeldepot som er på ei øy. 
En dag krasjlander 12 år gamle Atari på øya. 
Han er det første mennesket som har kommet for å lete etter hunden sin, og det varmer hundehjertene til Chief (Bryan Cranston), Rex (Edward Norton), Boss (Bill Murray), Duke (Jeff Goldblum) og King (Bob Balaban), og sammen legger de ut på et farefullt eventyr med borgermesterens onde menn i hælene. 

Selv om Anderson bruker den klassiske stop motion-teknikken, er både utseende og innholdet ulikt noe annet. 
Manuset er velskrevet med masse underfundig humor, god dialog levert av mange av våre største stjerner og ikke minst et originalt plott med fargerike og sjarmerende karakterer. 
Anderson bruker litt fra mange ulike sjangre og blander det sammen til sin egen unike sjanger. 
Det «andersonske» universet er underlig, vidunderlig og alltid nyskapende. 
