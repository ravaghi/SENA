Xenoblade Chronicles
Det beste japanske rollespillet på lenge. 

Xenoblade Chronicles er et episk eventyr som tar deg med til et utrolig univers på Nintendo Wii. 
Dette er et vaskeekte japansk rollespill - det beste jeg har spilt på lenge. 

For uendelig lenge siden fantes det to titaner som kriget med hverandre. 
Bionis og Mechonis slo sverdene sine mot hverandre med en grenseløs kraft. 
Da støvet hadde roet seg var det kun de livløse kroppene til titanene som sto igjen, låst sammen til evig tid. 

På titanenes døde kropper vokste det frem to verdener. 
Bionis er menneskenes hjemplass, mens Mechonis er okkupert av horder av ondsinnede roboter. 

Xenoblade Chronicles tar oss med til dette spennende universet, der det utkjempes en krig mellom menneske og maskin. 

Lang spilletid 

Handlingen i spillet dreier seg rundt det mystiske energisverdet Monado. 
Når den eneste mannen som kan håndtere våpenet blir skadet, er den menneskelige motstandsbevegelsen sårbar for maskinenes invasjon. 

Unggutten Shulk er hovedpersonen i spillet og det viser seg at hans skjebne er knyttet til det mektige våpenet. 
Du legger ut på en eventyrlig ferd med Shulk og vennene hans. 

Det tar omlag femti timer å spille gjennom historien i Xenoblade Chronicles. 
Siden det er så stort har jeg ikke hatt tid til å gå gjennom hele handlingen. 
Likevel kan jeg si at det jeg har sett av eventyret er spennende og engasjerende. 
Figurene i spillet er troverdige, og det britiske stemmeskuespillet er faktisk bra. 

Utforsk universet 

Japanske rollespill har en tradisjon for å være ekstremt lineære. 
Man blir ofte ledet rundt i et begrenset spillunivers av en historie du ikke har kontroll over. 

Xenoblade Chronicles har klart å rive seg løs fra dette, samtidig som den gode historien er vel bevart. 

Her befinner du deg i et stort og åpent univers som venter på å utforskes. 
Det er en rekke sideoppdrag å prøve seg på, og spillet tvinger deg aldri videre i handlingen. 
Du bestemmer selv når du er klar for å fortsette hovedoppdraget, og dette gir en behagelig følelse av frihet. 

Alt fra å utforske, samle inn ting og vinne kamper, gir deg erfaringspoeng som styrker laget ditt. 
Det kan være lurt å investere litt tid i dette. 
Spillet blir mer og mer utfordrende etterhvert, og det lønner seg å la spillfigurene utvikle seg og få nok erfaring og utstyr til å takle fiendene som kommer. 

Hvis du tar deg tid til å utforske og gjøre alle sideoppdragene så har du et spill som gir deg nærmere hundre timer spilletid! 

Godt kampsystem 

Xenoblade Chronicles har et velutviklet kampsystem som fungerer svært godt. 
Kampene foregår i sanntid og her kommer du ingen vei hvis du trykker vilt på knappene. 

Du har en rekke spesialangrep som lades opp etterhvert. 
De grunnlegende angrepene skjer av seg selv, men disse utgjør ikke så mye skade. 

Det gjelder å finne den riktige kombinasjonen av spesialangrep og utføre dem til rett tid. 
Hvilken retning du angriper fienden fra har også mye å si for hvor stor uttelling de ulike angrepene får. 

Du må samarbeide godt med dine lagkamerater og reagere i forhold til hva de gjør. 
Det er mulig å oppmuntre og gjenopplive de datastyrte figurene på laget. 
Og gruppens sinnsstemning og ståpåvilje har mye å si for hvor bra kampene går. 

Det er ingen automatikk i å klare å få ned de ulike monstrene. 
Spillet er utfordrende og det er noe jeg liker! 

Det lille ekstra 

Som sagt, så dreier handlingen i Xenoblade Chronicles seg rundt det spesielle sverdet Monado. 
Dette våpenet tar kampene i spillet til et helt nytt nivå. 

Det magiske sverdet gir deg nemlig muligheten til å se inn i fremtiden. 
Plutselig blir kampenscenen sakte film og du får se et heftig angrep fra fienden før det skjer. 
Dermed kan du gjøre deg klar til å kontre angrepet. 

Dette ser utrolig stilig ut og er et imponerende innslag i kampsystemet, og gir spillet det lille ekstra. 

Vil ha bedre grafikk 

Xenoblade Chronicles er nydelig designet med interessante og vakre omgivelser. 
Likevel hadde jeg flere ganger øyeblikk der jeg ønsket at spillet var laget på en annen plattform en Wii. 

Konsollen yter ikke spillet rettferdighet og det hadde vært flott å se spillet på en annen plattform, med grafikken mer polert enn den er nå. 

Et annet minus er at kameraet er litt knotete. 
Du må holde inne c-knappen på nunchuck-kontrolleren mens du styrer kameraet med piltastene på Wii-kontrolleren. 
Når du befinner deg midt oppe i en hektisk slåsskamp blir det vanskelig å få til. 

Dette er imidlertid kun småpirk. 
Xenoblade Chronicles er et fabelaktig spill. 
Det er flott eventyr og det beste rollepsillet jeg har spilt på lang tid. 

Så er spørsmålet - kan jeg gi et Wii-spill terningkast seks når spillet helt klart hadde gjort seg bedre på en annen konsoll? 
Jeg kan jo ikke straffe spillet for konsollens mangler, tenker jeg, så terningkast seks blir det 
