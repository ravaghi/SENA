Compaq EVO N1020V
Compaq bærbare PCer lever i beste velgående under HP. Compaq EVO N1020V er en rimelig maskin som gjør et solid inntrykk i økonomiklassen. 

De billigste bærbare PCene er som regel utstyrt med mobilprosessor fra AMD, Celeron-prosessor (mobil eller desktop-utgave) eller Pentium 4-prosessor (desktop-utgave). 
De mer avanserte Intel Pentium 4M og Pentium M-prosessorene er dyrere, og følgelig ligger også maskinene som regel høyere i pris. 
Men også Pentium 4M-prosessorer blir billigere etter hvert, og 1,8 GHz-utgaven som sitter i Compaq EVO N1020V fra HP, gir i dag en fin kombinasjon av ytelse og pris. 

LES OGSÅ: 

(fortsetter under reklamen) 

Godt utstyrt 

Med denne modellen sikter HP seg inn på SMB-markedet, noe som gjenspeiles blant annet i moderat grafikkytelse, IrDA, 10/100 MB nettverkmodem og mulighet for å koble den til portreplikator (kontakt på undersiden). 
Operativsystemet er da også Windows XP Professional (valgfritt norsk/engelsk). 

Maskinen bør også appellere til studenter og hjemmebrukere, med blant annet DVD-spiller/CD-brenner, Firewire for f. eks videoredigering, samt 2 x 
USB 2.0-porter for tilkobling av eksternt utstyr. 
WLAN-antenne er også innebygd, men du må ha et WLAN-kort installert for å dra nytte av den. 

Bakoverkompatibiliteten er sikret med blant annet innebygd diskettstasjon, parallellport og PS/2-port. 

Utstyrsnivået ellers er rimelig bra, meget bra med tanke på prisen på produktet, med blant annet 256 MB DDR-SDRAM (maks 1 GB) og 30 GB harddisk. 
Den er for øvrig utstyrt med en kurant 15" LCD-skjerm (en rimeligere 14,1"-utgave finnes også). 
Skjermen har en oppløsning på 1024x768 punkter, som er perfekt for 14,1" store skjermer, men som godt kunne vært noe høyere på 15-tommeren. 
I tillegg kan maskinen kobles til ekstern skjerm og TV. 

Ikke for 3D-entusiaster 

Grafikkløsningen er hentet fra ATI, og stjeler 32 MB fra internminnet i PCen. 
3D-spillentusiaster blir neppe tilfredsstilt av løsningen, men for alle andre gir den mer enn god nok ytelse i de aller fleste situasjoner. 

Morsomt er det også at maskinen er utstyrt med innebygde høyttalere i fronten av merke JBL. 
De gir bedre lyd enn de fleste andre innebygde høyttalere, med ett unntak; Harman Kardon-høyttalerne i Satellite-serien fra Toshiba. 
De er to-tre hakk bedre, og har i tillegg en bedre plassering (bak) 

NB! 
EVO N1020V finnes i en rekke forskjellige versjoner, og spesifikasjonene på forskjellige tilbud kan derfor avvike fra vårt testeksemplar. 

Se tekniske data i oppsummeringsboksen for alle detaljene omkring maskinvaren. 

Pent, konservativt design 

EVO N1020V har et klassisk, pent design. 
Kabinettet er i sort plast, med detaljer i grått. 
Den er ikke spesielt liten, de ytre målene er 32,71 x 26,75 x 3,9 cm, og maskinen veier totalt 3,2 kg. 
Det er nok i overkant for mange i de mest mobile miljøene, mens "normalgruppen" garantert ikke vil stille spørsmålstegn ved vekten. 

Over tastaturet finner du programmerbare hurtigknapper (Compaq Easy Access Buttons), for å starte nettleser, epost, medieavspiller etc. 
Her finner du også knapper for å justere lydnivået direkte, noe vi ser på som positivit. 

Selve tastaturet er kvadratisk, og av OK kvalitet. 
Vi likte den litt rue plasten som er benyttet på tastene, den bidrar til en stødig følelse under innskrift. 
Tasteplasseringen ligger nært opp til et vanlig tastatur. 
Linjeskift og mellomroms-tasten kunne med fordel vært litt større. 

Pekeplaten akkompagneres av venstre/høyre museknapp, med en knapp i midten med fire akser for scrolling horisontalt og vertikalt i dokumenter og nettsider. 

De minst brukte portene og kontaktene på baksiden beskyttes bak et fjærbelastet lokk, og løsningen kan sammenlignes med den du finner på en rekke Toshiba-PCer. 
I utgangspunktet en god ting, men vær obs på at lokkene ikke tåler all verden av ytre påkjenninger. 

Compaq-bærbare bruker å avgi lite støy, og EVO N1020V er intet unntak i så måte. 
Selv under rimelig tung belastning vil du sjelden oppleve at viften i det hele tatt starter. 
Meget behagelig, med andre ord. 

Ytelse som forventet, overraskende batterilevetid 

Når det gjelder ytelse, har vi allerede vært inne på grafikkytelsen. 
Den duger ikke i de høyeste oppløsningene og høyeste detaljnivå i moderne 3D-spill, men det finnes langt svakere løsninger på markedet. 
2D-ytelsen er derimot helt topp, og både DVD- og DivX-avspilling kjører uten noen tegn til svette. 

Når det gjelder den øvrige ytelsen er den omtrent som forventet. 
Lese- og skrivehastigheten til harddisken er under middels, for øvrig yter maskinen omtrent som andre med samme prosessor. 
I klartekst betyr det mer enn nok kraft for alle vanlige, moderne PC-programmer og operativsystemer. 
Liker du å kjøre mange programmer samtidig, kan du med fordel oppgradere minnet til 512 MB. 

Morsomt også å se at ytelsestallene er omtrent identiske med en annen fin bærbar, utstyrt med Athlon XP 1800+ Mobile-prosessor, Packard Bell iGo 3481. 

Batterilevetiden var overraskende god. 
Maskinen "tok kvelden" først etter 3 timer og 38 minutter; et langt høyere tall enn HP selv går ut med. 
Det er uansett godt over snittet i denne klassen. 

Se Tekniske data i oppsummeringsboksen for detaljene omkring ytelse. 

Konklusjon 

Det begynner å bli et godt utvalg av kraftige PCer med bra utstyrsnivå i 10-12.000-kroners klassen. 
Compaq EVO N1020V er utvilsomt et av de aller beste kjøpene du kan gjøre i denne klassen akkurat nå. 
Den skiller seg ut fra de andre maskinene vi har testet i denne klassen, med blant annet større skjerm, mulighet for portreplikator og Windows XP Professional installert. 

Når vi legger til at PCen har lang batterilevetid og er spesielt støysvak, er det ingen tvil om at Compaq EVO N1020V må bli vår nye testvinner i økonomiklassen. 
