Avansert og flinkt, men overtydelig
Gjesteforestillingen Aske viser høyt kunstnerisk nivå men blir alt for tydelig og dermed litt for enkel 

Hvorfor berørte denne forestillingen meg i liten grad? 
Det sliter jeg med å forklare her jeg skal prøve å si noe klokt om figurteaterproduksjonen «Aske» – bygd på Gaute Heivolls roman 
«Før jeg brenner ned». 
Romanen tok meg sterkt. 
Aske er en svært avansert figurteaterforestilling som ble innstilt til Hedda-pris for beste visuelle design i 2015. 
Estetisk vurdert er den enestående. 
Handlingen ligger ganske tett på Heivolls roman. 
Men likevel, jeg var der den timen det varte og må finne ut hvorfor jeg ikke er grepet. 

Det er en mørk forestilling. 
Frem av mørket trer bygda, som små lysende vinduer høyt over scenegolvet. 
Dernest pyromanen, noen ganger i helfigur, andre ganger som miniatyr, hele tida med rød bensinkanne og lighter tilgjengelig. 
Dokkeførerne er i sort, ofte helt usynlige, andre ganger trer de fram og blir som demoner som visker ham noe i øret. 
På scenen er også forfatteren med sin laptop, den eneste vanlige skuespilleren. 
Han skriver og forkaster, blir fortvilet og gir opp. 
Episoder fra romanen trer fram, som når han går på fylla i Oslo i stedet for å ta eksamen, og må lyve for sin far. 
Tekst fra boka projiseres over ham når han skriver. 
Så er han dokkefører i samhandling med pyromanen, dennes mor, eller sin egen far. 
Det snakkes ikke. 
Her er det bare skrift som noen ganger raser sammen, nettopp slik det kan gjøres i elegant visuell design. 
Og så er det lyd, musikk, hele veien, stundom enerverende med sine repetisjoner. 

Mot slutten spiller et utyske av en ulveskapning en stor og skremmende rolle. 
Jeg tror det er denne ulven som blir svaret på mitt innledende spørsmål. 
Det blir så aldeles overtydelig at vi her snakker om indre krefter, evnen til det destruktive, det noen kaller de indre demoner. 
Og det blir liksom ikke grenser for demoner heller. 
Mens forfatteren skriver videre, har ulven sovnet. 
Men vi blir veldig klar over at den når som helst kan våkne igjen og omskape selv det hyggeligste menneske til et uhyre. 
Det hadde vi skjønt uten ulvebeistet. 
