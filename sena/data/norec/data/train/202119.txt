Philips Fidelio AS851
Den nye Fidelio-modellen kan dokke både Android og Windows Phone 7. 

Du kan si hva du vil om iPhone, men én fordel har den: 
Det er bare Apple som lager den. 

Apple sørger blant annet for at telefonene deres er så enkle som mulig å bruke sammen med ekstrautstyr, og dette har blitt big business. 
Spesielt høyttaler-dokker, som gjør iPhone til en reiseradio eller stereoanlegg. 

Dermed blir det et mareritt for dokk-produsenter å lage noe som passer de fleste, ettersom alle Android-telefoner er forskjellige, og det mangler standarder for hvordan de skal se ut og oppføre seg. 

Vi ble derfor glade for at Philips ville forsøke likevel, med sin nye Fidelio AS851. 

Har de virkelig knekt koden? 

En skikkelig klump 

Fidelio AS851 har et trygt og greit design. 
Og et forferdelig kjedelig navn. 

Hele fremsiden ser ut som en eneste stor høytaler. 
Her finner du selve dokking-pluggen, av- og på-knapp og volumkontroll. 
Baksiden er blank og glatt, og gir deg strømuttak, AUX-inn for lyd og USB-ut for lading. 

Totalt fortoner dokken seg som en stor, rund og tung klump. 

Her ser du hvordan AS851 ser ut: 

Skal takle det meste 

Rent teknisk er ikke AS851 noe mer enn en Bluetooth-høytaler med en mikro-USB-lader. 

Det vil si at en dings du dokker inn i Fidelio i virkeligheten strømmer lyden trådløst gjennom Bluetooth, mens den får strøm fra mikro-USB-pluggen. 
I motsetning til iPhone-dokker, hvor både strøm og lyd går gjennom den samme pluggen. 
Dette har med virkemåten til Android å gjøre. 

Tanken er å plugge telefonen i dokken, at den gjennom Philips egen Android-app parer seg med AS851 automatisk via Bluetooth og at dokken lader telefonen gjennom USB-pluggen. 
Fordelen med denne løsningen, er at AS851 kan kobles til det aller meste. 

Og Philips har tenkt på problemer vi ærlig talt ikke så komme. 

USB-pluggen kan snus. 
Alle telefoner har nemlig ikke denne USB-inngangen samme vei. 
Tilkoblingen kan justeres fra høyre til venstre. 
Alle telefoner har nemlig ikke USB-inngangen nederst, og dermed må noen ligge. 
Ved å justere pluggen får man telefonen til å ligge på midten likevel. 
Tilkoblingen tilter ut og inn, for å tilpasse seg telefoner med ulik tykkelse.En dimp under tilkoblingen kan justeres opp og ned. 
For eksempel vil et nettbrett lene seg til den ene siden på grunn av vekten, om USB-inngangen ikke ligger på midten av brettet. 
Dimpen fikser dette. 
Når alt annet feiler, kan du bruke den som en hvilken som helst annen Bluetooth-dings, eller koble til lyd gjennom AUX-inngangen. 
Du kan også lade opp telefonen din med en USB-kabel via USB-ut på baksiden. 

Fungerer i praksis 

DinSide har testet dokken med en rekke forskjellige enheter, for å se om dette faktisk fungerer. 

Slik gikk det. 

HTC Desire Klassikeren Desire har USB-inngangen nederst på telefonen. 
Dermed passer den perfekt sammen med AS851. 
Og ved å først installere Fidelio-appen til Philips går alt automatisk når du plugger telefonen i dokken. 
Bluetooth slår seg på, telefonen parer seg med høyttaleren og strømmen strømmer inn. 

Motorola Atrix 
Den nyeste Motorola-modellen i Norge har USB-inngangen på siden av telefonen, så vi må dokke den liggende. 
Med Fidelio-appen går alt som smurt, men å ha telefonen liggende i dokken er langt fra ideelt. 
Fidelio, og den medfølgende musikkspilleren Songbird, fungerer i landskapsmodus, men det gjør ikke for eksempel Spotify og Wimp. 
Dermed må du holde hodet på skakke når du vil skifte låt, og resultatet blir ikke særlig brukervennlig. 

Motorola Xoom Også nettbrett kan være fine å dokke, og Xoom-en fungerer greit i AS851. 
Ettersom den har flere innganger enn kun USB, kan det være vanskelig å finne riktig hull. 
Og når hullet først er funnet finner du ut at det hele var noe meningsløst, i og med at Xoom ikke støtter lading gjennom USB. 
Fidelio-appen gjør heller ikke jobben i Honeycomb, så man må pare seg med dokken manuelt. 
Men når dette er gjort blir resultatet fint, takket være den justerbare dimpen ved siden av USB-pluggen. 
Uten denne hadde brettet fått vansker med å holde balansen. 

Sony Ericsson Xperia Active 
Denne mistenkte vi skulle bli en nøtt, og det ble den også. 
Active er en robust klump, og har så mye plast rundt seg at USB-pluggen til AS851 ikke klarer å skvise seg inn. 
Men ved å bruke Bluetooth kan man selvfølgelig fortsatt spille av musikk på den. 
Ved å plugge en USB-kabel i utgangen på baksiden kan man også lade telefonen mens den spiller. 
Men løsningen blir langt fra så elegant som hos de andre telefonene, og skal man først bruke dokken på denne måten er det kanskje like greit å velge andre løsninger som ikke er en dokk i det hele tatt. 

HTC Titan AS851 markedsføres som en Android-dokk, men ettersom den baserer seg på åpne løsninger fungerer den utmerket også med andre telefoner. 
For eksempel en Windows Phone 7-modell, som giganten Titan. 
Philips har ikke noen app til Windows Phone 7 for automatisk paring, men gjør du det manuelt, kan du strømme lyd ut av Bluetooth-en og få strøm inn i USB-inngangen, akkurat som med Android-telefonene. 
Dermed blir Fidelio-dokken også et godt valg for Windows Phone 7-folket, dog ikke like enkelt som for Android-brukere. 

Vrien USB-standard 

Generelt var det ofte vanskelig å få telefonen på plass. 
USB-inngangene på Android-telefoner og andre dingser er ikke laget med tanke på dokking, og det merkes. 

Men det blir nok forhåpentligvis en treningssak. 

Det er også rart at telefonen ikke automatisk kobles fra dokken når du fjerner den, i og med at den automatisk kobler den til når du setter den i. 
Det betyr at musikken fortsetter å spille via Bluetooth, helt til du kobler deg av dokkens Bluetooth, for eksempel via Fidelio-appen. 

Samtidig kan dette selvfølgelig også være en fordel, spesielt med tanke på at mange telefoner blir vanskelige å manøvrere mens de er dokket. 

God og mye lyd 

Kort fortalt: 
Fidelio AS851 har imponerende god lyd. 

AS851-modellen ser prikk lik ut DS8550 til Apple-produkter, og vi skrøt av lyden til denne da vi testet dokken i fjor. 
Heldigvis er det ikke bare på utsiden disse produktene likner. 

Bassen er dyp og kraftig, både på høyt og lavt volum. 
Alt fra tradisjonell pop til bass-fokusert elektronisk musikk og tung post-rock setter luften i bevegelse. 
Så er du av typen som liker at det dirrer litt i mellomgulvet har du ingenting å bekymre deg over. 

Volumet kan dessuten være langt høyere enn hva de fleste vil oppleve som behagelig, og dokken skal ikke ha noe problem med å fylle en fest med gromlyd. 
Bassen vil de få med seg både i stuen og på kjøkkenfesten. 

Begrenset fjernkontroll 

AS851 leveres med en fjernkontroll. 
Den har flere knapper vi egentlig ikke aner hva brukes til, og som heller ikke beskrives i bruksanvisningen, men hovedsaklig skal den la deg styre volum og avspilling. 

Selv har vi kun brukt den til volumkontroll, da de andre knappene bare fungerer så som så, og noen ganger ikke i det hele tatt. 

For eksempel opplevde vi at knappene for å styre avspillingen styrte Androids standard-musikkspiller i stedet for Philips egen Songbird. 
Trykket vi på Play/Pause var det dermed Androids spiller som satte i gang, når vi egentlig ville pause musikken vi spilte fra Songbird. 
Samme skjer i Wimp. 
Resultatet blir kaos. 
Dette kan være vårt Android-oppsetts feil, men her er vi tilbake på hovedproblemet med Android-dokker: 
Det finnes for få standarder. 
Hyggelig er det dog at fjernkontrollen fungerer utmerket i Windows Phone 7 med operativsystemets egen musikk-avspiller. 

Fjernkontrollen lar deg også blant annet sette i gang radioen som følger med i Fidelio-appen, men ettersom man ikke kan velge radiostasjoner med den, blir dette heller meningsløst. 

Den baserer seg dessuten på IR-signaler, slik de fleste tradisjonelle fjernkontroller gjør, og fører i dette tilfelle til dårlig dekning. 
Man bør ha fri sikt før man skyter inn en kommando. 

Begrensede apper 

For å få dokken til å automatisk koble seg på Android-telefonen din, trenger du Philips Fidelio-app. 
De anbefaler også at du laster ned musikkspilleren Songbird. 

Men utover det å automatisk koble på dokken, som selvfølgelig er til god hjelp, gjør de lite. 
Man får en grei musikkspiller, en nettradio med blant annet norske kanaler, alarm og en equlizer for dem som liker det. 

Vi hadde håpet vi kunne bruke dokken som klokkeradio, i og med at Philips har både radio og alarm på plass. 
Dette fungerer også på Apple-versjonene av Fidelio, men her kan du skuffende nok bare glemme det. 
Kanskje det er vi som er gammeldagse, men en skikkelig klokkeradio kunne vært en "killer-funksjon" i vår bok. 

Du finner apper på Market som kan gjøre oppsettet ditt til en klokkeradio, men det hadde vært fint å fått det servert på sølvfat. 
På samme måte klarer du sikkert til å få dokken til å koble seg automatisk til telefonen ved hjelp av andre apper, om du ikke liker Philips egne. 

Dokken kan forøvrig ikke brukes med batterier, så du kan ikke ta med deg AS851 ut i parken. 
Den har heller ingen mikrofon, så skal du prate i telefonen må du fjerne den fra dokken. 

Google må skjerpe seg 

En dokk skal hovedsaklig gjøre én ting: 
Gjøre det enkelt å bruke telefonen din som stereoanlegg. 

Philips prøver så godt de kan, men de har hatt en vanskelig jobb. 
Android er rett og slett ikke skapt for slikt, og det merkes. 
Google må få på plass flere standarder for Android-telefonene før det kan bli noe skikkelig sving over dette. 

Men med tanke på materialet Philips har hatt å jobbe med, er vi likevel imponert over hvor enkelt de tross alt har gjort det. 
Og at det ikke bare passer Android-telefoner. 
Og ikke minst hvor bra det lyder. 

Bare synd ikke appen og fjernkontrollen topper kransekaka. 

Før du gjør klart bankkortet, husk å spørre betjeningen om å få prøve den selv, med din egen telefon. 
Sjansen for at den passer er stor. 
Er du uheldig, risikerer du å kjøpe et produkt du bare får halvveis glede av. 

Men da er det neppe Philips sin feil. 

Philips Fidelio AS851 
