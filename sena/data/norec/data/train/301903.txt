Brutale kontraster
Nick Cave lager filmmusikk nå igjen. 

||| 
ALBUM: 
For tredje gang har den australske rockmusikeren Nick Cave slått seg sammen med sin landsmann Warren Ellis (ikke identisk med den britiske tegneserieguruen) og lagd et soundtrack. 

Etter å ha tonsatt en australsk og en amerikansk western, har de denne gangen lagd musikalske kulisser til «The Road» (på norsk «Veien»), filmversjonen av den apokalyptiske romanen med samme tittel av Cormac McCarthy. 

Musikken framføres av Nick Cave på piano, Ellis på fiolin og ellers en gruppe på sju strykere og en perkusjonist. 

Stort sett duver det av sted i melodiøs melankoli, med en tone av mollstemt skjønnhet. 

Den brutale kontrasten blir flere futuristiske industrirock-partier. 

Det er ikke vanskelig å tenke seg at denne motsetningen fungerer til filmen. 
Men løsrevet er de rolige partiene å foretrekke, som et dystert, men vakkert komp til en klode som i all stillhet smuldrer opp og blir til ingenting. 
