Bournes «lillebror»
«The Bourne Legacy» er en effektiv thriller, men når ikke helt opp til storebror Jason Bourne-trilogien. 

Den har ikke samme nivå hva rastløs energi angår, og den jagede agenten, solid spilt av Jeremy Renner, er skrudd sammen med enklere referanser enn Matt Damon som Jason Bourne. 

Renner har god fysisk utstråling som agent Aaron Cross, som i likhet med Jason Bourne har oppgitt sin identitet for å fungere som en potensiell drapsmaskin på vegne av de hemmeligste av de hemmelige CIA-operasjoner. 

Men i motsetning til Bourne, grubler Cross lite over sin bakgrunn. 
Det gjør han til en mer ordinær actionfigur. 
Regissør Gilroy (manus på de andre Bourne-filmene) gjør intrigen vanskeligere enn nødvendig fra starten, og avslutter med en for lang forfølgelsesscene. 

Men imellom er det nerve, driv og tett samspill mellom de jagede (Renner og Weisz) og de nådeløst kyniske lederne i etterretningen. 
