«Meir» Kvelertak er mer av det gode
Norges beste rockeband om dagen innfrir på alle plan på etterlengtet oppfølger. 

ALBUM: 
Det er i sannhet ingen lett oppgave å skulle følge opp en av de sterkeste albumdebutene noensinne her i landet. 
Men kanskje fordi Kvelertak i utgangspunktet aldri var et spesielt ambisiøst band, synes ikke oppgaven helt umulig allikevel. 
Mye av magien ligger nemlig nedfelt i selve det musikalske uttrykket. 

Kanskje uten at de helt var klar over det, var deres egen Stjernepose av musikalsk hardrock-snop såpass unik og slagkraftig sammensatt at rockfans i alle fasonger og verdenshjørner ønsker en bit av den. 
Med andre ord, det beste Kvelertak kan gjøre med saken er rett og slett å senke skuldrene og gjøre mer av det samme. 
Og «Meir» er fremfor alt mer av det samme og, tja - litt mer av alt. 

Klassisk Kvelertak 

Rammeverket er fortsatt en tøylesløs lek med alt fra black metal og hardcore til punk og classic rock. 
Helst litt av alt i en og samme låt. 
Etter en episk overturelignende sak, er det rett på i godt gammelt slag med «Spring Fra Livet». 
Hvor umiddelbare riff og melodier smelter sammen med hamrende black metal-trommer, mens Erlend Hjelvik vræler slagordaktige punchlines som «Du må springa fra livet før det tar deg igjen». 

Mer nyansert 
Det som kanskje i størst grad skiller «Meir» fra debuten, er instrumenteringen og arrangementene. 
Særlig i de mer langstrakte låtene som kommer mot slutten. 
Det er rett og slett mer for ørene for de som liker å sette seg ned med headset og lete etter finurlige detaljer. 
Kvelertak har tre gitarister og det høres godt i både harmonier og de mange heftige solopartiene. 
Sjekk for eksempel det Metallica-aktige brekket i «Månelyst». 

Enkelte vil kanskje hevde at debuten har sterkere enkeltlåter, men det er ikke viktig i denne sammenhengen. 
«Meir» har et større musikalsk spenn, en mer utbrodert produksjon og mer nyansert dynamikk. 
Enkeltprestasjonsmessig er den også sterkere - for eksempel synger Erlend Hjelvik bedre enn noen gang. 
Vi snakker en totalpakke som er helt suveren. 
