Konsertanmeldelse:Kygo 

Kygo er foreløpig en større stjerne i studio enn han er på scenen. 

STED: 
Findings Festival, Oslo 

PUBLIKUM: ca. 7000 

Som VG tidligere har skrevet, har en rekke fans av Kyrre «Kygo»Gørvell-Dahll uttrykt bekymring over at 22-åringen har signert platekontrakt med Sony, et av verdens største plateselskaper. 

Man tar seg i å undre over uro for at Kygo skal forlate undergrunnen. 
Uttrykket hans er jo allerede så kommersielt anlagt at det er vanskelig å se hvordan han skal kunne strømlinjeformes til det ugjenkjennelige. 

Han gjør da også sin entré på nykomlingen Findings Festival og Bislett stadion med sin bejublede remiks av Ed Sheerans «I See Fire», og slik kan man trygt si at han går hardt ut i publikumsfrieri, og mykt musikalsk. 

Scenen er stor, grå og ribbet for spesialeffektene kveldens hovedattraksjon, Avicii, ganske sikkert har med seg rikelig av. 

Dermed blir det ikke mye annet enn en kar i lysgrå genser og hvit cap å titte på. 
Publikum synes vel så opptatt av å konversere med hverandre som å følge med på scenen; det er ikke vanskelig å klandre dem. 

Men det er heller ikke vanskelig å like det man hører. 
Kygo har en for lengst gjenkjennelig stil, med smektende lyd og midtempo-beats som ligger nært Café Del Mar-soundet fra 15 års tid tilbake. 
Det var salgbart, det også. 

Hans spesialitet er remiksing av gammelt gull. 
Han introduserer sin versjon av Blackstreets eviggrønne R&B-perle «No Diggity» et kvarter uti settet. 
Den følges av hans ypperste verk, den balearisk suggererende remiksen av Marvin Gayes «Sexual Healing». 
Kygo har greid å gjøre dette monsteret av en vuggesang enda mer sensuell, utvilsomt en bragd. 

Hans VG-listeherjende remiks av svenske Seinabo Seys «Younger» vekker publikum kraftig til live mot slutten. 
Da sitter man igjen med en følelse av å ha sett en fin showcase for en ung up-and-coming-stjerne, som trenger mer miksetrylleri og øyekonfekt før man kan hylle ham som en briljant DJ. 
