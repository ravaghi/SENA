Film:Snodige Sean 

Her kommer en melankolsk snodighet, en sjanger- og temamessig eventyrblanding det sannelig ikke er lett å bli klok på. 

Hør her: 
Sean Penn som en avdanket depressiv popstjerne fra 80-tallet - en krysning mellom Robert Smith og Pete Burns - sminket, med femi gange og stemmen en oktav lysere, på nazijakt gjennom den amerikanske midtvesten! 
Et farskompleks er utgangspunktet for den snurrige roadmovien vi blir med på. 

Etter at faren, som han ikke har hatt kontakt med på 30 år, dør legger Cheyenne ut på tur for å fullføre farens livsprosjekt: 
Å hevne mannen som torturerte ham i Auschwitz, som fortsatt skal være i live et sted i USA. 
Reisen blir Cheyennes måte å bearbeide sorgen og angeren han har i seg for ikke å ha besøkt faren oftere. 

Mange vil falle av og riste på hodet av Penns innøvde særtrekk og selvmedlidende ytre den første seige halvtimen. 
Han - og filmen baler rundt på stedet hvil altfor lenge på eks-stjernes slott utenfor Dublin. 

Lett å elske er Cheyenne ikke, men smått om senn blir turen verdt å være med på - og i møtene med amerikanske «vanlige» folk tyter det fram livsvisdom mellom linjene. 

Innimellom er filmen rar bare for å være det - en enorm whiskeyflaske som stanser trafikken, en gammel indianer som spaserer uten et ord ut i otta. 

Slike ting er unødvendig rusk, pretensiøse markører i en ellers severdig raritet. 
Som bonus får man en aldeles suveren bonusopptreden i form av et musikalsk intermesso selveste David Byrne. 

ØYSTEIN DAVID JOHANSEN 
