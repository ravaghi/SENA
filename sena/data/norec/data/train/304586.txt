Rømte fra krig til «ny» ørken for å spille inn plate
Tinariwen viser snarveien inn til Saharas sjel. 

ALBUM: 
Det finnes sikkert fantastisk mye god musikk i Afrika som vi aldri får høre eller høre om. 

Tinariwen, også kalt Saharas Rolling Stones, har klart det de færreste får til - å skaffe seg et navn utenfor sitt eget kontinent. 

Kidnapping 
De har trosset islamistenes forsøk på å forby musikken og kidnapping av et av medlemmene, Intidao, som ikke er med på dette albumet. 

Mali mangler dessuten det meste av infrastruktur, så her er det virkelig gode vekstvilkår for «the blues». 

Joshua Tree Tinariwen, som hører til tuaregfolket, har alltid vært forbundet med ørken. 
Forrige album ble spilt inn i Algerie. 

På grunn av uroligheter hjemme i Nord-Mali måtte de finne en annen ørken å spille inn også sitt sjette album. 

Valget falt på Joshua Tree i California, myteomspunnet etter at det var her Gram Parsons kiste ble brent. 

Repeterende 
Men musikken er den samme. 
Det vil si, forrige album, Grammy-belønte «Tassili» (2011), var ei akustisk perle. 
Med unntak av avsluttende «Aghregh Medin», er de tilbake i det elektriske uttrykket, med den enkle gitarlyden og de repeterende og messende temaene som kjennetegner den. 

Blant gjestene er poeten Saul Williams, som resiterer på den suggererende åpningen «Toumast Tincha» (på engelsk), og Fats Kaplin på fele på «Imidiwanin Ahi Tifhamam», to av de få sporene som bryter med den noe konforme - og tilbakelente - stilen. 

Nettopp det å finne en større variasjon i uttrykket er utfordringen til dette bandet, som jeg føler speiler mye av Saharas sjel. 
