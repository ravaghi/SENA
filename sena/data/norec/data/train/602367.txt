Beethoven-fest med Bellincampi
Et stort publikum ville nesten ikke slippe Bellincampi av podiet etter Beethovens sjuende symfoni torsdag kveld 

Beethovens livlige sjuende symfoni innbyr til dans i første og tredje sats til dels også i fjerde. 
Og dans ble det, ikke sånn bokstavelig ment, men inni hodene våre. 
Ikke for det, Bellincampi nærmer seg sterkt det dansante når han understreker aksenter, fremhever instrumentgrupper, plutselig demper det hele eller varsler ett av de mange utbrudd som er så typiske for Beethoven. 

Andresatsens alvorlige tyngde ble også understreket, både i tempo og uttrykk. 
Særlig påfallende var det at de sterke partiene fikk stråle fullt ut. 
Og så hvordan lyden nesten forduftet i innledningen til det vidunderlig fugerte partiet mot slutten av satsen. 

Det var en kontrastrik Beethoven-symfoni vi fikk, etter min smak akkurat slik Beethoven skal klinge. 
Jeg kunne ønske meg en hel serie med samtlige ni symfonier, gjerne med Bellincampi som maestro. 

Schumanns cellokonsert fra 1850 fikk en nydelig fremførelse av den unge tyske cellisten Julian Steckel. 
Varm, fin tone, et sterkt kroppslig uttrykk, var innlevelse i musikkens vesen, alt gjorde Schumann-konserten til en nytelse for øre og sinn. 
Steckel fikk varm og langvarig applaus, og kvitterte med et morsomt stykke av Prokofiev. 

Konserten ble innledet med Stig Nordhagens verk Huldra fra 2013. 
Når vi skal høre ny musikk er det en ekstra glede at det er en av orkesterets egne som står bak verket. 
Han skrev det på bestilling til Ungdomssymfonikernes førtiårsjubileum. 

Det er en ganske rocka og temperamentsfull hulder vi hører. 
Forankret i tonalitet fra folkemusikken syns jeg også å merke en arv fra Eivind Groven og Geirr Tveitt. 
Det er ingen dårlig arv å føre videre. 

Her var vel mer eksplosivitet enn mystikk i verket, men med tanke på at det er beregnet på både unge utøvere og et ungt publikum vil jeg si det er et vellykket verk. 

Før konserten begynte presenterte styreleder i Sparebanken Sør, Stein Hannevik, en ny stiftelse på ti millioner kroner som skal skaffe gode instrumenter til KSO. 
En gledelig melding. 
Så tør jeg gjenta mitt ønske fra tidligere, at noen snart sørger for å skaffe Kilden det instrumentet som fullfører konsertsalen, nemlig orgelet. 
