Hvem tror du at du er?
Bjarne Brøndbo har «finnj» i blodet. 

ANMELDELSE: 
«Hvem tror du at du er?» 

TV: 
I vår fragmenterte samtid er det godt å merke at Krinken er seg sitt kulturhistoriske ansvar bevisst. 
NRK skal binde folket sammen og hva er vel da bedre enn å la kjente nordmenn ta seg en pause fra hverdagens kjas og kjendisfjas for å granske slekta? 

«Finnj» Selvsagt kan reklamekanalene lage programmer om slektsgranskning, men har du først blitt med Bjarne Brøndbo tilbake til tømmerfløtere på 1800-tallet, er det en fordel å ikke bli forstyrret av høylytt evangelisering på vegne av billige tellerskritt og hygieniske produkter med god sugeevne. 

På den opprinnelige statskanalen kan du de nærmeste ukene ble kjent med forfedrene til åtte ganske så ulike nordmenn: 
Christian Ringnes, Benedicte Adrian, Mari Maurstad, Unni Lindell, Kåre Willoch, Petter Schjerven og Kristin Krohn Devold. 

Men først ute er den aller mest folkelige i oktetten, Bjarne Brøndbo, vokalist i D.D.E. og trønderrockens fremste representant etter'n Åge. 

Brøndbo reiser først rundt i lokaltraktene i Nord-Trøndelag for å finne ut hvorfor han er musikalsk og glad i turnélivet. 
Han besøker sine foreldre, tanter og andre som sitter klare med kaffe, vafler og gamle fotografier. 

Brøndbo hørte i oppveksten at han skulle ha «finnj» i blodet og har ofte lurt på hva det egentlig betyr. 

Nå ser han på bildet av bestemor Lilly, som har «høye kinnbein» og «litt skjeve øyne» og lurer på om han muligens er finne, same, tater eller eskimo. 

Mange søsken 
Jeg skal ikke avsløre for mye, men namsosingen er innom både Trondheim, Tyskland og de østlandske skoger før han er fornøyd. 
Etterpå er både han og jeg en del klokere: 
Det blir mye arkiver og fyllepennskrevne skattelister, men også små innslag med relevant kulturell, politisk og økonomisk historie. 
Det var andre tider før i tida, man kunne gjerne ha ti søsken og se tre av dem vokse opp hos slektninger. 

«Hvem tror du at du er?» gir også en rekke slektsforskere, lokalhistorikere og arkivarer muligheten til å vise hva de kan, i beste sendetid. 

Neste uke blir det en litt annen stemning (og sosiolekt) når Christian Ringnes, «landets siste gentleman», skal dykke ned i en noe fyldigere dokumentert slektshistorie. 
