Rik, oversett frue møter ung mann
Her kommer nok en film om forbudt kjærlighet fra en italiensk regissør. 
Visst kan temaet utroskap være interessant, men ikke når det lander i et melodrama med svak troverdighet. 

I vinter snakket den knapt 50-årige, britiske Kristin Scott Thomas et plettfritt fransk i filmen «Oppbruddet». 
I rollen som forsømt legefrue innleder hun et forhold til en spansk håndverker. 

Nå gjør jevngamle Tilda Swinton noe lignende – utfolder seg utmerket på italiensk og spiller husfrue i den rike familien Recchi i Milano. 
Under lysekronene, i de store stuene, omgitt av tjenerskap, tre voksne, vakre barn og en kjølig, innesluttet ektemann – hvem forelsker den seksuelt forkomne damen seg i, mon tro? 

En yngre, vakker mann lenger ned på klassestigen. 
Sett det før? 
Ja. 

Selvfølgelig kan seksuell tiltrekning krysse sosiale grenser. 
Men regissør Luca Guadagnino gjør den svartskjeggede mann for anonym, snill og blek til at jeg tror på dragningens uavvendelighet. 
En felles interesse for matlaging blir et for svakt bindeledd. 

Men det er et godt filmatisk grep av regissøren å innlede med snødekte, frosne Milano-gater som akkompagnement til kulden i huset Recchi. 
Som talende kontrast iscenesettes elskov i det fri ute i sommerenga, med naken hud omgitt av fargerike blomster og summende insekter. 

Å, alle disse filmer om utroskap. 
Når klærne er kastet og broene er brent, kommer alltid det fryktelige øyeblikk da familien forstår hva utbryteren har gjort. 
Dessverre tyr regissøren her til et dødsfall som virker melodramatisk på meg. 

Det beste med «I 
Am Love» er Tilda Swinton som spiller tilbakeholdt, men samtidig åpner sprekker inn mot undertrykte lengsler etter nærhet og begjær, helt til eksplosjonen kommer. 

Synd da at hun ikke har fått et bedre manus. 
