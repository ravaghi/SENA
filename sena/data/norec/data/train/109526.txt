Spillanmeldelse:Råbra Riddick 

Glem den skuffende «Riddicks krønike»-filmen. 
Det er i spillenes verden råtassen Riddick virkelig hører hjemme. 

Spill basert på filmer er bortimot per definisjon dårlige. 
Og spill basert på dårlige filmer er som regel horrible. 

Svenskene i Starbreeze har derimot andre, mer høytsvevende ambisjoner for Riddick - rollefiguren Vin Diesel skapte i den fantastiske filmen «Pitch Black», og som han forsøkte å kjøre i grøfta med den ikke fullt så vellykkede oppfølger-filmen. 

Og årsaken til at dette fungerer såpass bra som det gjør, er at Starbreeze - med Vin Diesels velsignelse - har løsrevet seg fra filmene og skapt to spill som står ekstremt godt på egne ben. 

De har forstått rollefiguren Riddick, dette superbarske, bortimot overnaturlig effektive rovdyret av en mann og bygget spillopplevelser som stryker dette rovdyret med hårene. 

Ikke fullt så bra av Diesel:Wheelman 

Selv om Vin Diesel gjør sitt beste for å kalkunifisere «Assault on Dark Athena» med noen av spillhistoriens mest hårete one-liners, trår Starbreeze hele veien gjennom på riktig side av grensen mellom det overlegent kule og det gremmende cheesy. 

Du spiller en nådeløs og lydløs jeger på romskipet Dark Athena i en historie som er en direkte fortsettelse av begivenhetene i «The Chronicles of Riddick: 
Escape From Butcher Bay». 

Det er en slags «Splinter Cell» møter «Manhunt» med de kalde metallmiljøene fra «Alien»-filmene som kulisser. 
Et «stealth»-actionspill med en voksen tone, glimrende regi, troverdige machoroller, herlig spillbarhet og tonnevis med sitrende spenning. 

Starbreeze blander sniking i mørket med utforsking og puzzles, dialog-trær i adventure-ånd, hektiske «shoot-outs», miljønavigering fra plattformgenren og nådeløs ultravold. 

Resultatet er simpelthen helt herlig. 

Og det gjør definitivt ingen ting at hele «Escape From Butcher Bay» også er inkludert i denne overbevisende pakken, det holder seg faktisk overraskende godt den dag i dag. 

PS: 
I salg fra fredag 24. april. 
Spillet er testet på Xbox 360. 

Les også disse ferske anmeldelsene: 

Lanseringstrailer fra PC-, PS3- og 360-spillet The Chronicles of Riddick: 
Assault on Dark Athena. 
