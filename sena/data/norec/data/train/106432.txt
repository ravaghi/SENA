Kraftfull og praktfull
Regi: 
Martin Scorsese. 
Genre: Action/Drama. 
Amerikansk. 
15 år, frarådes under 15. 

STJERNER: 
Matt Damon, Leonardo DiCaprio, Jack Nicholson, Mark Wahlberg, Martin Sheen, Alec Baldwin, Ray Winstone. 

HANDLER OM: 
En purk blir skurk for å gå undercover hos Bostons råeste kriminelle. 
En skurk blir purk for å beskytte virksomheten til samme mann. 
De to kjenner ikke hverandres identitet. 
Men langsomt, langsomt fører stadig blodigere hendelser dem sammen. 
Og den enes overlevelse eller død blir avhengig av den andre. 
Og omvendt. 

DOM: 
I to timer er dette en grandios oppvisning av en voldelig krimthriller, der særlig Jack Nicholson gjør en vanvittig oppvisning som «gudfar». 
Man har jo unektelig sett denne eksepsjonelle skuespilleren i en del ville roller gjennom årene. 
Dette er helt på linje med det aller beste han har gjort. 

Men hverken Matt Damon eller Leonardo DiCaprio ligger langt etter. 
En minneverdig trio! 
Regilegenden Martin Scorsese er her tilbake til det han kan aller best (etter å ha forskrevet seg på «Gangs of New York»): 
Mennesker utlevert til sine mest grunnleggende instinkter, hemningsløs presset av kriminalitet, vold og pliktfølelse i et klassisk amerikansk skjebnedramas enorme format. 

I to timer er det simpelthen det perfekte voldsdrama! 
Denne anmelderen synes nok at Scorseses voldsomme konklusjoner av historien etter hvert ligner på en «enkel vei ut» enn på virkelig smartness og intelligens - som filmen hadde kledd atskillig bedre. 
Men uansett er Scorsese igjen svært nær det beste han har gjort i genren. 
Og vi snakker altså om mannen som laget «Taxidriver» og «Mafiabrødre». 
