Draumir:«Frozen Moments/Seeking My Distance EP» 

(Little Hill Records/Playground) 

En drøm for ørene 

Oslo-kvartetten Draumir er fortsatt en godt bevart hemmelighet for de fleste, vil jeg tro. 
Som navnet vitner om, skaper Draumir drømmende og melankolske stemninger, med klaver/gitar og fiolin som de bærende instrumentene. 

Alexandra Bråten og Jo Inge Johansen Frøytlog deler på vokalarbeidet, og hennes kjølige og luftige stemme balanserer godt hans varme og dype. 
«Frozen Moments» er en blå og jazzaktig perle av en låt, mens «Seeking My Distance» gir assosiasjoner til sigøynernes/østeuropeisk musikktradisjon. 
Men så er også platen spilt inn i Slovenia, med The Walkabouts' Chris Eckman i produsentstolen. 

Bonussporene «No Fashion» og «Up The Hill» ligger tett opp til henholdsvis Nick Drake'sk og Radka Toneff'sk stemning, og er vakre låter, selv om de mangler den samme treffsikkerheten som tittelsporene har. 
Uansett er denne EP'en en ytterst behagelig og gledelig overraskelse og ikke minst en skikkelig appetittvekker med tanke på albumet som visstnok kommer til høsten. 
