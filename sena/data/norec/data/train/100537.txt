Kastrert superhelt
Spider-Man har blitt en superhelt uten superkrefter. 

I filmverdenen har superheltene fått en ny vår, med flere store årlige Hollywood-produksjoner om maskerte menn og kvinner med superkrefter. 
Slikt blir det spill av, men ikke alltid like storslagne som filmene. 

I «Spider-Man: 
Friend or Foe» styrer du Peter Parker i edderkoppdrakten sin, som må alliere seg med sine verste fiender for å slåss mot en trussel fra verdensrommet. 
Med en valgfri partner legger han ut på en verdensomspennende reise, der det skal slåss mot diverse hologrammonstre fra det ytre rom. 

Og det blir mye slåssing. 

Spillet er nemlig lagt opp som svært mange andre spill i sjangeren. 
Alene eller sammen med en kompis går du fra rom til rom og grisebanker alle skumlingene som dukker opp. 
Igjen og igjen og igjen. 
Det blir repeterende og etter hvert ganske så kjedelig. 

Spider-Man har omtrent blitt fullstendig kastrert. 
I spillet kan han ikke en gang klatre på vegger, og ramler man utfor et hustak dør han, noe som er stikk i strid med mytologien rundt figuren. 

Han har rett og slett blitt tilpasset en helt generisk spillfigur, og utviklerne har knapt forsøkt i ivareta hans unike krefter som burde gjort ham til en kul spillfigur å kontrollere. 

Innimellom de evige slåsskampene, må du bruke hjernen din på avanserte oppgaver som å trykke på en knapp for å åpne en dør. 

Allikevel er ikke dette en totalslakt. 
Kontrollen av figurene er faktisk ganske stram, og man kan få til noen imponerende slåsskamper til tider. 
Spillet mangler dybden til andre slåssespill, men det ser i hvert fall ganske spektakulært ut av og til. 

Muligheten for at en kamerat kan slenge seg med midt i spillet og styre partneren til Spider-Man er også ganske fornøyelig. 
I en liten stund. 
Etter å ha spilt en time med min sønn på seks, var han dritlei av å bare gå rundt og banke opp slemminger som aldri tok slutt. 

«Spider-Man: 
Friend or Foe» er et generisk slåssespill, og en bortkastet bruk av en super lisens. 

PS: 
Spillet er testet på PlayStation 2, Xbox 360 og Nintendo Wii. 
Det er ingen merkbare forskjeller mellom versjonene, bortsett fra at du må vifte litt med Wii-kontrolleren av og til på Nintendo Wii. 
