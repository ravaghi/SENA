Snoop Dogg:«R&G - Rhythm and Gangster: The Masterpiece» 

(Geffen/Universal) 

Skuffende Snoop 

Snoop Dogg bruker mye av tiden sin på å være skuespiller, klesdesigner og TV-stjerne. 
Nå er vestkyst-gangstarapperen tilbake med sitt sjuende studioalbum. 
Men heller ikke denne gangen klarer Snoop å levere varene slik han gjorde på den nå elleve år gamle «Doggystyle». 

Det begynner så bra med «I Love To Give You Light» og den minimalistiske singlen «Drop It Like It's Hot» med Pharrell, men i løpet av 80 minutter utvikler «R&G - Rhythm and Gangster: The Masterpiece» seg til en ganske så kjedelig affære. 
Det høres godt at stjerneprodusentene The Neptunes har en finger med i spillet på nevnte singel, «Perfect» og «Signs», og som seg hør og bør på enhver hip-hop-utgivelse, har Snoop fått med seg et gjestelag bestående av 50 Cent, Lil Jon, Bootsy Collins, Nelly og Justin Timberlake. 

Spesielt kjedelige er r'n'b-innslagene, som «Fresh Pair Of Panties On» og «I'm Threw Witchu». 
Men på den andre siden er Curtis Mayfield-låta «No Thang 
On Me» med Bootsy Collins en høydare. 

MARIT AABY VEBENSTAD 
