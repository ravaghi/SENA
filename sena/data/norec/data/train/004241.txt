Flåklypa Grand Prix
Tidenes norske filmsuksess har fått behandlingen den fortjener! 

Norgeshistoriens største kinosuksess er endelig tilgjengelig i HD på Blu-ray, og har fått den behandlingen den fortjener! 
Bilde og lyd er nær førsteklasses og ekstrastoffet er rikt og informativt, om enn noe tørt formidlet. 

Det er også flott å kunne konstatere at Ivo Caprinos snart 40 år gamle film fremdeles imponerer med sin detaljrikdom og flotte stop-motion-animasjon, samt at den også holder et høyt nivå rent filmatisk. 

Har du noen som helst varme følelser for Flåklypa Grand Prix, er dette en Blu-ray du rett og slett er nødt til å eie! 

FILMEN 

Du kjenner selvsagt historien. 
Sykkelreparatør Reodor Felgen og hans medhjelpere, Solan og Ludvig, får økonomisk støtte av oljesjeiken Ben Redic Fy Fazan til å konstruere racerbilen Il Tempo Gigante. 

Dermed kan de utfordre den sleipe Rudolf Blodstrupmoen i det spektakulære racet Flåklypa Grand Prix. 

Selv sett med 2013-øyne, er det det ikke det minste rart at denne filmen fra 1975 ble en gigantsuksess. 
Kjell Aukrusts figurer og miljøer formidles helhjertet gjennom et morsomt manus, forfattet av Aukrust selv, sammen med Ivo Caprino, Remo Caprino og Kjell Syversen. 

Det lille teamet fra Caprino Studios gjorde et godt arbeid med å produsere dukkene, kulissene og de ulike kjøretøyene vi ser i filmen. 

Caprinos regi, animasjon og klipping er også førsteklasses. 
Rett nok ville filmen sikkert holdt et noe høyere tempo om den var produsert i dag, men jeg vil ikke ha en eneste filmrute forandret! 

Når selve racet starter, endrer filmen uansett tempo, fra bedagelig til forrykende! 
Det neste kvarteret er intet mindre enn en filmatisk bragd, med en forbilledlig oppbygging og spenningskurve. 

Filmens fantasi er rik, humoren folkelig og de norske stemmene (blant andre Kari Simonsen, Toralv Maurstad, Rolf Just Nilsen, Wenche Foss og Frank Robert) er med på å gi figurene varme og morsomme personligheter. 

Det samme gjelder den fine musikken, komponert av danske Bent Fabricius-Bjerre, som er evig nynnbar, stemningsskapende og fyller meg med søtladen nostalgi av den gode sorten. 

BILDET 

Flåklypa Grand Prix gikk igjennom en flott restaurering foran utgivelsen av DVD-boksen Caprinos eventyrlige verden i 2005. 
I 2010 ble den ytterligere forbedret til en ny DCP-kopi for kino. 

Og nå er den altså endelig sluppet i 1080p på Blu-ray. 
(Her kan du for øvrig også se den urestaurerte utgaven av filmen, enten for å sammenligne med den restaurerte, eller for å se Flåklypa Grand Prix i sitt opprinnelige format.) 

En slik oppløsning kan avsløre mange feil og mangler, men kvaliteten er heldigvis svært god. 
Vi får skarpe, glassklare bilder med solide kontraster og en rik fargepalett. 
De intrikate detaljene springer virkelig ut, som oljemalingen på Reodors møbler, maskene i Solans klær eller piggene i Ludvigs pels. 

Det er også mye lettere å se teksturen i de detaljrike omgivelsene. 
HD-oppløsningen avslører også små skjønnhetsfeil, for eksempel glipper mellom bilbane og terreng, som kanskje ikke var så synlige å se på kino, VHS eller DVD, men det gjør ikke så mye. 

Originalnegativet har vært igjennom en avkorningsprosess, noe ekstrasstoffet forteller mer om. 
Resultatet er et glassklart bilde, som nesten ser ut som om det er filmet med et moderne digitalkamera. 

Jeg hadde kanskje foretrukket en anelse mer forsiktig avkorning for å beholde et mer filmatisk utseende. 
Og i et par små tilfeller ser jeg at deler av bildet inneholder piksler som åpenbart er frosne, som når Soline sitter i Rolls Royce-bilen utenfor huset til Reodor. 

Men filmen er ellers praktfullt restaurert, blant annet med sømløse digitale utvidelser av det originale bildet for å utfylle 16x9-formatet. 

LYDEN 

Originallyden til Flåklypa Grand Prix var i mono. 
Den er valgbar på denne Blu-rayen, dersom du helst vil oppleve filmen akkurat slik den ble presentert på kino ved premieren. 
Men lyden har senere gjennomgått flere forandringer foran nyutgivelser på kino og DVD, og er også frisket opp til denne Blu-ray-utgivelsen. 

De fleste vil nok være strålende fornøyde med den remiksede lyden i DTS-HD MA 5.1, som er det automatiske valget. 
Her har man tatt utgangspunkt i de originale lydene, og mikset det smakfullt i alle kanaler, uten å gå på akkord med det originale uttrykket. 

Tale, musikk og lydeffekter opptrer i et klart og godt definert lydbilde. 
Alt høres ut slik jeg husker det fra kinoen på 1970-tallet, bare mye bedre. 

Den sekvensen som nyter best av oppgraderingen, er selvsagt det avsluttende billøpet. 
Motorduren fra Il Tempo 
Gigante er tidenes tøffeste billyd (en kombinasjon av båt- fly- og bilmotor i følge ekstrastoffet), og får boltre seg vilt på dette lydsporet, sammen med de andre iltre racerbilene i løpet. 

Det er også her vi får de tøffeste basslydene, som når det smeller i motoren til Il Tempo Gigante, eller når den kommer kjørende bak kamera og suser inn i bildet med et skikkelig drønn! 

Det finnes også svensk, dansk, finsk og engelsk lydspor på Blu-rayen, samt norsk og engelsk tekst. 
(Utgivelsen er også sonefri, og kan dermed sees i alle deler av verden, så lenge man har PAL-kompatibel Blu-ray-spiller.) 

EKSTRASTOFFET 

Flåklypa Grand Prix er spekket med ekstrastoff. 
Det starter allerede når du åpner det forseggjorte coveret. 
Da avdekkes en stripe med original 35mm-film fra en kinokopi. 

I min Blu-ray fikk jeg fem bilder av Sjeik Ben Redic Fy Fazan på sin stol under billøpet. 
Dette er en fin gest til fansen! 
(Filmen utgis også som en dyrere gaveboks med figurer av Reodor, Solan og Ludvig). 

På disk 1 finnes interessante originalmanus til både filmen, og den påtenkte tv-serien Flåklypa TV og radio, som NRK heldigvis refuserte. 
«Heldigvis», fordi det var årsaken til at arbeidet med filmen i det hele tatt ble påbegynt. 

Disse sidene gir et interessant innblikk i hvordan TV-serien kunne ha blitt, og hvordan filmen ble planlagt. 

På disk 2, som er en DVD, kan vi se en nyprodusert dokumentar, kalt Før, under og etter Flåklypa Grand Prix. 
Her forteller Remo Caprino om filmens forhistorie, produksjon og suksess. 
Han er ikke bare sønn av regissøren, men også produksjonsansvarlig, assisterende regissør og en av manusforfatterne. 

Dette er både informativt og interessant, der Caprino med enkle virkemidler tegner og forklarer hvordan filmen ble produsert, og det utrolige arbeidet som lå bak. 

Dokumentaren har riktignok et svært tørt, stivbeint og hjemmesnekret preg over seg. 
Og når synsvinkelen er 100% subjektiv, kan mistanken om å mele sin egen kake fort vekkes. 
Det kunne vært interessant å se en ekstern dokumentarist behandle dette stoffet, en som er mer dreven i faget og som ikke har investert private følelser i filmen det hele handler om. 

Men Remo Caprino er selvsagt i sin fulle rett til å styre ekstrastoffet slik han vil, og dokumentaren inneholder personlige kommentarer og betraktninger som gir verdifulle innblikk i hvordan denne klassikeren ble til. 

Pass også på å få med deg det NRK-produserte programmet fra 1976, som handler om mye av det samme, men der Ivo Caprino selv forteller engasjert om produksjonen i detalj. 
Denne 37 år gamle filmen gir pussig nok et mye mer lekent og levende blikk på produksjonen enn den nyproduserte dokumentaren. 

KONKLUSJON 

Flåklypa Grand Prix er en essensiell film. 
Den er av mange ansett som Norgeshistoriens beste film, selv om en stor kåring gjort av Rushprint i 2011 (som undertegnede ikke var med på) bestemte at Erik Løchens Jakten fra 1959 er nummer 1, med Flåklypa på en uvant andreplass. 

Den førstnevnte er det få som har sett. 
Det hersker ingen tvil om at sistnevnte er tidenes norske publikumssuksess. 
Det gleder meg at den nå er tilgjengelig i dagens beste videoformat, på en måte som yter filmen full rettferdighet! 
