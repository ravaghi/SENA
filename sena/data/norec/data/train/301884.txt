«En blanding av Wham! og Venke Knutson.Uten gode melodier.» 

Ellie Goulding - hva har alt oppstyret handlet om egentlig? 

|||ALBUM: 
Etter tre år er britene fortsatt preget av jentetsunamien som slo over øya i kjølvannet av Amy Winehouse. 

23 år gamle Ellie Goulding er siste tilskudd til singer/songwriter-treet, og har allerede blitt utropt årets stjerneskudd av BBC og Brit Awards. 

Akkurat hvorfor er derimot litt av et mysterium. 

Riktignok består debutskiva «Lights» av søtpop med islett av folk (litt) og elektronika (bittelitt), men Ellie mangler kloa. 

Her er ingen melodier som sitter i mellomgulvet eller tekster som får deg til å glede deg til verset, ingen frekkheter à la Lily Allen eller kitchen sink-realisme som hos Adele. 

I stedet får blandingen av vassen synthpop og naivisme henne til å framstå som en jordbærmilkshakeblanding av Wham! og Venke Knutson. 
Bare uten de gode melodiene. 
