Acer Ferrari 1000
Lyst på bilen, men har ikke råd? 
Denne lille røveren på 1,6 kilo sparker bra nok fra seg til å kvalifisere som erstatning til du får spart opp nok penger. 

Hva er det som har linjer som en Ferrari, høres ut som en Ferrari ( i hvert fall i oppstarten) og heter Acer Ferrari 1000? 
Jo, denne: 

LES OGSÅ: 

Ekte Ferrari. 
Vribart webkamera er plassert rett over skjermen, mens en mikrofon sitter i hengslingen. 

Spesifikasjoner: 

AMD Turion 64 X2 Mobile TL-60 @ 2,0 GHz 12,1" skjerm i bredformat (1280 x 800 piksler) 2048 MB DDR2-minne 160 GB harddisk (5400 rpm) 
DVD-brenner (ekstern) Radeon Xpress 1150 (64 MB delt minne) WLAN (a/b/g/n) GB LAN, modem, IR-mottaker, blåtann 3 x USB, 1 x FireWire (6-pins) Analog og digital lyd inn/ut Integrert webkamera og mikrofon VGA ut Trådløs mus og VoIP-telefon (blåtann) følger med Kommer med to batterier på hhv. 
3 og 6 celler Dimensjoner (eks. batt.) B/D/H: 32,5 x 22,7 x 2,8 cm Vekt 1,6 (lite batteri) eller 1,8 (stort batteri) kilo Pris: ca 18.000,- inkl. mva. 

Denne Ferrarien har altså en 12-tommers skjerm på 1280 x 800 piksler, og kontrastbelegget gjør skjermen blank og gir fine farger. 
Innsynsvinkelen er som vanlig for bærbare mindre bra, men det kan jo også være en fordel dersom du ofte bruker PCen blant folk. 
Og det er jo også hele poenget med en såpass liten og lett datamaskin - du skal kunne jobbe når og hvor du har muligheten. 

Konstruksjon 

Acer Ferrari 1000 er den første ultraportable Ferrari-PCen, og som sine større slektninger har den det samme spesielle designet som kjennetegner disse maskinene. 
Siden den kommer med to batterier veier den også inn på henholdsvis 1,6 og 1,8 kilo avhengig av hvilket batteri som er i bruk. 
For ordens skyld må vi si at det lille batteriet ikke overraskende gir det beste inntrykket, siden det store stikker ut bak på maskinen. 

I motsetning til bil-varianten er chassiset i plast og ikke metall, med et lag imitert karbon innfelt i lokket. 
Ellers har den et gjennomført sporty design med linjer i rødt. 
Kvaliteten virker også god, den er generelt hard og stiv nok til å tåle litt juling. 
Det svakeste punktet ser ut til å være lokket, som er litt for mykt etter vår smak. 

Maskinens touchpad er i bredformat og god i bruk, med skrollefelt både vertikalt og horisontalt. 
Knappene under er store og i metall. 

Tastaturet har vi heller ikke mye å utsette på; det er stille nok og ganske så behagelig, med god layout. 
Det skal dog påpekes at æ-, ø- og å-tasten er litt smalere enn de andre bokstav- og talltastene, men vi opplevde egentlig ikke det som noe problem. 
Likevel, har du tykkere fingre enn normalt kan dette være en ulempe. 

I venstre hjørne over tastaturet finner du av/på-knappen, mens høyresiden har konfigurerbare snarveisknapper og statuslys. 

Ferrarien har tilkoblinger på alle fire sider. 
Bak er det ikke så mye ettersom det meste av plassen går til batteriet (avbildet her med 6-celleren). 
Men det er likevel plass til både dokkingkontakt (Acer ezDock) og inngang for strøm. 

På venstre side finner vi hull for kensingtonlås, FireWire, USB og PC card. 
Utgang for varmluft finnes også her. 
Siden Ferrari 1000 ikke har intern optisk stasjon er det faktisk en 6-pins FireWire-kontakt på denne maskinen, som da kan levere strøm til den eksterne DVD-brenneren. 

PCens høyre kant har 2 x USB. 
GB LAN, modem og VGA ut. 

Frontpartiet er utstyrt med en 5-i-1 minnekortleser helt til venstre og IR + lyd inn og ut midt på. 
I tillegg er det her plassert to brytere som skrur WLAN og blåtann av og på. 
Høyttalerne finnes også i fronten av maskinen. 

Godt merket 

Selv om mulighetene for video ut er begrenset på denne maskinen, er den likevel nokså godt utstyrt. 
Og det er mer: en blåtann VoIP-telefon kommer med maskinen - ferdig Ferrari-merket og matchende sortfarge. 
Det samme gjelder for den lille trådløse blåtann-musa, som også har røde striper og bremselys. 
Og selvfølgelig den eksterne DVD-brenneren, som er stilig nok til at vi egentlig ikke bryr oss om at den er ekstern. 
En annen detalj er at alt med Ferrari-merket har sitt eget myke futteral. 
Også selve maskinen, så du slipper å bekymre deg om å ripe opp den eller tilbehøret. 

Det du vil ha, og noe å ha dem i! 
Fra venstre en slot-in FireWire DVD-brenner, VoIP-telefon og trådløs mus. 
Og alle har sin egen lille veske. 

En annen ting som denne Aceren har er GraviSense, en sensor som merker bevegelser. 
Dersom denne er skrudd på vil lese/skrivehodene på harddisken parkeres for å unngå skade dersom plutselige og brå bevegelser merkes. 
Flere produsenter tilbyr dette på modeller som har kvalitet og sikkerhet i høysetet. 

GraviSense kan også brukes som en provisorisk tyverialarm. 
Maskinen "låses" rett fra skrivebordet med et passord, og dersom noen forsøker å plukke opp PCen går en liten men nokså irriterende alarm. 
Dette er selvfølgelig ikke den ultimate løsningen (tyven kan for eksempel ta ut batteriet og restarte), men du unngår i det minste at noen snapper den med seg ubemerket dersom du er i nærheten. 

Ytelse 

Vi har ikke det helt store sammeligningsgrunnlaget ettersom vi ikke har testet så mange ultraportable i det siste, men aktuell er Toshiba Satellite Pro U200, som var en solid ultraportabel vi testet i sommer. 

Også den nye Apple MacBook fikk lov til å være med. 
Prisen på denne (og noen av spesifikasjonene) er langt lavere enn på Ferrarien, men den klassifiseres heller ikke som en ultraportabel. 

Prosessorene på de tre lover en interessant sammenligning. 
MacBooken har den nye Intel Core 2 Duo, mens Toshibaen i sin tid ble målt med den "gamle" Core Duo. 
Og begge prosessorene har en klokkefrekvens på 1,83 GHz. 

Ferrarien har på sin side en AMD-prosessor, og står derfor litt tilbake for Intels Core-prosessorer, som altså må sies å være bedre og raskere. 
Men en Ferrari-maskin kan jo ikke akkurat være en sinke heller, derfor har Acer puttet inn toppmodellen av AMDs mobile prosessorer: en dobbeltkjernet Turion på 2,0 GHz. 

Applikasjonskjøretid i sekunder, lavere er bedre. 

Som vi ser holder Ferrarien akkurat følge med de mer effektive Core-prosessorene, men når det gjelder utregningen av PI med kun en kjerne henger den merkbart etter. 

Høyere poengsum er bedre. 

Det er ikke store forskjellen i ytelse på disse tre maskinene. 
Jevnt over er det ingen som utmerker seg i noen spesiell retning. 

Høyere poengsum er bedre. 

Ingen av disse maskinene er noe spesielt gode når det kommer til 3D-spill, men Ferrarien med sitt Radeon Xpress 1150 er litt bedre på den nyeste grafikkteknologien. 
Maskinen er også merket Vista Premium Ready, som betyr at den skal klare å kjøre Aero-grensesnittet i Vista. 

Acer tilbyr selvfølgelig også oppgradering til Windows Vista for en billig penge. 

Batterilevetid, støy og varme 

Som nevnt kommer altså denne maskinen med to batterier som standard: et på tre og et på seks celler. 
Det minste gir naturlig nok et par hekto lavere vekt og passer sømløst med resten av maskinens form, mens det større stikker litt ut på baksiden. 

Som vi ser ikke det minste batteriet noe å dra på langtur med. 
Med kun en time er du nødt til å ha med deg det ekstra batteriet dersom du ikke vet helt sikkert at møtet ikke varer lenger enn det. 
Heldigvis er det litt mer juice å hente fra 6-celleren som holdt i to og en halv time, et helt godkjent resultat. 
Drar du med deg begge batteriene snakker vi altså om tre og en halv time totalt, og det klager vi ikke på. 

Ferrari 1000 er ingen stor (eller liten) bråkebøtte, men den utvikler for mye varme til at den klarer å bli kvitt det uten å bruke vifter. 
Viftestøyen er godt hørbar under belastning, men dersom maskinen ikke jobber forsvinner den i bakgrunnsstøyen. 
Har du den i rolige omgivelser vil du registrere at den skrur seg av og på, men spesielt plagsom er den ikke. 

Når PCen har vært på en stund blir for øvrig touchpaden varm, noe som kan være ubehaglig for enkelte. 
På denne maskinen har du dog et alternativ med den medfølgende musa. 

Oppsummering 

Acer Ferrari 1000 er et slikt produkt som noen direkte vil elske, mens andre ikke vil bry seg om forskjellen på en "vanlig" bærbar og en som er Ferrari-merket. 

Det store ankepunktet når det gjelder denne maskinen er prisen, siden den er dyrere enn de rene spesifikasjonene og ytelsen burde tilsi. 
Men på den annen side er jo det også litt av poenget... hvor moro er det vel å ha en Ferrari - enten det være seg på fire hjul eller som bærbar PC - dersom den blir så billig at alle vil ta seg råd til en? 

Så for å oppsummere: 
Ferrari 1000 er godt utstyrt og har det meste av det du skulle få bruk for. 
Men med den integrerte grafikkløsningen er dette altså ikke en 12-tommers spillemaskin. 
Det er riktignok den integrerte løsningen som i skrivende stund har best ytelse, men den er uansett ikke et av maskinens skrytepunkter. 

Ytelsen er ikke sensasjonell, men det er mer enn nok kraft til det du normalt skulle bruke en ultraportabel maskin til. 
Det finnes altså bærbare med mer guffe, men når det gjelder maskiner med AMD-prosessorer så er dette ganske enkelt så bra som du i skrivende stund får det. 

Karaktermessig ligger den på en meget sterk firer, og dersom du er en av dem som digger Ferraridesignet og har nok penger kan vi egentlig ikke komme på noen gode grunner til at du ikke skal ha lyst på denne ultraportable PCen! 
