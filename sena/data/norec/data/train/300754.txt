Mye stemning, lite prat og handling
«Far From Men» er sparsom med dialog og handling, men rik på atmosfære. 

FILM: Bad Seeds-radarparet Nick Cave og Warren Ellis har i de senere år slått seg opp som komponister av filmmusikk, og siden «The Proposition» i 2005 har de levert en rekke soundtrack som maner fram åpne landskaper og et underliggende litterært alvor. 
Og det finnes intet bilde eller plottbeskrivelse som kan gi et mer presist inntrykk av hva slags film «Far From Men» er enn det faktum at det er Cave og Ellis som står for musikken — i blant får man faktisk følelsen av at filmen er laget for å speile musikken snarere enn omvendt. 

Rettferdighet Historien utspiller seg i Algerie i 1954, og i handlingens sentrum står Daru (Viggo Mortensen) en tidligere major i den franske hæren som siden krigens slutt har jobbet som lærer på en avsidesliggende skole i fjellene. 
Det går mot krig i den franske kolonien, og forholdet mellom den arabiske befolkningen og de europeiske embedsmennene blir stadig dårligere. 

Og når en politimann gir Daru i oppgave å frakte morderen Mohamed til en fransk domstol, blir det starten på en lang og farefull reise gjennom ørkenen. 
Det er sparsomt med dialog i «Far From Men», og det lille som finnes går med til å skildre forbrødringen mellom de to hovedpersonene. 
Mohamed har drept sin fetter, og ønsker å bli dømt til døden av franskmennene for å forhindre at fetterens brødre tar hevn på hans egne småsøsken. 
Daru gjør sitt beste for å redde ham unna både arabiske opprørskrigere og franske myndigheter, og ikke uventet viser det seg etter hvert at de to har mye til felles. 

Atmosfære «Far From Men» byr på en rekke vakre landskaper, men få virkelig fengslende bilder. 
Historien gjennomsyres av en sentimental og sjarmerende humanisme, men er samtidig såpass forutsigbar at tankene rett som det er flyr av gårde til andre ting. 

Spørsmålet er om dette er et problem, eller om det rett og slett er en slik film David Oelhoffen har laget — altså ikke egentlig et drama eller en western så mye som en stemningsstudie som appellerer på samme grunnlag som Ellis og Caves soundtrack. 
Undertegnede heller mot det siste. 
