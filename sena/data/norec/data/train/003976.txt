Men in Black 3
Agentene er fortsatt tøffe i sort. 

En munnrapp afroamerikaner, en hvit kis kjipere enn norskeksamen, heftige sci fi-våpen, sprø gadgets, tørre vitser, artige actionsekvenser og MASSE romvesener? 

De svartkledde herrene i Men in Black 3 serverer en heftig og underholdende film om tidsreiser og vennskap. 

Fortid og fremtid 

Selv etter 14 år som partnere er ikke Agent J (Will Smith) og Agent K (Tommy Lee Jones) blitt særlig godt kjent. 
Sistnevnte snakker ikke, og førstnevnte har skjønt at han ikke skal spørre. 

En dag forsvinner K i løse lufta. 
J må ikke bare løse mysteriet og redde planeten (og menneskeheten) – alle årene med stillhet har en forklaring, en dramatisk forklaring. 

Saken tar J til 60-tallet hvor han i ren Tilbake til fremtiden 2-stil må forsøke å rette på fortiden for å redde fremtiden. 

Kulturkrasj 

Forviklinger og misforståelser er morsomt, Will Smith får meg til å både le og gispe. 
Problemene som oppstår når en velkledd afroamerikaner ramler inn i et samfunn som fortsatt bærer preg av forskjellsbehandling mellom hvite og svarte brukes smart. 

Det er i dag lattervekkende å se hvordan Agent J reagerer når to rasistiske (hvite) politimenn stopper han i ”for fine klær og for fin bil”. 

Skildringen av New York og den amerikanske østkysten i 1969 er godt gjennomført, men betyr lite for filmopplevelsen. 
Det skjer så mye i løpet av filmens 1 timer og 45 minutter at du ikke har mye tid til å dvele. 

En scene fra Andy Warhols berømte studio The Factory mesker seg i popkulturelle referanser og vitser før romvesenene skaper god action. 

På tidsreisen møter Agent J også sin fremtidige partner. 
Den unge Agent K spilles av Josh Brolin, som på sin måte spiller en helt annen type figur. 
I motsetning til 2012-utgaven er Brolins agentfigur både morsom og snakkesalig. 

Kontrasten mellom Brolin og Le Jones’ figurer er et flott grep som gir meg en nærmere forståelse av den kompliserte bakhistorien til Agent K. 

God skurk 

Sjefsskurken, Boris the Animal, spilles overraskende nok av Jemaine Clement (kjent fra The Flight of the Concords), han gjør en knallgod jobb også. 
Overraskende er det fordi stemmen i filmen (resten av figuren er stort sett digitalt animert) er så langt unna den forsiktige fremtoningen han er kjent for. 

Selv om det er mye ”eye-candy” i Men in Black 3 er det manuset og skuespillerne som leverer humoren. 

Hele filmen viser at Men in Black 3 flyter på mange rike historier, med materiale nok til flere titalls filmer. 
Ender tredje film i serien opp med å bli med publikumssuksess lik forgjengerne kan jeg garantere at det kommer flere filmer. 
Og det håper jeg det gjør 
