Svært sjarmtroll
Regi: John Whitesell. 
Med: 
Martin Lawrence, Nia Long, Emily Procter, Mark Moses. 
Am. 
Action/komedie. 
11 år. 

Big Momma er tilbake, svær, slagkraftig og stor i kjeften. 
Med Martin Lawrence i rollen er resultatet grei og godmodig underholdning. 

Morsomme menn som kler seg ut som store, bestemte damer fremkaller alltid latteren. 
Komikeren Lawrence er intet unntak. 
Som FBI-agent forkledd som omfangsrik bestemor hadde han en stor publikumssuksess med «Big Mommas House». 
Oppfølgeren er skåret over samme lest, men er utrolig nok mindre masete. 

Denne gang infiltrerer han en familie der far motvillig er involvert i lyssky virksomhet, mor jobber for mye, eldstedatteren trasser alt og alle, og den yngre datteren vil bare være en flink cheer-leader. 
Morsomst er det med den vesle guttungen som ikke vil snakke, stuper ned mot gulvet fra de fleste høyder, og som heller spiser sand enn pizza. 
Ut fra nesten ingenting skaper Lawrence en god del severdige øyeblikk, takket være timing, kvikke replikker og enkelte småfrekke detaljer. 

Filmen flyter lett i en veldreid sit-com stil, uten at overraskelsene står i kø. 
En grei komedie midt på treet. 
