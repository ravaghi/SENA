Miserabel opptur
Manus og regi: 
Bård Breien Norsk helsvart komedie - 15 år, egnet voksne 

STJERNER: 
Kjersti Holmen, Fridtjov Såheim, Kirsti Eline Torhaug, Per Schaaning, Henrik Mestad, Kari Simonsen, Marian Saastad Ottesen. 

HANDLER OM: 
Kjersti Holmen spiller Tori, kommunalt ansatt terapeut for en gruppe alvorlig funksjonshemmede. 
Tori vet alt, kan alt og har alle svar på det vesentlige: å få hennes gruppe til å tenke positivt. 
Gruppen blir innkalt til husbesøk hos Geirr, som er lam, impotent og innehaver av et vulkansk svartsinn, for å se om gruppeterapi kan hjelpe den stakkars mannen? 

DOM: 
«Kunsten å tenke negativt» er for så vidt en både liten og lavt budsjettert film. 
Men det er en gigantisk litenhet! 
Et aldeles strålende ensemble av gode skuespillere (de fleste fra Nationaltheatret, faktisk) lager en krypende og utstudert psykologisk thriller av en sortsvart komedie! 
Dette er psykiatriens «Jackass», herlig fordomsfritt, vanvittig utleverende, grusom selvplagende. 
Hele ensemblet er strålende. 
Kjersti Holmen et utstudert, renskurt helvete av en lykketerapeut, Fridtjov Såheim gustent destruktiv, Kirsti Eline Torhaug praktfullt pårørende-desperat, Per Schaaning slagferdig lammet, Henrik Mestad en presis drittsekk og jålebukk, Kari Simonsen modig og kompromissløst utleverende av kropp og sinn, Marian Saastad Ottesen sykt uttrykksfull fra halsen og opp. 
Så det er en formidabel gruppe manus- og regitalentet Bård Breien har hatt til sin dundrende langfilmdebut. 
Filmen vil definitivt skille publikum. 
Noen vil hate den. 
Men ganske mange vil har storslagen glede av - og mange timers påfølgende humring over - enda en norsk filmopptur. 
Miserabel, denne gang. 
