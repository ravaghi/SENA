Plateanmeldelse:Real Ones - «Tonight Only Tonight/The Morning After» 

Nydelig tospann. 

ALBUM: FOLKPOP Real Ones «Tonight Only Tonight / The Morning After» (Breaking Records/ Musikkoperatørene) 
Fra bergensernes side er dette å regne som to album. 
Riktignok kommer de ut samme dag, og selges fysisk samlet, men det er fremdeles «to». 
Det ene for festen, det andre, vel, albumtittelen sier sitt. 

Ikke ta fram konseptbremsa. 
PR-luringene i bandet vil selvsagt helst at disse to skal vurderes hver for seg. 

De om det - for når alt kommer til alt er utgivelsene ikke mer forskjellige enn to søsken, der morgenplaten er skjørere og mer lettknuselig og natterangelen mer tempospretten. 

Men måten disse to utfyller hverandre på gjør at ingen av dem viser sine beste sider før de spilles etter hverandre. 
Faktisk er de svakere alene. 
Samlet får vestkystcountryrocken alle sine fineste klær på, og kan nesten minne om Crosby, Stills, Nash and Young - både som seg selv og som et slags sprudlende «Basement Tapes». 

Riktig 

En parallell kvintetten selvsagt har fått klistret på seg tusenvis av ganger, men sjelden har den vært mer riktig enn nå. 
Instrumenteringen og ikke minst de tre vokalistene er det som gjør Real Ones til et av landets dyktigste band. 
Denne gangen har de også låtene som beviser det. 

Sjarmerende vimsete, sprudlende reflektert og lett overraskende. 
For det måtte åpenbart to separate utgivelser til for at Real Ones skulle føles som ett. 

BESTE LÅT: 
«Tonight Only Tonight» 

TOR MARTIN BØE 
