Spill i solen
Akkurat i tide til sommerferien: 
Her er spillet som er avhengig av solen for å virke. 

Noe for foreldre som frykter barna skal være innerotter hele sommeren kanskje? 

«Boktai: The Sun is in Your Hand» vet selv når solen går opp og ned der du er, ettersom du gir det beskjed om at du for eksempel bor i Oslo, Norge når du starter det opp. 
Helt nøyaktig er ikke dette, men det ligger sånn passe nærme. 

Har solen gått ned i den virkelige verden, er du med andre ord ille ute. 
Da våkner vampyrene og er tørste etter noe helt annet enn appelsinjuice. 
Jeg er usikker på om det kan betegnes som juks å bo nordpå, men en klar fordel har dere i alle fall. 

«Boktai: The Sun is in Your Hand» er det man kan kalle en hard nøtt for en anmelder. 
På den ene siden gjør bruken av solen det til et av de mest innovative spillene noen sinne. 
Og slikt ønsker man jo å belønne. 

På den andre siden er ikke selve spillbarheten helt tipp-topp. 
Utviklerne har liksom ikke bestemt seg for om de ville lage et action- eller et snike-spill, med det resultatet at ingen av delene kan sies å være spesielt vellykket. 

Det er klønete å sikte og skyte og like klønete å snike seg fra skygge til skygge på jakt etter sjefsvampyrenes hvilested på dagtid. 

Dessuten er spillet åpenbart laget for den første Game Boy Advance, som har spill-inngangen over skjermen. 
Game Boy Advance SP, som på alle måter er originalen overlegen, har spillinngangen underst. 
Det betyr at hendene dine ofte vil skygge for solcellen på ubeleilige tidspunkt. 

Jeg mistenker Konami for å ha overvurdert betydningen av innovasjonen her, på bekostning av å utvikle et virkelig bra spill i bunnen. 
Dette kunne ha blitt en klassiker, men ender dessverre opp med å bli en utrolig kul gimmick. 

Og det er forsåvidt nok det - så vidt. 
Men i «Boktai 2», som er under utvikling nå, bør det bli lagt mer arbeid inn i selve spillet. 

Det blir litt som med ostehøvelen: 
Uten en deilig klump med ost å skjære tynne skiver av, er det vanskelig å kalle den genial. 
