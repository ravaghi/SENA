Rått og røft
Lovlydia & the Cast of Ludo var andre mann ut på møllefesten, på lørdag. 
Lovlydia er en vokalist, gitarist og låtskriver fra Kristiansand, som har fått med seg bandet the Cast of Ludo på sin nye LP, "sound asleep". 
De to passer hverandre perfekt, både i spillestil og framførelse. 
Musikken til Lovlydia & the Cast of Ludo kan karakteriseres som indie rock, med noen elementer fra grunge. 
Spillestilen og lydbildet er rufsete, og sangene er enkle. 

Det var problemer med lyden under store deler av konserten, noe som var svært forstyrrende. 
Vokalen druknet i lyden av bandet, og bassen overdøvet nesten trommene. 
Dette ødelegger en del for bandet, og blant annet ”Better Twin”, som er en av de sterkeste låtene til Lovlydia, ble dessverre en meget kjedelig låt når man ikke hører vokalen. 

Bandet er ikke så samspilte som man kunne ønske, men sjangeren tro så er sound mer viktig enn det å spille perfekt. 
Her er det meningen at det skal være rått og røft. 
De spilte dynamisk fint, og vi fikk servert både kraftfulle og rocka låter i tillegg til noen som var mer rolige og harmoniske. 
Det er mange bra melodier og riff i sangene og publikum ser ut til å kose seg. 

Man kan tydelig høre at Lovlydia & the Cast of Ludo er inspirert av bandet Dinosaur Jr. 
Blant annet er vokalen på mange måter lik, med en nerve i stemmen hvor det nesten høres ut som den brister. 
I tillegg kan man høre inspirasjonen fra Dinosaur Jr. i instrumenteringen til bandet. 

På scenen var Lovlydia & the Cast of Ludo meget stillestående, og det var mangel på energi i musikken og blant musikerne. 
Det ble dermed ikke den store energien blant publikum heller, noe som er viktig i denne type musikk. 

På en større scene, med en mer energisk fremførelse og bedre lyd, ville nok konserten blitt bedre. 
Dessverre blir denne konserten litt for tam. 
