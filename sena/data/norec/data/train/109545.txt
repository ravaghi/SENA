Spillanmeldelse:Kort kosestund 

Det glimrende «Prince of Persia» har fått en epilog som ikke avklarer noen verdens ting. 

Blendende vakre miljøer og engasjerende plattformspillbarhet fikk meg til å hente frem de store ordene da jeg anmeldte «Prince of Persia» i fjor høst. 

Nå har Ubisoft kommet med en snaue tre timer lang epilog til spillet via Playstation Network og Xbox Live Arcade. 
Uten at jeg egentlig helt klarer å se hvorfor, denne epilogen gjør minimalt for å utvide opplevelsen fra hovedspillet. 

Utover at den dramatiske avslutningen får en noe mer sympatisk klang over seg, er dette til syvende og sist en serie utfordrende miljøer å navigere i og bosser (tre av dem, gjentatte ganger - alle fra hovedspillet) du kunne ha dyttet inn hvor som helst i hovedspillet. 

Men man må ta denne epilogen for det den er: en hyggelig gest til oss som elsker «Prince of Persia», en kort - men underholdende - kosestund til snaue hundrelappen. 

Og det er denne opplevelsen verdt. 

Trailer fra den nedlastbare epilogen til PS3- og Xbox 360-versjonen av Prince of Persia. 
