Svartekunstnernes massemønstring
UTSTILLING: 
Lenge var tresnitterne svartekunstnere, og også på denne utstillingen finnes en rekke eksempler på dem som fortsatt holder seg kun til den svarte trykksverten. 

Hå gamle prestegard: høyTRYKK. 
Lino og tresnitt. 
Et tjuetalls kunstnere. 
T.o.m. 18. mars 

Det ligger et høytrykk over Jæren. 
Et kunstnerisk høytrykk, i form av en stor utstilling i prestegården ute på Hå. 
Det er en mønstring av tresnitt og linosnitt, de typiske teknikkene for det grafiske høytrykket, hvor alt som ikke skal være med i bildet, skjæres bort, slik at det opphøyde motivet kan trykkes på stempelvis. 

Et tjuetalls kunstnere fra Norge deltar: det internasjonale perspektivet mangler, men til gjengjeld får vi se en hel del norske tresnittutøvere i en viss bredde. 
Kunsthistoriens vekt er noe samtidskunstnerne ikke kan komme utenom – tresnittet kan spores tilbake til Kina på 800-tallet, og i Europa til 1300-tallet; og allerede for vel 500 år siden satte Albrecht Dürer, med sine utrolig detaljrike motiver og elegante svarte linjer, en høy standard det er vanskelig å overgå. 
I Europa kom nyvinningene ikke minst da japanske tresnitt ble tilgjengelige i siste halvdel av 1800- tallet – den japanske stiliseringen og den uvanlige oppfatning av rom og dybde ble raskt plukket opp i Vesten – og da Edvard Munch og andre begynte å eksperimentere med fargetresnittets muligheter få år senere. 

Svartekunst 

Lenge var tresnitterne svartekunstnere, og også på denne utstillingen finnes en rekke eksempler på dem som fortsatt holder seg kun til den svarte trykksverten. 

Noe av det flotteste på utstillingen er Anne Kampmanns store, fortellende trykk «Vær ikke så høylydt», hvor det svarte kun brytes av en enkelt rødfarget blomst, truet av søvnens drømmemonster. 
Mens Thomas Hestvold grafisk enkle, stiliserte abstrakte former i «Fra naturen, Natt I» skaper en tett og kompakt opplevelse av det nattlige motivet som en følelse nærmest av fysisk karakter. 

Utstillingen er full av slike kontraster, og tilsvarende bearbeidelser av treplate og linoleum av svært høy kvalitet. 
Spennet i uttrykk er stort hele veien her, fra Gunhild Vegge og Lasse Kolsruds stille poesi i et svært forenklet og stilisert sydpolmotiv i duse farger, til John Hoelstad Dæhlis detaljerte, tegneseriaktige rutefortelling fra atelieret, utført i svart-hvitt. 

Dette er en massemønstring av norsk høytrykkskunst av gjennomgående høy kvalitet; her er mye å nyte med blikket, både av tekniske detaljer og i selve motivene. 

Idylliserende presentasjon 

Det er likevel et ankepunkt at kurateringen i stor grad har styrt utenom det mer eksperimentelle tresnittet – utstillingen rommer bare et par slike bidrag: 
Idun Balzersens store tresnitt trykket på tekstil, og Andreas Siquelands store vegginstallasjon av 897 linosnitt trykket på mellomlagspapir, nærmest som en hengende mur av skiferstykker eller tjærebredd flis, slik vi ser det på stavkirkene. 

Når utstillingen så tydelig også har et pedagogisk siktemål (den følges opp med foredrag og praktisk demonstrasjon av teknikken), og når den skal følges opp med større presentasjoner av andre grafiske teknikker de neste par årene, blir mangelen på de mer eksperimentelle sidene ved tresnittet et tydelig savn. 

Utstillingen makter heller ikke å vise noen politisk eller samfunnsengasjert kunst innen disse teknikkene – denne siden ved samtidskunsten er fullstendig fraværende her. 
Dermed blir denne mønstringen redusert til en idylliserende presentasjon av tresnitt og linosnitt. 
Lekker og vakker lukker den seg om sin egen estetiske selvtilstrekkelighet. 
