Ukjent ID
Rimelig fartsfylt og underholdende. 

Når Liam Neeson i Ukjent ID raser gjennom en europeisk hovedstad med slemminger etter seg, sitter jeg i kinosalen med ett stort ønske. 

At dette var Taken 2. 

Men filmen heter altså Ukjent ID, og selv om den ikke matcher Takens voldsomme intensitet, er det en rimelig fartsfylt og underholdende actionthriller. 

Den må bare ikke tas så innmari seriøst! 

Gal eller konspirert? 

Doktor Martin Harris (Liam Neeson) er i Berlin med sin kone Liz (January Jones), men en ulykke sender ham på sykehus. 

Når han våkner, oppdager han at han ikke er meldt savnet. 
Når han finner kona, aner hun ikke hvem han er. 
Og en annen mann har tatt hans plass. 

Har Martin Harris blitt gal, eller er han utsatt for en mystisk konspirasjon? 

Godt formidlet mysterium 

Hele problemstillinga er nok en smule søkt, men det er ikke noe problem. 
Dette er ikke en historie som behøver å være realistisk for å underholde. 

Mysteriet er godt formidlet, og lar oss gjette en stund på hvordan det hele egentlig henger sammen. 

Det føles helt greit å følge Liam Neeson på jakt etter sannheten gjennom den tyske hovedstaden, godt hjulpet av Diane Kruger i rollen som illegal taxisjåfør. 

Strekker troverdigheten 

Liam Neeson er som vanlig en skikkelse som lett vekker sympati blant publikum. 
Han trer også troverdig inn i actionsekvenser, selv om enkelte strekker troverdigheten langt. 

Diane Kruger blir litt anonym i sin rolle, mens det er fornøyelig å se Bruno Ganz som eks-stasi-agent. 

Vi husker fremdeles hans portrett av Adolf Hitler i Der Untergang. 
Han er langt mer sympatisk her. 

Funker for Neeson-fans 

Regissør Jaume Collet-Serra (House Of Wax, Orphan) krydrer dramatikken med noen godt gjennomførte actionscener, blant annet en brutal biljakt gjennom Berlin. 

Men jeg skulle ønske at voldssekvensene var hardere. 
De blir for korte og bleike sammenlignet med andre filmer, og det er her ønsket om at Ukjent ID var Taken 2 kommer inn i bildet. 

Heldigvis er sistnevnte film under planlegging. 
Ukjent ID funker fint for Liam Neeson-fansen til så lenge 
