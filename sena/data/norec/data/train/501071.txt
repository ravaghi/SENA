Stamper mot storhet
Foo Fighters på sitt beste – og verste – samtidig. 

Dave Grohl så aldri for seg at Foo Fighters (FF) skulle slå igjennom. 
Kanskje kunne han derfor gi seg hen til de store rockeklisjeene, etter flere år i et visst grungeband som forsøkte å rive ned det rocken sto for. 

I dag er FF blitt selve definisjonen på forutsigbar stadionrock som vil glede snarere enn å utfordre, men «Sonic Highways» våger likevel å tøye noen grenser. 

På bare åtte låter både bestiger FF de største tinder, så vel som ruller ned i de dypeste daler. 

Som riffsnekker er den tidligere Nirvana-trommisen Grohl uovertruffen (hør bare på Probot-albumet fra 2004), men nettopp derfor slipper han ikke unna med halvhjertede forsøk. 
Det spiller ingen rolle om man kaller det sampling eller stjeling: 
Dersom man låner et riff må man gjøre det helhjertet og bygge låten rundt det. 

Når Dios «Holy Diver» forviller seg inn i verset rundt halvannet minutt ute i «Something From Nothing», låter det malplassert og tafatt. 
Så snur det brått: 
«The Feast and The Famine» er den beste rockelåten Grohl har skrevet siden «The Colour and The Shape»-platen (1997), mens komplekse «Congregation» viser at bandet vet hvordan man bygger et arrangement opp med lag på lag, uten å miste lytteren på veien. 

Også «Outside» viser FF fra en mer eksperimentell side enn før — med stort hell. 
«What Did I Do/God As My Witness» snubler i den ene svulstigheten etter den andre, og «Subterranean» går seg vill i egne melodilinjer. 

«Sonic Highways« er en hyllest til rockens vesen, og stamper derfor naturligvis ofte i motbakke under vekten av egen patos. 
På den andre siden er det aldri tvil om at bandet både vil og skal opp bakken til slutt. 
