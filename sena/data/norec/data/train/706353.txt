Når bygda snakkar
BOK: 
Ei bok om det vi veit frå før. 

Gaute Heivoll: 
Sang for sekstiåtte forrædere. 
Roman. 
288 sider. 
Tiden. 

”Sang for sekstiåtte forrædere” er ein roman som tar for seg Finsland, ei bygd der ein overraskande stor del av innbyggarane melde seg inn i NS under andre verdskrig. 
Kva var det med den bygda som gjorde at så mange melde seg inn? 
Delar av svaret er ei effektiv verving frå ein karismatisk kjøpmann som delte ut gratis tobakk til medlemmene. 

Det er som om det ligg ei klo over lesinga mi: 
2.-verdskrig-kloa. 
Ei klo som leitar etter dei obligatoriske byggeklossane som skal vere med i ein sånn ein andre verdskrig-roman. 
Denne kloa vil vite kven forrædarane var. 
Kva dei gjorde. 
Og kva straff dei fekk. 

Eg les ei vinkling eg har lese før. 
Om forrædarar som var som vanlege folk. 
Om forrædarar som ikkje nødvendigvis blei forrædarar av politiske grunnar. 
Om forrædarar som fekk ei altfor streng straff medan andre slapp billig. 
Eg finn kjensleutrop som eg har høyrt før: 
”Pakk!” ”Forrædere!” 
”Og din far æ ein jævla nazist! 
Ein jævla nazist som slikke presten i raua!” 

Gaute Heivoll skriv også fram ein annan figur som eg kjenner igjen. 
Nemleg forteljinga om det usedvanlege barnet. 
Eit uforklarleg geni som smelter bygdefolket med musikk og som kan høyre dei døde som syng. 
Det talentfulle barnet i den lille bygda. 
Vi har sett barnet på film og i bøker. 

Men kva er det som ikkje er så kjent? 
Som gjer romanen interessant? 
Eg syns blikket i romanen har noko gammalmodig over seg. 
Eit tydeleg folkelynne kjem fram, folka er lune og slagferdige. 
Alle dialogane er på dialekt og alle dialogane er gode og ekstremrealistiske. 
Det passar godt til det sanselege, miljøskildringane med bislag, eplelukt og lusekofter som heng på spikeren på veggen. 

Eit anna interessant element er kristendommen. 
Heivoll skriv levande om korleis vekkingane går inn i bygda som bølger. 
Var bygdefolket ekstra mottakelege fordi dei var opne for religiøse vekkingar? 
Det er sikkert mange som har tenkt dette før, men eg har ikkje det, nemleg at vi kan koble vår religion til vår måte å handtere kva side folk sto på, nemleg kven som var nazistar og kven som ikkje var det. 
For kven er den som skal dømme? 
Kven skal dømme over levande og døde? 
Sånn sett tilfører denne boka noko nytt for meg i synet på kva 2. verdskrig var og korleis vi snakkar om den. 
