Den farligste rusen
Young Dreams er høye på kjærligheten. 

Kjærlighet er den farligste rusen som finnes. 
Kjærlighet kan få deg til å glemme tid og sted, hva du holder på med og hvor du er på vei. 
Den kan gjøre deg fjasete og direkte selvutslettende. 
Young Dreams' andre singel fra det kommende (og etterlengtede) andrealbumet er alt dette på én og samme gang. 
Heldigvis er det flott å høre på. 

Bergensbandet ble kjent for sin mørke og litt flyktige blanding av Beach Boys og moderne pop, à la Grizzly Bear, med lett psykedeliske undertoner. 
Forrige singel, den smått geniale og dystre «Cells», tyder på at bandet har foredlet dette uttrykket, men «My Brain On Love» er dennes rake motsetning. 
Lekne blåsere og et skamløst dansevennlig rytmekomp danner bakteppet for en usedvanlig tilbakelent og tidvis direkte utydelig Rune Vandaskog på vokal. 

«My Brain On Love» mangler litt av dybden og mørket som gjør Young Dreams-universet så besnærende. 
Det er lite motstand å spore i den fengende melodilinjen, men låten renner over av lekre detaljer og smarte grep – helt uten at noen av elementene drukner i alt mylderet. 
En leken, eventyrlysten og forfriskende energisk låt som virrer rundt i egne tanker, og som følger første og beste innfall. 
Litt som kjærligheten selv, altså. 
Det litt malplasserte bruddet mot slutten av låten, gjør Young Dreams' kjærlighetsrus enda litt mer uforutsigbar enn den allerede var, men det føles likevel mest som en bortkastet mulighet 

De to første singlene tyder på at Young Dreams er klare for å ta større musikalske sjanser med albumet som slippes i januar. 
Det er herved lov å glede seg! 
