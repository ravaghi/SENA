Anbefalt produkt: LG 47LW450
Det er lett å frykte det verste når du får 3D-funksjon i en så billig TV, men LW450 gjør en god figur. 

I motsetning til Samsung og Philips er altså LGs alternativ på 47-tommer, i praksis har strengt tatt ikke det så mye å si - bortsett fra at du kanskje kan smile litt overbærende over naboens mini-TV om han velger en 46-tommer:-) 

Som nevnt liker vi designet på LG-en: 
Det er enkelt og klassisk, og finishen på denne TV-en både ser og kjennes langt dyrere ut, enn det prislappen på 6.995 kroner tilsier. 

W450 er forøvig lillebroren til W550, som vi testet i juni i år, og er utseendemessig omtrent helt lik. 
Forskjellene mellom de to går altså på innganger og funksjoner, men også litt på dybden i bildet. 

Merk deg likevel at LG-modellen mangler kablet nettverksinngang. 
Det synes vi er et minus. 
En ting er at du da mister LGs nettfunksjoner, men du mister også muligheten til rask og enkel softwareoppdatering av TV-en, og det er spesielt et tema når det gjelder 3D. 
Vi kan forøvrig nevne at både Samsung og LG-TV-ene oppdaterte seg selv straks vi koblet dem til. 
På LGen må du altså gjøre dette via en PC, og så oppdatere via TV-ens USB-inngang. 
Med andre ord: 
Det går, men det er litt mer tungvint. 

W450 har forøvrig 3 HDMI-innganger, VGA-inngang for PC, komponent for analoge HD-signaler, og støtte for RiksTV. 
Den er også den eneste modellen med bakgrunnsbelysning på fjernkontrollen, noe som er et pluss i vår bok. 
Det er imidlertid 3D-funksjonen som er rosinen i pølsa her. 

LED-TV med 3D! 

Som på alle LED-TV-er fra LG er det passiv 3D som gjelder, og i esken var det faktisk med hele seks brillepar. 
Vi har sagt det før, og vi sier det igjen: 
Her har konkurrentene mye å lære. 

3D-funksjonen fungerer som forventet helt ok: 
Opplevelsen blir klart best på 3D-innhold fra Blu-ray, den fungerer bra på 3D-TV-sendinger, mens konverteringen av vanlige 2D-sendinger til 3D er sånn passe. 

Merk deg at du her også får LGs Dual Gaming-funksjon på konsollspill som Xbox 360 og PS3, men siden vi ikke hadde gamingbrillene tilgjengelig fikk vi ikke prøvd den. 

Som vanlig hos LG er det imidlertid et par svakheter når du ser på 3D: 

Du får for eksempel ikke aktivert bilde- eller lydmenyen når 3D-funksjonen er aktiv. 
Skal du gjøre innstillinger må altså dette gjøres FØR du slår på 3D-funksjonen, noe som er unødvendig. 
I tillegg virker ikke bildeforbedringskretsene som hindrer hakkete bilder ved 3D, og det tror vi ganske enkelt skyldes at TVens prosessor ikke er rask nok til at den er aktiv under 3D-visning. 

Bildekvalitet 

Bildet var definitivt for mørkt når vi slo på TV-en, og det var ikke så rart heller. 
På LG-en var nemlig Energy-modus aktivert, og på TV-er i denne prisklassen vil dette automatisk innebære at lysstyrke og kontrastnivå er dempet. 
Også dette er en forskjell på toppmodellene, der kan du ofte la energisparefunksjonen stå på - uten at bildekvaliteten blir redusert på samme måte. 

På denne modellen må du altså skru funksjonen av, så får du heller leve med litt høyere strømforbruk... 

Med TV-en i Standard-modus sto (ikke helt uventet...) kontrasten og baklys på maks. 
TV-en så derfor litt blass ut ved siden av konkurrentene. 
Etter å ha redusert kontrasten og dempet baklyset ble det heldigvis langt bedre. 

LG TV-en er likevel ikke like sort som Samsung og Philips, men her er det mer snakk om små nyanser, enn noe stort minus. 
Vi synes også at LG har en del å hente når det gjelder dybde i bildet, her er både Samsung (på rolige bilder) og Philips bedre. 

Som vanlig hadde også LGen skarpheten satt alt for høyt. 
Det er en uting. 
I praksis blir det som å trykke for mange ganger på "Sharpen-funksjonen" i Photoshop: 
Det kan se bra ut ved første øyekast, men i praksis tilfører du bare ekstra informasjon i bildet som ikke skal være der. 

Vi ser altså mye av det samme som på Samsungen: 
For å få det beste ut av LG-en så må du aktivt inn og justere i bildemenyen, og det er en uting. 
Litt mer edruelige standardinnstillinger hadde altså gjort seg. 

Nå skal det sies at LGs bildeveiviser er klassens beste: 
Den oppleves både som brukervennlig og intuitiv. 
Det er likevel ikke alt den takler, og når du i ettertid må justere manuelt er ikke forklaringene i skjermmenyene alltid så gode som vi hadde håpet på. 

I likhet med Philips er imidlertid LG god på å luke bort hakking i bildet både ved panoreringer og raske bevegelser, og det er et stort pluss i vår bok. 
Dette gjøres ved å gå inn på Avanserte innstillinger og aktivere TruMotion-funksjonen. 
Den kan forøvrig stilles i flere ulike trinn, så her er det bare å prøve seg fram, selv valgte vi å sette den på 50 prosent. 

Konklusjon 

Hvis 3D-funksjonen er viktig for deg, er dette det eneste valget i denne runden - og her gjør LG en god figur. 
Merk deg dog at TV-en ikke kan kobles til nettet, så oppdateringer må du altså gjøre via PC og en USB-penn. 

Bildekvaliteten på LG-en er god, selv om den mangler litt når det gjelder detaljer i bakgrunnen, eller det vi ofte kaller dybde i bildet. 
Vi ønsker oss også mer edruelige standardinnstillinger: 
Dette er altså definitivt en TV du bør bruke litt tid på å stille inn, men gjør du det, har du mye å se fram til. 

Alle resultatene 

Takk til MPX.no for lån av test-modeller. 
