Stol på Neeson
Spenningstrykket holdes brukbart ved like i kabinen når Liam Neeson tar kommandoen i «Non-Stop». 

FILM: 
Det kan virke som om Liam Neeson (61) har tenkt å fortsette sin «nye» karriere som actionhelt til folk går lei eller hofta ryker. 
Den aldrende sjangerkongen er klar for «Taken 3» og han har allerede spilt inn sin tredje film med spanske Jaume Collet-Serra i registolen, «Run All Night». 
Deres første samarbeid var «Ukjent ID» («Unknown»), en psykologisk euro-thriller henlagt til Berlin som var spennende helt til den ble tullete. 

Denne gangen utspiller det meste av handlingen seg 30 000 fot over Atlanteren. 
Filmen tilhører en sjanger som trolig ikke vil stå på menyen neste gang du flyr non-stop, i og med at den skildrer en hel katalog av aktiviteter som ikke bør finne sted på innsiden av en flyvemaskin full av folk. 

Mange mistenkte 

Bill Marks (Neeson) er bevæpnet flyvakt. 
Han ser sliten ut, drikker whisky av pappkrus og står og venter på å gå ombord. 
Gjennom en indre tåke registrerer han noen av sine kommende medpassasjer, flere av dem i mer eller mindre kjente skuespilleres skapnad og vi skjønner at alle vil spille en rolle etter hvert. 

Når flyet er oppe i marsjhøyde, begynner Marks å motta en rekke tekstmeldinger: 
Hvert tjuende minutt vil en passasjer bøte med livet, med mindre et gigantisk pengebeløp settes inn på en nummerkonto. 
Dermed er vi i gang. 

Vridninger 

Jeg skulle gjerne sagt at spenningen holdes ved like non-stop, men det ville være en overdrivelse. 
Ved flere anledninger må man kunne si at manuset vrir seg selv ut av ledd for å beholde framdriften og jeg måtte le da skurken på et tidspunkt sa: 
Er du klar over hvor enkelt dette er å få til? 

Men likevel, på tross av manusforfattere som vil innbille oss at terrorister og kaprere er mentale trapesartister med kontroll på den minste detalj, er «Non-Stop» en helt ok thriller som suger deg ut av hverdagen i et par timer. 
Det er et håndverk, det, også. 
Dessuten hjelper det å ha ei filmstjerne i sentrum med Neesons rutine og faderlige karisma. 
