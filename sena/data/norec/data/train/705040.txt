Fabelaktig gitarist
34 år gamle Kurt Rosenwinkel er ingen stor scenesjarmør. 
Men fyren vet å behandle en gitar. 

Sammen med sine fire medmusikere leverte amerikaneren en solid konsert i Stavangeren. 
Rosenwinkels soloer er frapperende: fabelaktige plekterløp opp og ned gitarhalsen. 
Og han mikser intrikate tema og melodilinjer med suggestive repetisjoner, som på «Turns» — en av konsertens mest medrivende låter. 

De beste låtene er teknikk i fornuftig kombinasjon med dypere tema og følelser - og dermed svært engasjerende. 
Mens andre er elegant spilte uten tilsvarende følelsesmessige dybder. 

Kurt Rosenwinkel Group etablerte kveldens jevnt høye nivå med to 17 minutter lange åpningslåter - den første en langsomt utfoldende lyrisk ballade med soloer fra alle medlemmene unntatt trommeslageren, den andre mer rytmisk intens. 

Men det lille avgjørende ekstra manglet. 
Noe som ble eksemplifisert av kveldens eksentriske saksofonist Mark Turner da han før siste låt - «Jackie's place» - kikket på klokka. 
Kikker du på klokka er du på jobb. 
Og er du bare på jobb, blir det heller ikke magisk. 
