Full metal overdrive!
OSLO SPEKTRUM (VG) 
Det ble maksimum rock 'n' roll og full metal overdrive da amerikanske Slayer klinte til med en av de mest kompromissløse og aggressive konsertene i hovedstaden på år og dag. 

Det ble et supersonisk inferno uten stopp da speed metal-veteranene fra California landet i Spektrum, som var åstedet for en av de tøffeste metal-kveldene siden Metallica gjestet Oslo. 

Slayer har holdt på i over 20 år, men sangeren og bassisten Tom Araya, gitaristene Kerry King og Jeff Hannemann og trommeslageren Paul Bostaph mener fortsatt alvor, om noen skulle lure på det. 

«Gud hater oss alle,» sto det skrevet med røde bokstaver på sceneteppet da kvartetten innledet det øredøvende racet med knusende tyngde og et rabiat tempo som filleristet publikum. 

Slayer selger ikke lenger millioner av album, men bandet har ikke mistet en tøddel av sitt avsindige driv og sin kliniske og knivskarpe presisjon. 

Dynamisk, brutalt, nakent og renskåret serverte Slayer rakettlåter som «Seasons In The Abyss», «Raining Blood», «Darkness Of Christ» og «Mandatory Suicide». 

Dette var en konsert uten et eneste dødpunkt, til tross for at låtmaterialet både er krevende, uhyre massivt og intrikat. 

Slayer er rock 'n' roll på det reneste og mest ekstreme. 
Et ujålete jetmotor-band strippet for alt overflødig tullball. 
Zen-metal, med andre ord. 
For undertegnede er Slayer essens, renselse og terapi. 

Jeg tror jaggu jeg fikk et glimt av rockens sjel i Oslo Spektrum fredag kveld. 
«Reborn» heter en av låtene til Slayer. 
Det var faktisk ikke så langt om å gjøre på en kveld hvor horrorbandet SlipKnot fra Iowa fremsto som lettvektere, til tross for at de i virkeligheten leverte en tidvis meget bra konsert. 
