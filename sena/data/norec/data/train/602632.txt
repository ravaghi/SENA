Brennaktuelt frå Wiik
Brennaktuell, men oppjaga tempo i James Bond-stil frå Svalbard og Nord-Korea. 

I oktober 2016 sit Tom Hartmann i operaen i Linz i Austerrike og følgjer framføringa av det nord-koreanske gjestespelet «Blodsjøen». 
Spelet skal mjuke opp det spente forholdet til omverda. 

På same benkerada sit ein regjeringsrepresentant frå Nord-Korea. 
Eit klarsignal, og Hartmann går til aksjon. 
Samtidig ventar nord-koreanaren Kang i Longyearbyen på eit skip som skal kome med utstyr til det første fiskemottaket til Nord-Korea på Svalbard. 
Han veit at den nord-koreanske leiaren, Kim Jong-un og maktmenneska rundt han, planlegg å okkupere Svalbard. 
«Utstyret» viser seg etter kvart å inkludere langtrekkande atomrakettar. 

I Oslo dett forretningsmannen Wilfred Standlie ned frå ein av dei øvste balkongane på Grand Hotell. 
Politiet konkluderer med sjølvmord, men Cathrine Price har ei kjensle av at Strandlie, som lenge har hatt kontaktar til Nord-Korea, har blitt dytta utfor. 
På ein måte er denne dama den mest interessante personlegdomen i boka. 
Eks-en til Hartmann har truleg ALS, ein alvorleg nervesjukdom, men ho nektar å la det hindre henne i å gjere godt politiarbeid. 

Eg har alltid hatt sansen for Wiik, han er uhyre dyktig i kunsten å «lande» eit vidtfemnande og intrikat plott på eksemplarisk vis. 
Det gjer han denne gongen også. 
Og spennande er det, sjølvsagt, men denne gongen synst eg det blir for heseblesande. 
Litt agent 007, James Bond, har vel alltid vore eit av kjennemerka til Wiik, men denne gongen går det over alle støvleskaft. 
Etter at eg hadde lese om lag 200 sider, var det ikkje lenger så vanskeleg å ta ein lesepause. 
Det er ikkje noko godt teikn. 

På den andre sida, boka er brennaktuell. 
I løpet av det siste året har forholdet mellom Nord-Korea og resten av verda, inkludert både Kina og Russland, blitt dårlegare enn nokosinne, og mange er redde for at med ein utilrekneleg Donald Trump i USA, og ein ung, bortskjemd tulling i Nord-Korea, kan det gå frykteleg gale. 

Forfattaren annonserer forresten ganske tydeleg at det er siste boka med Tom Hartmann som hovudperson. 
Eg synst det er greitt. 
