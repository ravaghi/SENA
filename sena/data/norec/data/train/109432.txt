Plateanmeldelse:Oslo Ess - «#199 Live akustisk fra Rockefeller» 

Bedre i denne drakten. 

ALBUM: ROCK Oslo Ess «#199 Live akustisk fra Rockefeller» (Indie) Det er noe tilforlatelig over Oslo Ess - referansene deres (Jokke, Dumdum, Springsteen, ymse amerikansk punkpop) er så åpenbare og så lite originale at man nesten synes synd på bandet: 
Når man nøyer seg med å hente inspirasjon fra de største, er det også disse man blir målt opp mot. 

Kvartettens ofte klønete tekster kommer også i veien for dem, men i mindre grad enn vanlig på denne akustiske konsertplaten. 
Den setter låtene deres i et bedre lys enn hva den generiske råkkenrållstilen på studioalbumene gjør, hjulpet av en kledelig klatt country. 
Fengende, energiske, sjarmerende - det er ikke rart at Oslo Ess slår an fra scenen. 

Men de belyser mest av alt at et stort, publikumsvennlig og lyrisk begavet norskspråklig band er noe som mangler akkurat nå. 

BESTE LÅT: 
«Alt jeg trenger» 
