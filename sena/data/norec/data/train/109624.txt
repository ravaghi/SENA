Henning Sommerro:«Magnificat» 

Grappa 

Musikalsk kameleon 

Henning Sommerro har et allsidig musikalsk uttrykk. 
På den nye platen «Magnificat» møter vi både låtskriveren og samtidskomponisten, men all musikken kretser rundt det årelange samarbeidet med Nidarosdomens Guttekor. 
Her er «Vårsøg» og «Pilegrimssang» fremført av Sommerro selv. 
Sommerro er en veldig dyktig melodiskaper, og i tillegg til ham selv yter sopranen Marita Sølberg utmerket vokal innsats sammen med guttekoret. 
Det kirkemusikalske verket «Magnificat» har latinsk tekst, atskillig flere dissonanser og et mer djervt uttrykk. 
Suiten «Aljonushka» med Arve Tellefsen som fiolinsolist, er bygget av russiske folkemelodier blandet med et nesten romantisk klangbilde. 

Man får riktig nok en viss følelse av oppsamling når platen er satt sammen av såpass mange småbiter, og enkeltutdragene veier ikke så tungt når de er tatt ut av sin sammenheng. 
Men de større verkene og fremføringen er meget solide. 
