TEST:Kul vinterbil 

Subaru Impreza er tilgjengelig med en mer norgesvennlig dieselmotor. 
Heldigvis er den fortsatt morsom på vinterføre. 

Det er noe spesielt med permanent firehjulsdrift som i utgangspunktet fordeler minst 50 prosent av kreftene til bakhjulene. 
Det har Subaru Impreza, og vi har kjørt den nye dieselvarianten 2.0DL med 109 hestekrefter. 

Fra før har vi testet samme bilen bare med 150 hestekrefter, men den straffes ganske hardt av det norske avgiftssystemet. 
109-hesteren er klart rimeligere og starter på 295.000 kroner. 
Sport-versjonen som vi kjørte begynner på 320.000 kroner. 
Med 150 hk er prisen fra 375.000 hestekrefter, men da er det også betydelig utstyrsforskjeller, ettersom sistnevnte bare markedsføres i topputgaven Sport Premium. 

Firehjulsdrift er nøkkelen 

Uansett, den lavere prisen åpner døren for langt flere kunder i kompaktklassen, som Impreza tross alt tilhører. 
Og der er gunstige priser viktig. 
Nå er ikke 295.000 kroner så veldig lite for en kompaktklassebil uansett, men du finner ikke så veldig mye rimeligere alternativer med firehjulsdrift med tilsvarende plass og motorisering. 

Og det er firehjulsdriften og kjørefølelsen spesielt på vinterføre som er denne bilens store styrke. 
Dagens Impreza kom i 2007 og er ikke lenger noen ny bil. 
Så føles den da heller ikke helt på nivå med de beste i klassen på alle detaljer, ikke minst hva gjelder interiørkvalitet. 
Det finnes også romsligere biler i klassen, og da tenker vi først og fremst på bagasjerommet. 

La det snø! 

Men ta bilen med ut på skikkelig snøføre, og den viser seg fra sin beste side. 
I testperioden snødde det kraftig og både på ubrøytede småveier og på svingete landeveier med hardpakket snø og is er denne bilen en fryd å kjøre. 
Naturlig nok er ikke bakkeklaringen i SUV-klassen, men frem kommer du deg stort sett likevel. 

Og med godt med krefter på bakhjulene viser den en leken og konsekvent oppførsel. 
Selv om diverse firehjulsdriftsystemer som favoriserer forhjulene har blitt ganske gode de siste årene, merker man fortsatt at denne er hakket morsommere, og hakket mer forutsigbar. 
I tillegg har bilen for øvrig ganske fine kjøreegenskaper. 
Ikke sylskarpe, men fin balanse og en brukbar styring. 
Det er ukomplisert å håndtere bilen og den er lettkjørt og pålitelig på glatta. 

Brukbart med krefter 

Heldigvis er også motoren sterk nok til å ikke legge en altfor stor demper på moroa. 
Riktignok er det et godt stykke opp til de 150 hestekreftene den sterkeste dieselversjonen har, men dreiemomentet ligger på solide 300 newtonmeter. 
Det gjør at bilen oppleves rimelig sterk under vanlig kjøring. 
Men 109 hestekrefter er ikke veldig mye og det kjenner man når man skal ta ut det lille ekstra oppover turtallsregisteret. 
Men alt i alt er dette likevel god nok motorisering for de aller fleste. 
I utstyrsversjonen Sport gjør den 0-100 på 11,7 sekunder. 

Det største problemet med motoren er kanskje at den bråker litt mye, først og fremst under hard belastning. 

Ikke optimale girskift 

Girkassen har seks trinn og ganske høy utveksling. 
Den er ikke veldig presis og direkte sammenlignet med de beste, og er dessuten ganske vanskelig å betjene de første minuttene når bilen er kald. 
Den høye utvekslingen er nok til fordel for forbruket dersom du kjører mye på motor- og landevei av god standard. 

Offisielt er det 0,58 liter per mil for Sport-versjonen som gjelder. 
Det tilsvarer 152 gram CO2. 
Det er litt bak de beste i klassen med firehjulsdrift. 

Litt bak 

Alt i alt ligger Impreza litt bak på flere områder. 
Men den har en virkelig sterk side i vinteregenskapene, samt at den unektelig har litt særpreg og karakter, ikke minst designmessig i Sport-versjonen. 
Og det er ikke mange i klassen som tilbyr firehjulsdrift. 
I praksis er det Skoda Octavia og Volkswagen Golf det dreier seg om. 
Audi A3 kan også nevnes. 
De to sistnevnte starter litt høyere i pris med firehjulsdrift, men har da også større motorer. 
Alle disse bilene er klart bedre totalpakker enn Impreza. 
Og alle er de fine vinterbiler med gode kjøreegenskaper. 
Men helt den samme kjørefølelsen på snødekte veier gir de ikke. 

Impreza berger en grei 4’er på terningen på den fine vintergleden. 
