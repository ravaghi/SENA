Friske fraspark
Karin Park: 
Ashes To Gold 

Det er en særdeles stor og gledelig overraskelse at Karin Park på sin tredje utgivelse har luket bort det søt-poppa og ungpikeaktige uttrykket til fordel for kjølig, mørk og hinsides fengende elektro-pop. 

Med drahjelp fra Fredrik Saroea, Kristian Stockhaus og Erlend Sellevoll med flere har Park skapt et heftig, sexy og raffinert musikalsk univers. 
Hovedpersonens stemme nærmest hviler med en intens tilstedeværelse på tidvis harde, fengende og tidstypiske beats. 
Uttrykket er slett ikke ulikt det vi tidligere har hørt hos både The Knife, Björk, og Lykke Li. 
Legger vi godvilja til kan vi gå så langt som å kalle Karin Park vår egen Robyn. 
På åpningssporet "Out Of The Cage", som også er å finne på soundtracket til filmen Skjult, er hun helt på høyden med vår svenske verdenstjerne. 
For ikke å snakke om "Bedtime for the Children", en underfundig, stemningsfull og småmelankolsk rytmeprega sak med behagelig driv. 

Andre spor som stikker seg ut er "Can't Stop Now", programmert av Yngve Sætre, som også gjester på keys. 
Refrenget bør vekke liv i enhver vinterdvask dansefot, og om du ikke kommer deg ut på gulvet i løpet av disse tre minuttene byr sjansen seg igjen, og igjen. 
For eksempel på "Desire" eller "Ashes"; begge bør evne å fylle gulvet når som helst. 

"Jungle Woman" blir et bevis på at det er Karin Parks stemme som er det absolutte bærende element på dette albumet. 
Her fremstår vokalen utilslørt og mangefasettert, og det er gjennomgående lite å utsette på den skolerte musikerens vokalprestasjoner. 

Ashes To Gold er Parks etterlengtede fraspark, og den svensk-bergenske damen fremstår som kulere, hottere og dyktigere enn noen gang. 
Det låter rett og slett forløsende og mye tyder på at Park nå har funnet sin uttrykksform. 
