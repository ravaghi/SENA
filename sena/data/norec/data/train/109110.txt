OL-låt:Sørpe 

Norges «offisielle OL-låt» burde blitt diskvalifisert på startstreken. 

Diverse artister «The Best Of Us» (K. Bjerkestrand, B.R Stray, S. Eriksrud, J.Sjo, A. With, Kaveh, AutoLaser) 

For å ta det mest påfallende først: 
Hva i all verden er meningen med at «Norges offisielle OL-låt» er på engelsk? 

OK da. 
Kavehs hiphop-vers var på morsmålet. 
Men var det noen som skjønte hva han rappet? 

Og for en engelsk! 
«And from the great unknown / We'll be like shooting stars / Forever carved in stone». 
Eh, OK - hvis du sier det så! 

Dernest: 
Kan «The Best Of Us» i det hele tatt kalles en «låt»? 
Ja, kanskje. 
Det er i så tilfelle en «låt», eller «en lyd», som bare i korte sekunder er i kontakt med noe som kan minne om en koherent, eller på noen måte forståelig, melodi. 

Sølet begynner i marsjtakt, og glir over i et relativt greit popballadevers med den sympatiske Aleksander Denstad With (han fra «Idol»!!) og falsetten hans i hovedrollen. 

Så langt, så noenlunde vel. 

Men allerede idet Kaveh begynner på det første verset sitt er det som om «The Best Of Us» faller fullstendig sammen, for aldri å samle seg igjen. 

Tragisk blir det først idet «operababen» Eli Kristin Hansveen (hun fra «Stjernekamp»!!) teppebomber det andre hiphop-verset med sopranen sin, over musikk som nå er en slags pompøs, «symfonisk» progrock av uant grufullhet. 

Mot slutten forviller «The Best Of Us» seg ut i et slags The Beatles-territorium, fremdeles ribbet for ethvert allsangpotensiale. 

Samme hvordan det går i Sotsji, blir det ikke verre enn dette. 

HVA SYNES DU OM OL-LÅTEN? 
Si din mening og kast terning her! 

PS! 
VG har vært i kontakt med Aleksander Denstad Withs manager. 
Hun opplyser om at de ikke vil kommentere anmeldelsen nå. 
VG har også forsøkt å komme i kontakt med flere som har vært involvert i musikkprosjektet, men som ikke har vært tilgjengelig for kommentar. 
