Ekstremt hypnotisk
Ta en dose reggae, bland i en slant tunge, suggererende beats, og kjør det hele gjennom et sørpete lydfilter. 
Først da nærmer du deg den amerikanske rapperen, sangeren, dj-en og yogamesteren Gonjasufi. 

Det høres at Gonjasufi driver med yoga. 
«Mu.Zz.Le» er hypnotisk som fy. 
Rytmene og de vindskeive synth-akkordene slår deg i svima, og når du ligger der og dupper inn og ut av bevissthet, lurer Gonjasufi inn sitt budskap med sin beroligende snakkesynging. 
Det er tungt, mørkt, men også oppløftende. 
Det er ikke hipp musikk Gonjasufi serverer. 
Musikken er «alternativ» i uttrykket, men det er tydelig at folk har brukt de samme synthene før. 
Lydbildet kan til tider lede tankene i retning 90-tallets trip hop-artister, noe som gjør at "Mu.Zz.Le" får et datert preg over seg. 
Men tøft er det. 

Beste spor: 
"The Blame". 
