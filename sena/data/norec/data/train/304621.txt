En tullete humørspreder av en poplåt
Lars Vaulars nye singel viser en framtid langt utenfor hiphop-rammene. 

Forrige gang vi fikk ny musikk fra Lars Vaular, var det i form av hans desember-utgitte og smått forbisette Ciscoe-samarbeid, «Autobarn EP». 

I dag returnerte endelig den stadig sjangerutprøvende bergensrapperen med sin etterlengtede nye singel, «Nonsens». 

I stadig utvikling 

Vaular har utviklet seg ustoppelig siden 2007-debuten «La Hat», og «Nonsens» er intet unntak. 

Sammen med sin trofaste produsentvenn Thomas Eriksen serverer han denne gangen en lystig og humørspredende alternativ poplåt. 
Skreddersydd for late og glade parkdager, flørtende sommerkvelder, og ikke minst norske radiobølger. 

Framtid utenfor hiphop 

Eriksens piano/orgeldrevne produksjon og marsjbeat akkompagnerer låtas lekende sangvokal og nynning på fin-fin måte, og enda en gang beviser de to kompisene at rapperen Lars Vaular har en artistframtid langt utenfor hiphop-rammene han først begynte i. 

«Nonsens» er i salg fredag 26. april. 
