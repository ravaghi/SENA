Muslim mot muslim
«På vei» er en svært velkommen bosnisk fortelling om forskjellen på sekulær og fundamentalistisk islam. 

||| 
FILM: 
Luna (Zrinka Cvitesic) og Amar (Leon Lucev) er et forelsket par bosatt i Sarajevo. 
Hun er flyvertinne, han flygeleder. 

Men Amar drikker, mister jobben og treffer Bahrija, en kompis fra krigen på 90-tallet som er blitt fundamentalist. 
Bahrija driver en religiøs leir ved en landlig innsjø og tilbyr Amar jobb som datalærer for barn. 

Luna ser med uro på at Amar gradvis tar til seg Bahrijas strenge form for islam. 
Han skjeller ut Lunas familie for å feire Id-høytida med alkohol og mener de bosniske muslimene tapte krigen fordi de er blitt gudløse. 

Luna og Amar har i flere år prøvd å få barn. 
De er i gang med assistert befruktning, men Amar har nye regler for det meste og forholdet surner. 

Pinsevenner Jasmila Zbanic (f. 1974) vant Gullbjørnen i Berlin for debutfilmen «Grbavica» i 2006, en film om krigstraumer. 
I «På vei» er krigen mer et bakteppe for konflikten mellom ulike måter å være muslim på. 

Siden historien finner sted i et såpass vestliggjort land som Bosnia, er det nærliggende å tenke at fundamentalistene er et muslimsk svar på pinsevennene og ikke en global trussel. 

Humørløs Naturlig nok er Luna mindre nysgjerrig på et liv der menn bestemmer det meste og kvinnene, som hun selv sier det, går kledd som ninjaer. 

Amars nye venner er verken voldelige eller halvgale, men Amar selv framstår som et symbol på at religion er lite moro. 
Regler skal følges og hedningene skal hakkes på. 
Riktignok slutter han å drikke, men når han påstår at barnløsheten skyldes Lunas gudløshet, kan man begynne å lure, særlig fordi legen allerede har fortalt Amar at sædcellene hans er dårlige svømmere. 

Mener Zbanic at islam er religionen for jobbløse alkoholikere som er for pinglete til å takle sine egne svakheter? 

Til tross for dette, gir Zbanic oss en balansert og ytterst interessant fortelling om to mennesker og to levesett. 
Spillestilen er nedtonet og filmspråket realistisk. 
«På vei» er et friskt pust fra Balkan inn i den stadig mer trøttende debatten om «islam». 
