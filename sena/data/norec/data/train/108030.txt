Thom Hell «I Love You»
Lost Boy/Sonet 

Sammen med bandet The Love Connection (med blant annet Frank Hammersland) leverer sørlendingen Thom Hell en rolig og melankolsk plate om kjærligheten. 
På det beste er dette veldig flott, noe «Tired» og den søte duetten med Briskeby-vokalist Lise Karlsnes er et godt eksempel på («I Need Your Love»). 
Men sammenlagt er det også et litt ujevnt album. 
Thom Hell kunne med fordel kuttet ut noen av låtene, det er ikke alltid det lureste å bruke opp alt kruttet med en gang (man kan i hvert fall begrense seg til en CD). 
Men for all del, dette er absolutt godt nok. 
Thom Hell er en dyktig låtskriver, og han har mange sterke melodier i rock-, country- og americana-tradisjonen. 

MARIT AABY VEBENSTAD 
