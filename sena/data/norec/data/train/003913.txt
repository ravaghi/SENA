Pus med støvler
Katta fra Shrek er kul nok for egen film! 

Pus med støvler er en av de beste bi-figurene i Shrek-universet, men tåler katta en egen film? 
Ja, og det med god margin. 

Dette er en underholdende figur, med flashy fremtreden og stor selvsikkerhet, men med dertil større fallhøyde når ting ikke går som forventet. 

Det skjer ofte i Pus med støvler, og gjør dette til en ganske så morsom familiefilm. 
Animasjonen er førsteklasses, og sørger for at filmen er verdt å se med ungene. 

Jakter magiske bønner 

Historien tar til lenge før vi møter Pus med støvler i Shrek-universet. 
Han forsøker å stjele tre magiske bønner fra slemme Jack og Jill, men en mystisk maskert katt kommer ham i forkjøpet. 

Dette leder ham til Lille Trille, en gammel venn fra barnehjemmet de vokste opp på, og vakre Kitty. 

Sammen legger de ut på en farlig ferd for å sikre seg de magiske bønnene, som kan lede dem til en fantastisk skatt. 

Godhjertet helt 

Det er ingen vits i å lete etter en dypere mening med denne filmen, for den finnes ikke. 
Dette er et rent actioneventyr i et fantasifullt univers der mye rart går an. 

Rent stemningsmessig minner filmen ikke så rent lite om Zorro-filmene med Antonio Banderas, som også er stemmen til Pus i den originale versjonen. 

Pus er også en godhjertet helt som bekjemper ondskapen. 
Og også her gjøres det med glimt i øyet og slapstick-action. 

Eventyrelementer 

I likhet med Shrek-filmene bruker også denne kjente elementer fra eventyrverden i handlingen. 

Lille Trille er den Lille Trille vi kjenner fra regla, og filmen gjør mye morsomt med hans noe spesielle kroppsfasong. 
Gåsa som legger gullegg er også representert og de magiske bønnene resulterer i nok et element vi kjenner fra eventyrenes verden. 

Disse tingene implementeres smart i historien, slik at det føles som om de hører hjemme her. 

Voksne referanser 

Pus med støvler er mest beregnet for barn, men regissør Chris Miller (Shrek den tredje) har også passet på å putte inn noen referanser for voksne. 

Blant annet forteller internett meg at det visstnok skal være en marihuana-referanse i filmen ett sted. 

Vi ser forøvrig ingenting til Shrek, heller ikke etter rulleteksten. 
Veien er altså åpen for mer film med Pus med støvler. 
Det må gjerne skje, for denne filmen er moro så lenge den varer 
