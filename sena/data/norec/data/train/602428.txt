Et under har skjedd
Rocken vant over rusen. 
Det skjedde for fem år siden. 
Nå har britiske Peter Perrett (65) gitt ut et av årets beste rockealbum. 

Det er neppe mange som husker bandet The Only Ones på slutten av 70-tallet da punken regjerte rockebildet. 
Bandet hadde et par hitlåter, og ga ut noen album, men det var for mye styr og rot til at de kunne fortsette. 
Frontmann Peter Perrett ble også borte. 
Narkotika og tilhørende problemer ødela talentet og gutsen. 
For 20 år siden ga han ut et soloalbum, som ikke særlig mange brydde seg om. 
Men veldig mange bør bry seg om "How The West Was Won". 

Det er nesten slik at man kan si at et under har skjedd. 
Underet handler om Peter Perrett sitt vendepunkt i livet i 2012. 
Han ble rusfri, og følte seg kreativ igjen. 
Hans kone og hans sønner fikk ham til å rocke igjen, skrive gode låter og synge om livets gode og vanskelige sider. 

Peter Perrett gjør ingenting nytt her som utvikler rocken, men han er en del av den; de gamle old school-reglene der tekst og musikk skal flyte av sted med deilige rockeriff og en gnagende fortellerstemme. 
Perrett synger litt slik som Lou Reed gjorde, og litt Bob Dylan på sitt mest tydelige. 
Det er nødvendigvis ikke vakkert, men det er fargerikt og forførende. 
Tekstene og det musikalske uttrykket er stappet til randen av et rockeliv der gitar, bass og trommer regjerer. 

Vi kunne ha sagt at dette er gammeldagse saker som tilhører 70-tallet. 
Sannheten er at dette passer utmerket også i 2017. 
Bare hør! 
