Jenny Hval med en av årets sterkeste melodier
Avant-pop artisten i et fruktbart samarbeid med jazzmusikere på sin nye ep. 

Jenny Hval: 
"The long sleep" (Su Tissue) 

Jenny Hval er produktiv, leken og spiller bare etter sine egne regler. 
«Blood Bitch» var det beste albumet i 2016, og i år debuterte hun med bandet Lost Girls. 
Nå har hun samlet noen av sine favorittjazzmusikere, sammen med Lost Girls-partneren Håvard Volden. 

Resultatet er fire spor med dagdrømmeri, ledet an av uimotståelige «Spells». 
Et av de flotteste refrengene jeg har hørt på lang tid, over en rytme som minner om Solange-hiten «Losing you». 
Legg til piano, trompet, saksofon, en varm, skimrende gitar og Hvals vokal. 
Hun låter som en som lener seg inn i det spontane, som tør å flyte med. 

«The dreamer is everyone in her dream» plukker opp den foregående melodien, strippet ned til en slags vuggesang. 
Så slipper elektronikken til, og herfra er det bare å la seg henføre til en slags meditasjontilstand. 
Det dukker opp bilder av det slaget som gjør henne til en fascinerende tekstforfatter: 
You are your own disco ball hovering above you. 

Deilig å tenke på. 
Deilig å lytte til. 

Beste spor: 
«Spells». 
