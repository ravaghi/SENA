Plateanmeldelse:Eva & The Heartmaker - «Traces Of You» 

Spor av storhet - igjen. 

ALBUM: 
POP Eva & The Heartmaker «Traces Of You» (Columbia/Sony) 

Det å lage «samlende» popslagere - hits som kan spilles både på P1, P3 og P4 - har lenge vært en døende kunst. 
Det er ikke mange som klarer det her hjemme. 
Donkeyboy. 
Karpe Diem. 
Marit Larsen. 
Eva & The Heartmaker. 

«Traces Of You» er sistnevntes fjerde album. 
Det er blitt gjort et poeng av at det er innspilt i ekteparet Eva Weel Skram og Thomas Stenersens hjemmestudio. 
Men frykt ikke. 
«Traces Of You» er ingenting om ikke ytterst velprodusert. 

Platen er faktisk duoens mest glinsende konstruksjon til nå; stappet med smatrende synthbasser à la Harold Faltermeyer, ironiske saksofonsoloer, «who-aa-aa-a»-kor og grandiose Benny Andersson-pianofigurer. 

Nettopp dette siste preger den fabelaktige førstesingelen «Joanna», et overveldende stykke bittersøt skandipop der versene krangler med refrengene om hvem som er mest gloriøst fengende. 

Det er en sang så fin at den får resten av platen til nesten å føles overflødig, og understreker duoens lille problem: 
Albumene deres har en tendens til å virke mindre imponerende jo mer man spiller dem, og den innledende fryden over hvor flinke de er, avtar. 

«Less than meets the ear», som det kanskje heter. 
Men bevares. 
I mindre doser er Eva & The Heartmaker blant de dyktigste, mest sympatiske popleverandørene vi har. 
«Greatest Hits»-albumet blir en triumf. 

BESTE LÅT: 
«Joanna» 
