Klassisk høk over høk
Popcornfilm med skitt på fingrene 

"Contraband" er en nyinnspilling av "Reykjavik Rotterdam", islendingenes Oscar-kandidat i 2008. 
Baltasar Kormakur – regissør av blant annet "101 Reykjavik" – spilte hovedrollen. 
Nå sitter han i registolen, Mark Wahlberg har hovedrollen. 

Opplegget er av velkjent varemerke. 
Den kløktige storsmugleren Chris Farraday (Wahlberg) har fått kone (Kate Beckinsale) og barn. 
Han har jobbet seg ut av kriminaliteten og inn i sitt eget, veldrevne firma. 

Men konen har en lillebror, Andy, og han er ikke helt god. 
Et smuglertokt går ad undas. 
Andy sitter til halsen i gjeld. 
Kreditorene truer ikke bare ham, men også Chris og familien. 

For å få Andy ut av knipen, planlegger Chris et siste, durkdrevent opplegg tur-retur New Orleans-Panama. 

Som ventet går lite etter planen, og Chris suges dypere og dypere inn i dritten. 

"Contraband" er en klassisk høk over høk-film, en røverhistorie der noen stadig lurer noen, eller forsøker å lure noen. 
Actionscenene er velfungerende nok, men spenningen knytter seg vel så mye til hvem som egentlig går seirende ut av historien. 

Plottet er også velfungerende, selv om det litt uelegant baserer seg på litt for mange tilfeldigheter og marginer som må klaffe. 

I den grad filmen skiller seg fra hopen av thrillere i samme sjanger, skyldes det miljøet den foregår i. 
Skurkene er velkjente størrelser, men ellers er det ikke snakk om mye fancy utstyr og teknologi. 
Det er snarere snakk om en slags arbeiderklassekrim. 
Store deler av handlingen foregår på et containerskip. 
Her mekkes like mye som på et middels bilverksted. 
Wahlberg er muskuløs og ikke redd for å bli skitten på fingrene. 
Ellers går han på autopilot. 

Filmen fremkaller verken sitring eller angst, men fungerer greit som underholdende, lettglemt tidtrøyte. 
