Lommegolf uten overraskelser
Det skal noe til å forkludre et golfspill, og heldigvis har ikke EA Sports gått i den åpenbare fellen. 

Det er neppe noen stor overraskelse å få vite hvordan «Tiger Woods PGA Tour» spiller seg ut. 
Et golfspill er et golfspill, og mulighetene for egen tolkning er relativt små. 

Som forventet er golflegenden Tiger Woods i hovedrollen, men utover å velge ham som spiller, er det ingenting videre Woodsk over spillet. 
Dette er med andre ord et vellykket gimmick trollmennene i Electronic Arts markedsføringsavdeling har funnet på. 
Applaus. 

«Tiger Woods PGA Tour» gjør god bruk av DS-pennen og de to skjermene. 
Og det skulle bare mangle, for her er mulighetene mange i et golfspill. 
På den nederste skjermen drar du pennen for å sikte og skyte, mens toppskjermen er ment som et lite vindu ut i 3D-verdenen. 

Og denne verdenen ser for øvrig ganske god ut. 
Det er ingenting å rope halleluja for, men det gir et fint alternativ til den nederste skjermen som bare handler om kart og statistikk. 

Spillet gir deg en god kontroll over slagene, uten at det egentlig er noen særlig utfordring her. 
Det går på å slå så langt du kan, og det er ikke spesielt vanskelig å treffe på riktig måte. 
Straks spillet havner på «greenen» faller det litt fra, da du her har langt færre muligheter til å kontrollere slagene. 
Dette er veldig beklagelig, og ganske uforståelig. 

Dette spillet er perfekt å vippe frem på bussen eller i friminuttet. 
Et golfspill til Nintendo DS fungerer godt, da det kan spilles i uhyre korte intervaller i den farten og intensiteten du selv ønsker. 

Spillet holder seg til en veletablert oppskrift, naturlig nok uten å overraske. 
