BenQ DW800A DVD+RW
Det dukker fremdeles opp brennere som ikke er muliti-standard. 
Vi har testet BenQ sin nyeste brenner, som i utgangspunktet bare støtter DVD+R/RW, men som til gjengjeld er lynrask! 
Og vil du brenne -R, så finnes det faktisk muligheter for det også. 

Nå har også BenQ kommet med en ny DVD-brenner, og de har i utgangspunktet satset på +R/RW formatet. 
Etter som DVD-spillere selges i stadig større antall, så er det en stadig synkende andel av DVD-maskiner som ikke klarer å lese DVD+R eller +RW. 
Det er bare en del av de eldste DVD-spillerne som har problemer med dette formatet, og disse har ikke vært i salg på lenge. 

LES OGSÅ: 

Derfor har BenQ tatt som utgangspunkt at det er tilstrekkelig med å støtte +R/RW. 
Skulle det likevel være behov for støtte for -R/RW, så finnes det en alternativ firmware som kan lastes ned. 
Denne er imidlertid ikke gratis, den koster 10 dollar og er sperret for å gjelde 1 installasjon. 
Grunnen til dette er at alle fabrikantene avkreves betaling (royalty) for å støtte DVD-R/RW-formatet, og dette må dekkes inn av sluttbrukeren. 
Ved å gjøre den utvidete støtten til en valgmulighet, sparer du 10 dollar i forhold til hva brenneren ellers ville ha kostet. 

Vi har foreløpig ikke lastet ned denne firmwaren, men bare testet brenneren slik den leveres. 
Vi kommer muligens tilbake til dette. 

Lynrask 

Denne gangen gikk vi rett på testing av DVD+R med 8x plater, og registrerte fort at dette gikk unna. 
Den endte opp med 7:42 på 4 GB, og det er ny rekord! 
Plextor klarte dette på 7:59 og ble dermed detronisert som Den Aller Raskeste DVD-brenneren. 

2 GB ble brent på 4:23, men her var faktisk Plextor ørlite grann raskere med 4:16. 

Dette var altså med 8x plater, og Plextor presterte sine imponerende resultater med vanlige 4x plater. 
Hva ville BenQ DW800A stille opp med når den ble fôret med 4x plater. 

Den klarte nøyaktig de samme tidene! 

2 GB på DVD+RW ble brent på 6:53, som er en andre plass etter Nec ND-2500 på 6:32. 
Her klarte ikke Plextor bedre enn 7:56 

CD brennes med 24x og ble gjort unna på 3:41, som er midt på treet. 

Ripping av musikk derimot, kom i mål på 2:31, nøyaktig det samme som Plextor. 
Nok en topplassering altså. 

Programvare 

Vi testet retailutgaven, og programvaren som følger med dekker det meste. 
Der finner du verdens antagelig enkleste DVD-brenneprogram - Qvideo. 
Det brenner fra DV-kamera rett på DVD+R/RW. 
Du bare kobler til DV-kameraet, velger stasjonsbokstav som brenneren har fått, f.eks. D: setter i gang avspilling på kameraet og trykker på REC-knappen. 
Så er det bare å trykke Stop når du er ferdig. 

Vil du redigere video før du brenner den på DVD, kommer det med en versjon av WinDVD Creator som lar deg klippe, lage overganger, titler osv. 

For brenning av data og musikk leveres Sonic Record Now. 

Konklusjon 

Hvis det er en DVD+R/RW brenner du først og fremst er ute etter, så er BenQ DW800A en av de aller raskeste akkurat nå. 
I tillegg har du muligheten til å oppgradere den med ny firmware for utvidet støtte av formater. 

Programvaren er også helt kurant, og dekker i utgangspunktet de fleste behov for hjemmebrukeren. 

Alt i alt en DVD-brenner vi var svært fornøyd med! 

Mer nyttig fra DinSide Data: 
