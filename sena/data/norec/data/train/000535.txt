Nintendo 3DS
Dette er en konsoll man kan bli hekta på! 

Jeg får aldri nok av kule dingser. 
Derfor har jeg lenge gledet meg til å teste ut Nintendos nye leketøy, den håndholdte konsollen 3DS. 

Den siste uken har jeg brukt mye tid på Nintendo 3DS, og ja - 3D-bilder uten 3D-briller er kult! 

Alt er imidlertid ikke utelukkende positivt med den nye konsollen, men så langt står Nintendo 3DS til forventningene. 

Pent i 3D 

En av mine største bekymringer for Nintendo 3DS før jeg testet den var at 3D-effekten ikke skulle være god nok, at det skulle bli vanskelig å fokusere og at bildet ville bli uskarpt. 

Da jeg først skrudde på konsollen ble jeg med et engstelig for at det lå sannhet i bekymringene. 
Alt ble dobbelt og det var vanskelig å fokusere. 

På høyre side av skjermen er det imidlertid en bryter der du kan stille inn hvor mye 3D-effekt du ønsker å ha. 
Her fant jeg raskt en innstilling som mine øyne klarte å takle. 

Det er gøy å spille med en slik dybde i bildet. 

Etterhvert som jeg ble litt mer vant til 3D-bildet kunne jeg skru opp effekten på det høyeste. 

Vi fikk med tre ulike spill som vi skulle teste ut, og jeg synes 3D-funksjonen fungerer godt i de ulike spillene. 
Det ser veldig pent ut og det er gøy å spille med en slik dybde i bildet. 

I tillegg til 3D-funksjonen er det en mye annet nytt med Nintendo 3DS i forhold til DSi, den forrige håndholdte konsollen til Nintendo. 

Den har for eksempel innebygd akselerometer og gyroskop, og 3DS er dermed den første håndholdte konsollen som har bevegelsessensorer (mobiltelefoner ikke iberegnet). 

I tillegg til de tradisjonelle navigeringsknappene er kontrollsystemet også oppgradert med en flat analogspak, som jeg synes er veldig behagelig å bruke. 

Som tidligere har også 3DS to skjermer. 
Den nederste skjermen har en oppløsning på 320x240 pixler og er en berøringsskjerm som du bruker med kontrollpinnen. 
Den øverste er en 3D-skjerm med en oppløsning på 800x240 pixler. 

Konsollen har tre kamera, ett på innsiden som du kan bruke til å ta bilde av og filme deg selv, og to på utsiden av skallet som du kan ta 3D-bilder med. 

3DS på farten 

Nintendo 3DS kommer med en rekke program og spill forhåndsinstallert. 
Det er flere små funksjonaliteter som er artige å holde på med. 

Det viktigste å nevne er StreetPass. 
Dette er en funksjon som blant annet brukes når konsollen er i dvalemodus. 

Hvis du er ute blant folk og har denne funksjonen skrudd på, så vil konsollen kommunisere med andre 3DS-konsoller, dersom de kommer innenfor rekkevidde, og automatisk utveksle informasjon. 

Din Mii (din profilfigur) vil samle informasjon om andre spillfigurer og også utveksle puslebiter som du kan sette sammen til et bilde. 

Ettersom 3DS-en ikke har kommet i butikkhyllene enda har jeg ikke fått prøvd ut StreetPass-funksjonen skikkelig. 
Jeg synes likevel at det er et artig konsept og jeg gleder meg til å teste det ordentlig. 

Konsollen teller også skrittene dine når du er på farten, jeg er imidlertid ikke helt sikker på hvor nøyaktig denne funksjonen er. 
Uansett, så blir du belønnet for å ta 3DS-en din med ut på tur. 
Ut ifra hvor mange skritt du tar, så får du såkalte "play coins" som du kan bruke i ulike spill for å kjøpe ekstra innhold og andre fordeler. 

Spill i virkeligheten 

Flere av de forhåndsinstallerte spillene bruker 3D-kameraene til å lage en såkalt "agumented reality", eller utvidet virkelighet. 
Dette betyr at spillet på et vis foregår i omgivelsene rundt deg som du filmer med kameraet. 

For å få tilgang til disse spillene må du bruke noen kort som følger med når du kjøper 3DS-en. 

Når du skal spille legger du et kort på en flate, og filmer det med kameraet. 
3DS-en gjenkjenner kortet og åpner opp en utvidet virkelighet du kan se gjennom skjermen. 

Hvis du har gode lysforhold fungerer dette veldig bra. 
Det kunne imidlertid vært en fordel om 3D-kameraene var av en litt bedre kvalitet, slik at de kunne taklet litt dårligere lysforhold. 
Det er ikke alltid du ønsker å ha flomlys i stua, selv om du skal spille. 

Jeg synes likevel at denne sammensmeltingen mellom spill og virkelighet er utrolig artig. 
Det er stilig når det dukker opp et fjell med en drage på som jeg må skyte, midt på pulten min, før det åpner seg et hull i treverket som dragen forsvinner ned i. 
Det ser rett og slett vanvittig kult ut! 

Noen av kortene du får er figurkort. 
Når du filmer disse sammen med spillkortet dukker figuren på kortet opp. 
Super Mario, Link og Kirby er noen av Nintendo-figurene du har til rådighet, og det er veldig gøy å se dem stå midt blant kulepenner, notatblokker og binders på pulten. 

Du har en hel rekke minispill til rådighet. 
Du kan blant annet skyte på blink, fiske og sloss mot drager. 

Det er kanskje ikke de mest varierte spillene i verden, men det er likevel underholdende. 
Jeg lar meg virkelig fascinere av den "alternative virkeligheten" jeg ser gjennom skjermen! 

Beveg deg! 

Et annet ferdiginstallert spill som er utrolig morsomt er Faceraiders. 
Her kommer 3D-kameraet virkelig til sin fulle rett. 
Dette er også et spill med agumented reality (utvidet virkelighet) som drar nytte av 3DS-ens bevegelsessensorer. 

Spillet går ut på at du skal skyte ned ansikter om bokstavelig talt angriper deg fra alle kanter. 
Her gjelder det å rydde plass rundt deg, for du må bevege deg omkring for å se hva som kommer mot deg. 

Jeg liker godt at virkeligheten blander seg med spillet. 
Det ser ganske så stilig ut når det for eksempel blir "hull i virkeligheten" og sinte ansikter hopper ut. 

Et morsomt element er at spillet bruker bilder du har tatt av folk for å lage fiendene. 
Dette kan kanskje være litt tilfredsstillende hvis du har kranglet med noen. 
Da kan du jo skyte ned trynet til den du er på kant med! 

Dyr, men gøyal 

Jeg er storfornøyd med Nintendo 3DS, men jeg vil ikke kalle den nye håndholdte konsollen for perfekt. 
Selv om 3D-effekten er imponerende så synes jeg grafikken godt kunne vært bedre. 

Jeg er heller ikke særlig imponert over batteritiden. 
Hvis du spiller med 3D varer batteriet bare opp mot tre timer, fem timer hvis du kun spiller i vanlig 2D. 

Første gang batteriet gikk tomt ble jeg veldig overrasket, siden det var såpass kort tid siden jeg hadde ladet det fullt. 

Prisen på Nintendo 3DS ligger på omtrent 2.500 kroner. 
Jeg synes dette er litt dyrt, med tanke på at spillene i tillegg koster om lag 500 kroner. 

Tross dette er jeg helt klart blitt en fan av denne håndholdte konsollen. 
Denne dingsen har stor underholdningsverdi og lang levetid! 

Under ser dere spillene vi har fått til Nintendo 3DS foreløpig. 
Følg med for anmeldelser! 
