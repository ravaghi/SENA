Spenstig og trendy Volvo
294.000 kroner koster denne bilen, som legges merke til i trafikkbildet. 
Er den verdt det? 

C30 er Volvoen som tør å skille seg ut. 
Vi har kjørt den fornyede R-design-utgaven i D2-versjon. 
D2 betyr økonomisk og effektiv dieselmotor (1.6 - 115 hk) og fornyet betyr at fronten er den samme som på S60/V60 samt oppgraderte C70. 

Volvo C30 ble lansert for over fire år siden, og var et friskt pust i kompaktbil-segmentet. 
Bilen holder i hevd en tradisjon som ble skapt på 60-tallet med 1800 ES. 
oppfølgeren fra 80-tallet, 480 ES, var mindre vellykket og led under et dårlig rykte på områdene kvalitet og driftssikkerhet. 

Populært nisjeprodukt 

Vi har kunnet konstatere at Volvo med C30 har unngått fallgrubene som assosieres med forgjengeren og bilen selges regelmessig til den - relativt snevre - kundegruppen den er ment for. 
Her i landet betyr det cirka 20 til 30 eksemplarer i måneden, og det er da ikke så verst for et slikt nisjeprodukt. 
Dessuten er den tilgjengelig for en grei pris, takket være en rasjonell industritenkning som gjør at bilen er basert på Ford Focus-plattformen (utviklet med forrige generasjon) og dermed deler mange komponenter med S40 og V50. 

Grei pris 

Hva betyr så grei pris? 
Jo, denne sporty kupéen er tilgjengelig fra under 250.000 kroner med den oppgraderte og spreke dieselmotoren testbilen disponerte. 
Selv testbilen med R-design-utstyrsnivå starter på under 300.000 før de sure ekstrautgiftene slår inn. 
Hva R-design innebærer skal vi ikke bruke mer plass på her; det kan de interesserte lese om her. 

Konkurrent: 
Scirocco 

C30 er i det store og hele en svært behagelig bil å ha med å gjøre, på betingelse av at man ser bort fra de praktiske aspektene. 
Volvo tilbyr jo V50 til de som vil ha en praktisk kompaktbil, så det er ikke noe å henge seg opp i. 
C30 er form foran funksjon og etter at den kom på markedet er det kommet en bil som utfordrer den i dette snevre segmentet, nemlig Volkswagen Scirocco. 
Imidlertid har dagens testbil ingen direkte konkurrent på dieselsiden. 
Derimot synes vi det er synd at C30 ikke tilbys med en moderne og økonomisk turbo-bensinmotor av typen 
VW kan stille med i Scirocco 1.4 TSI 122 hk. 

Kvikk og behagelig 

Men vi snakker altså om en dieseldrevet Volvo her, og vi kan bare bekrefte tidligere inntrykk: 
Bilen er lettkjørt og har kvikke og underholdende kjøreegenskaper. 
Samtidig har den, selv med R-design, bevart en grad av komfort som er overraskende god. 
Også lydnivået er holdt til et høyst akseptabelt minimum. 
For en virkelig detaljert beskrivelse henviser vi til vår test fra 2007, som fortsatt er høyst relevant, med unntak av de oppgraderte motordata. 

Veletablert motor 

Motoren er fortsatt den kompakte 1.6-litersdieselen som Ford og PSA har samarbeidet om og som man også finner i Mazda og Volvo-produkter i tillegg til Citroën, Peugeot og Ford-modeller. 
Den finnes i forskjellige varianter men er i alle henseender en kultivert og kraftig motor som fungerer greit helt opp i relativt store og tunge fleksibiler som Peugeot 5008. 

Tilstrekkelig 

I Volvoen byr motoren på 115 hestekrefter og et dreiemoment (altså trekkraft) på 270 newtonmeter ved 1.750 omdreininger. 
Toppfarten er 195 kilometer i timen, 0 til 100 tar 11,3 sekunder. 
Ytelsene er altså "tilstrekkelige", som Rolls-Royce ville formulert det. 
I praksis betyr dette at oppgraderingen av motoren ikke merkes for den jevne bilfører. 
Men forbruk og utslipp er holdt i sjakk. 
Dette er ikke økonomi-utgaven DRIVe, men likefullt er 0,43 liter per mil og 114 gram CO2 per kilometer høyst akseptable tall. 

Unik med diesel - men... 

For å konkludere: 
Volvo C30 D2 er enestående i kompakt-kupéenes økonomi-kategori (javisst, dette er snevert!) og kan anbefales de som vil ha en kompakt kupé med spenstig design til en akseptabel pris - og dieselmotor. 
Vi vil imidlertid anbefale de som ser på denne typen bil, og som ikke har hengt seg opp i dieselmotorisering, å kikke på Volkswagen Scirocco med den utmerkede 1.4 TSI-motoren på 122 hestekrefter. 
Denne koster også fra rett under 300.000 kroner. 

Uansett: 
Dette er bil som gir eksklusivitet samtidig som de er tidsriktige, uten å koste skjorta, og vi for vår del er glade for at denslags eksisterer også i 2011. 
