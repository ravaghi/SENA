Den perfekte høstmusikken
I 2007 ble Valkyrien Allstars norgeskjente med hiten «Å Gjev Du Batt Meg» som fikk folk i alle aldre til å danse med. 
Nå har det gått syv år, men musikken på deres tredje album er fremdeles hentet fra gammel tid. 
Stemningen og arrangementene har dog blitt mer voksent og bærer preg av visemusikken mer enn felespill. 
Denne gangen har felespiller Ole Hilmer tatt pause fra bandet og det er muligens dette som er grunn til bandets nye uttrykk med mindre felespill enn tidligere. 
Som alltid smelter de sammen vår musikktradisjon med elementer fra pop og rock, men de har også med flere selvskrevne låter her. 
«Dårlig morgenstemning» er en av dem, skrevet av Tuva Livsdatter Syvertsen. 
En vakker og ærlig låt som Syvertsen fremfører perfekt med sin karakteristiske stemme. 

Plata er også vakkert produsert sammen med Bugge Wesseltoft og Bård Ingebrigtsen. 
Det låter varmt og pakker seg rundt deg som et godt teppe. 

Det beste med hele albumet er dens evne til å overraske. 
Musikken er uforutsigbar med spennende arrangement, alternative taktarter og uvante melodiføringer. 

Dette er den perfekte musikken for småkalde høstkvelder i godstolen foran peisen, under teppet med noe varmt å drikke. 
