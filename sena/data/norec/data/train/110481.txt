Alle gode ting er tre?
«Singstar» viser seg verdig i kampen mot utfordrerne. 

Sony vet de er nødt til å produsere kvalitetsspill, skal «Singstar» klare seg i kampen mot de nye syngespillene. 
Denne gangen har de brukt Michael Jackson som det store trekkplasteret. 

Og det er lurt, for Michael Jackson er synonymt med sang, dans og moro. 
Stemningen stiger unektelig noen hakk i stua når tonene til «Billie Jean» pumper ut i rommet. 
Det er så man bare må prøve seg på litt klossete moonwalking. 
Og så er moroa i gang... 

Musikken er som vanlig variert. 
På godt og vondt forsøker produsenten å dekke de flestes musikksmak og behov. 
Denne versjonen henvender seg trolig mest til oss som har noen tiår på baken, med Kate Bush, David Bowie, Lionel Richie og Queen som noen av artistene. 
De yngre kan bryne seg på Fergie og Timbaland. 

Spillfunksjonene er de samme som ellers: 
Spill duett, duell eller send mikrofonen videre. 
Kan ikke spillmakerne klare å legge til en kreativ vri snart, og ikke bare sette sammen ulike mikser av låter? 
Det er den store innvendingen med «Singstar» - etter så mange oppfølgere kunne vi trengt en fornyelse for ikke å dovne hen. 

Bonus er at man kan laste ned låter på Singstore, mens man på Singstar Online blant annet kan se videoklipp fra andre deltakere. 
Eller hvis du er riktig tøff i trynet - ta opp deg selv med EYE-kameraet og legg ut snutten etterpå. 
Kanskje finner du ut at moonwalken din ikke er så gæærn likevel. 
