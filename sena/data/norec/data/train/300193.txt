Denne hissigproppen har holdt det gående i 30 år
Kreator thrasher videre og mener fortsatt mye om mangt. 

ALBUM: 
Mille Petrozza har vært en standhaftig soldat i thrashens tjeneste i en god mannsalder nå. 

Helt siden den iltre debuten «Endless Pain» fra 1985, har Essen-bysbarnet og hans Kreator utvist en riffkompetanse og en vitalitet få av deres europeiske sjangerbrødre kan måle muskler med. 

Milles harmdirrende tirader mot sosial undertrykkelse, korrupsjon og maktmisbruk er fremdeles karakteristisk naive i formen, men like fullt flammende ektefølt. 

Kreator har alltid utvist en god evne til å spekke sine tempomettede låter med et fengende refreng og et godt melodisk brekk. 
Så også på «Phantom Antichrist». 

Det er fremdeles en glød og kraft her som man ikke opplever altfor ofte fra et sjangertro band som har holdt på i snart 30 år. 
Hør bare det übergroovy tittelkuttet og kampropet «United in Hate». 
Kreator lenge leve. 
