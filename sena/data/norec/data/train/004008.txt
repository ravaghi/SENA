NextOf Kin 

Varmt gjensyn med Patrick Swayze i middels film. 

Jeg savner Patrick Swayze. 
Han var en skikkelig «good guy», som dessverre døde av kreft i 2009. 

Han er mest kjent for sine roller i Dirty Dancing, Ghost og Point Break, men spilte også i en rekke filmer med lavere profil. 
Next Of Kin er en av disse. 
Den kom ut i 1989, da Swayze var på høyden av sin karriere. 

Filmen er ingen stor affære, men har en interessant skildring av et spesielt brødreforhold, samt en serie actionscener som det smeller greit av. 
Nå er den ute på Blu-ray. 

Krever blodhevn 

Truman Gates (Patrick Swayze) er politimann i Chicago med bakgrunn fra et lite samfunn i Appalachia-fjellene. 

Når broren Joey (Bill Paxton) blir myrdet av mafiaen, må Gates etterforske saken på vanlig vis, samtidig som fjellslekta krever blodhevn. 

Storebror Briar (Liam Neeson) kommer til byen for å ordne opp, mens Truman må forsøke å holde ham igjen. 

Fokus på familie 

Det er ikke en veldig vanskelig historie, dette. 
Vi skjønner hvor det bærer hen på et tidlig tidspunkt. 

Men det filmen scorer på, er fokuset på familiebånd, både blant fjellfolket i Appalachia-regionen og hos mafiaen i Chicago. 

I sistnevnte familie møter vi blant andre Daniel Baldwin som effektiv «bad guy», samt en utrolig ung Ben Stiller i en av sine første roller. 

Udiskutabel karisma 

Det beste er samspillet mellom Swayze og Neeson. 
Det er kanskje vanskelig å se slektskapet i ansiktstrekk og kroppsfasong, men etter en innledende runde preget av motsetninger, skjønner vi snart at brødrene har et bånd som ikke kan brytes. 

Swayze utviser kanskje ikke stor skuespillerkunst, men har en udiskutabel karisma som gjør ham til en god figur å følge. 

Verdt et gjensyn 

Next 
Of Kin avsluttes med et skikkelig oppgjør på en stor kirkegård, uten at det blir et klassisk showdown. 
Men det smeller godt, ammunisjonen er endeløs, og så kommer pil og bue inn som et forfriskende element. 

Regissør John Irvin hadde allerede en voldsom Chicago-film bak seg, Raw Deal (1986) med Arnold Schwarzenegger, som jeg syntes er et hakk bedre enn Next Of Kin. 

En billig Blu-ray 

Billedkvaliteten er grei, uten å være spektakulær. 
Lydkvaliteten er ikke så god. 
Den er til tider ganske tynn og pinglete, slik mange lavbudsjettsfilmer ble mikset på den tiden. 

Og det finnes ikke ekstrastoff her. 
De som hadde forventet en tre-timers dokumentar om Next of Kin, blir skuffet. 

Men fansen får i det minste et hyggelig gjensyn med Patrick Swayze! 
