Hva gjør vi når pesten kommer?
Vi vet at det kommer en verdensomspennende influensaepidemi som vil ta liv av millioner av mennesker. 
«Som pesten» blir en «jubileumspåminnelse» om spanskesyken for 100 år siden. 

Det er heavy å lese en 800 siders roman, selv om den er forfattet av en av Danmarks mest anerkjente og prisbelønte forfattere for tiden. 
Det er for mye og for langt, rett og slett, selv om boka er veldig interessant. 

Den er skrevet som en slags parafrase over boka til franske Albert Camus, «Pesten», og heter «Som pesten». 

Boka følger først og fremst en kvinnelig, dansk lege som blir ansatt i Verdens helseorganisasjon WHO. 
Hun er idealist, og uvant til å jobbe i et FN-system som må ta både politiske og økonomiske hensyn. 
Hun blir en slags Jeanne d’Arc-figur som ofrer alt i det godes hensikt. 

På toppen av det faktiske WHOs 10-punktsliste over trusler mot folkehelsa for 2018 troner faren for en global influensaepidemi, en pandemi, som vil drepe millioner av mennesker. 
I boka skjer akkurat det. 

En av bokas svakheter er at den går glipp av de feberhete, dramatiske skildringene av «pesten» ved at forfatteren i hovedsak lar fortellingen dreie seg om intrigene innad i WHO og samhandlingen med en profitthungrig legemiddelindustri. 
Det gjør at «pesten» kommer på avstand. 

Boka er bygd opp som en slags thriller med helter, skurker, overvåking, utpressing og kidnapping - ikke alt like troverdig. 

Det dumme er at hver gang det begynner å bli spennende, så stopper forfatteren fortellingen med å legge inn opptil halvannen side med bakgrunnshistorie i referats form. 
Ettersom det skjer ofte, kan man miste motivasjonen for å fortsette, eller fristes til å hoppe over disse delene og finne ut hvor fortellingen tas opp igjen. 

Tidsvis går det også veldig mange sider uten noen særlig utvikling i historien, så boka hadde stått seg på å blitt kuttet ned til nesten det halve. 

Men forfatteren har gjort et stort arbeid med å sette seg inn i hvordan FN og spesielt WHO tenker og jobber og hvilke dilemmaer som oppstår under slike kriser. 

Og det den klarer å hamre inn i bevisstheten til leseren er tanker om hvordan en selv hadde stilt seg i en krisesituasjon der det var for lite vaksine og de som trengte den mest var flyktningene og afrikanerne. 
Strekker fornuften og solidariteten så langt? 
