Van Morrison:Gammel krangel 

Etter solodebuten hevnet Van Morrison seg på plateselskapet. 

Van Morrison: 
"The authorized Bang collection" (Sony) 

Belfast-bandet Them startet i 1964 og varte fram til 1972. 
De tok aldri helt av, og en splittelse i 1966 gjorde at vokalisten Van Morrison hoppet av. 

De andre ble gjenforent og forflyttet seg til USA, mens Morrison fortsatte alene på Bang Records, selskapet til Them-produsent Bert Berns. 
Der spilte Morrison inn åtte sanger i løpet av to dager, tenkt utgitt som fire singler. 
Isteden pakket Berns dem inn som albumet "Blowin' your mind!" i 1967 uten å spørre Morrison. 

Berns døde på slutten av året, og Morrison kranglet med enken Ilene om kontrakten. 
Det endte med at Warner fikk kjøpt ham fri, men først etter at Morrison måtte spille inn et 30-talls nye sanger for Bang. 

Morrison hamret ut disse på kassegitar, stort sett rundt minuttet lange. 
Ilene Berns stemplet sangene som nonsensmusikk, inkludert "Ring worm" som fikk henne til å fnyse litt ekstra. 
De ble kjent som Morrisons hevn-sanger og skrotet, men gis nå ut som en tredje cd på opptakene fra Bang-tiden. 
I beste fall kan du finne tilløp til en tidlig Tønes-naivitet i "Want a danish" og "You say France and 
I whistle", men de er spilt inn på hekkan. 

Den første cd-en rommer derimot solodebuten og sanger spilt inn i etterkant, mens nummer to er alternative versjoner. 
Her får du 11 frustrerende forsøk på å få "Brown eyed girl" til å sitte, sangen som satte fart på Morrisons karriere. 
Selv har han vært sterkt kritisk til den, men det kan jo skyldes at han mener å ha blitt snytt for inntektene. 
Jamnfør hevn-sangen "The big royalty check". 

De som kjøpte debuten ene og alene på grunn av "Brown eyed girl", må ha undret seg over resten, men dette er sanger som dannet plattformen for det som nå blitt til en 50 år lang solokarriere for Van Morrison. 

Apropos "Brown eyed girl"; nyt den sylskarpe monomiksen og den originale stereomiksen som er inkludert her. 
