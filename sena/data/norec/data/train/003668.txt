Buried
Ekkelt, spennende og klaustrofobisk! 

Buried er en tøff liten film, basert på et fantastisk premiss! 

Den overdriver kanskje litt i forsøket på å sprite opp dramatikken, og noen få detaljer ved det fortellertekniske kunne vært bedre, men dette er likevel en unik filmopplevelse! 

Det kanskje mest sjokkerende er kanskje den ensomme skuespilleren. 
Ryan Reynolds beviser nemlig at han virkelig kan spille! 

Våkner i kiste 

Etter fortekstene blir alt mørkt og stille. 
Så hører jeg svak pusting, som blir gradvis sterkere, inntil mannen våkner, tenner en lighter, og freaker ut. 

Paul Conroy (Ryan Reynolds) ligger nemlig i en kiste under jorda, men han vet ikke hvor eller hvorfor. 

Mer har jeg egentlig ikke lyst til å si, men for at denne anmeldelsen skal være forståelig, MÅ jeg avsløre en ting til: 
Han finner en fremmed mobiltelefon, som kan bli både hans redning og fortapelse. 

Håp og fortvilelse 

Du lurer kanskje på om det virkelig går an å fortelle en hel historie fra en kiste med en eneste skuespiller foran kamera, og svaret er et rungende JA! 

Dette er utrolig langt i fra kjedelig. 
Regissør Rodrigo Cortés kaster oss mellom håp og fortvilelse, synkront med Paul Conroys opplevelser. 

Historien er genialt filmet, fra alle tenkelige vinkler, med sparsommelige lyskilder. 
Temperaturen holdes ved like hele veien, og Cortés bygger spenningen effektivt opp mot slutten, på ekte thrillervis! 

En smygende oppdagelse 

Noen småting skurrer litt. 
Samtalene Paul har via mobiltelefonen er unødig vanskelige. 
Jeg forstår at han har det mentalt tøft, men de han snakker med virker i overkant kalde og kalkulerte. 

Dessuten er det for åpenbart at de egentlig ikke snakker sammen, men er redigert så det skal virke slik. 

Og når Paul gjør en smygende oppdagelse, må jeg rulle litt med øynene. 
Samtidig som jeg skjønner at man kanskje må strekke seg litt for å skape spenning i et bittelite rom. 

Matcher Tarantino 

Buried er virkelig verdt å se! 
Dette er ikke langt i fra å være en perfekt thriller, og kanskje hadde bedre redigerte stemmeskuespillere til telefonsamtalene vært nok til å løfte filmen opp det siste hakket. 

Men dette er ekkelt, spennende og klaustrofobisk nok til å matche Quentin Tarantinos kistescene i Kill Bill: 
Vol. 
2 - og den gjør det i 95 minutter! 
