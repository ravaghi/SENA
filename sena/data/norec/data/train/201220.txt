Kingston HyperX240 GB SSD Upgrade Kit 

Uten tvil en av de kjappeste SSD-ene, her i praktisk oppgraderingspakke. 

Hvilken SSD man skal velge bestemmes for de fleste av lommeboka i første rekke, deretter hva man faktisk trenger. 
Har du litt ekstra å rutte med og behov for kapasitet og hastighet, velger du en SSD med kapasitet rundt 240 GB. 
Da får du til en viss grad i pose og sekk, fordi større kapasitet også gir høyere ytelse. 
Årsaken til dette er at det blir enda et nivå hvor data kan håndteres parallelt. 

Usikker på hva SSD er? 
Les her. 

Kingston HyperX 
240 GB SSD oppgraderingssett 

Vi har testet en komplett løsning fra Kingston, en oppgraderingspakke som inneholder SSD, monteringsbrakett med skruer, programvare for kloning og eksternt USB-kabinett og kabel for den gamle 2,5" harddisken (hvis du oppgraderer en bærbar). 

Løsningen har mye til felles med en annen pakke fra Kingston vi har testet tidligere, men denne er oppgradert på alle områder. 

SSD-en har altså en kapastitet på 240 GB, som gir god plass til operativsystem og programvare, og en god porsjon brukerdata. 
De store arkivene er det ikke plass til, men de er det heller ikke noe poeng i å ha liggende på en SSD uansett. 

For de som jobber med mange og store datafiler vil en 240 GB disk ofte også være stor nok til å brukes som arbeidsdisk, hvor man først kopierer over filene fra harddisk, jobber med dem når de ligger på SSD og kopierer det ferdige arbeidet over til harddisk etterpå. 
Så kan man slette arbeidskopiene på SSD for å frigjøre plass. 

HyperX bruker en kontroller fra SandForce, som regnes som en av de beste. 
Flere av de ledende SSD-leverandørene bruker denne, bl.a. OCZ og Intel. 
Kontrolleren komprimerer data "i fart" før de lagres i flashminnet, dermed blir selve skrivingen langt raskere, samtidig som plassen utnyttes bedre. 
Selve flashminnet er Intel 25nm NAND. 

Oppgraderingspakken inneholder en brakett som gjør det enkelt å montere SSD-en i en 3,5-tommers plass i stasjonære PC-er. 
I bærbare passer SSD rett inn som erstatning for en 2,5- tommers harddisk 

Programvaren er Acronis TrueImage HD og kjører direkte fra CD-platen. 
Dette er et kloneprogram som overfører alt på den gamle disken til SSD-en. 

I praksis 

Vi installerte HyperX i maskinen som vant vår sammenligningstest av stasjonære PC-er til 8000 kroner. 
Denne hadde allerede en OCZ Vertex3 120 GB SSD, så det var ingen problemer med å få plass til innholdet på den eksisterende systemenheten over til HyperX på 240 GB. 

Acronis-programmet for kloning ble kjørt, og hele prosessen tok bare noen få minutter. 

Programmet laget heller ikke en egen partisjon som tilsvarte den mindre disken, så vi slapp å slette og endre partisjonsstørrelse. 
Alt gikk automatisk. 

Ytelse 

Denne SSD-en er lynrask, på grunn av størrelsen er den enda et par hakk vassere enn OCZ-drevet som satt i maskinen, selv om de begge bruker en SandForce SF-2281 kontroller. 
Det kan også være forskjeller i firmwaren i kontrolleren. 

Vi kjørte PCMark Vantage og PCMark 7, og fikk høyere score i begge tilfellene. 
Med den originale OCZ Vertex3 på 120 GB fikk vi 19 258 mens med HyperX fikk vi 22 689 PCMarks på Vantage og 5151 mot 5159 med HyperX med PCMark7. 

Vi kjørte også vårt eget testprogram, HD Tach, Atto og AS-SSD. 

Prestasjonene er faktisk på noen områder enda høyere enn PCI-express Revo Drive som tidligere var helt overlegen. 
Vi sammenlignet også med den vesentlig rimeligere OCZ Agility med samme kapasitet. 

Konklusjon 

Kingston HyperX 
240 GB SSD er en lynrask erstatning for både roterende harddisker og tidligere generasjoner SSD. 
Den kan varmt anbefales. 

Prisene har også kommet ned på et håndterbart nivå også for 240 GB SSD, selv om det er langt ned til prisnivået per GB hos harddisker. 

Pris på komplett oppgraderingspakke har vi funnet til 3919 kroner. 
Sjekk lenken for aktuell dagspris. 

Du får også kjøpt bare SSD-en ca 500 kroner billigere, 3399 kroner er den annonsert til, ifølge lenken over. 
