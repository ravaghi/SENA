Flight
Denzel Washington vekker både sympati og avsky. 

Denne filmen inneholder scener som vil sjokkere selv den mest garvede flypassasjer. 
Men det handler ikke først og fremst om hva som kan skje om bord i et fly. 

Det handler om hvor langt en mann er villig til å gå for å leve ut en livsløgn, ikke bare mot omgivelsene, men også mot seg selv. 

Spunnet rundt tematikk altfor mange kjenner til 

Filmen kunne nok engasjert meg mer, men Denzel Washington er praktfull i en vanskelig hovedrolle, som vekker både sympati og avsky hos meg. 

Et menneskelig drama 

Flykaptein Willam «Whip» Whitaker (Washington) redder mange liv med en spektakulær nødlanding. 

Han omtales som en helt i media, men den interne etterforskningen avdekker forhold som likevel setter ham i et dårlig lys. 

Dette kan få alvorlige følger for ham, til tross for dåden, men Whip gjør sitt ytterste for å dekke over det faktum at etterforskerne kan ha et poeng. 

Det er perverst, men jeg fascineres av programmer som Flight Crash Investigation på Discovery Channel. 
Jeg trodde Flight skulle være i samme gate. 

Men det viser seg i stedet å være et menneskelig drama, spunnet rundt tematikk altfor mange kjenner til. 
Det etableres tidlig i filmen at det handler om ulike former for avhengighet, og hvordan det ødelegger relasjoner. 

Jeg liker skildringen av hvordan Whip finner en sjelevenn i Nicole (Kelly Reilly), som forsøker å komme seg vekk fra heroinhelvetet. 
Deres samtaler avdekker hvor store utfordringer de står overfor. 

Minsker filmens troverdighet 

Jeg liker ikke John Goodman i denne filmen. 
Hans figur er sterk karikert og overdrevet, og det virker nesten som om regissør Robert Zemeckis forsøker å fargelegge livet som langer. 
Goodman later til å tro at han er med i en kul komedie, og får det til å skurre i hver scene han er med i. 

Pressens rolle i historien er også merkelig. 
Det tar for eksempel 40 sekunder fra kapteinen oppdages utenfor et hus, til det er omringet av et kobbel med journalister og 10 tv-biler med fiks ferdig satelittlink. 

Og de får lov til å intervjue flyets styrmann like etter at han har kommet ut av koma. 
Slike detaljer er med på å minske hele filmens troverdighet. 

Men skildringen av avhengighetens løgner er høyst troverdig. 
Denzel Washingtons figur nekter å innrømme fakta, selv om han selvsagt vet hvordan ting henger sammen. 

Tittelen Flight henspeiler ikke bare på luftfart, men på en person på flukt fra sannheten om seg selv. 
Kan han nødlande seg selv like godt som han kan med fly? 

Denne reisen gjør Flight til en interessant film. 
