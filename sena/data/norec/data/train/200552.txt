22"Nec 22WMGX 

Rask, blank og bred - nå også fra Nec. 

Nec har alltid kommet svært godt ut av våre og andres skjermtester. 
De har levert produkter med topp bildekvalitet og ergonomi i en klasse for seg. 

LES OGSÅ: 

Men trender har de ikke vært spesielt opptatt av, verken i design eller format. 
Det tok sin tid før de kom med skjermer i bredformat, og den blanke moten med sort lakk og tilsvarende kontrastbelegg har vi ikke sett så mye til fra Nec. 
Gamer-skjermen 20WGX² er den eneste vi har testet tidligere fra Nec som har hatt kontrastbelegg. 

Men nå er markedet for trendy bredskjermer modnet tilstrekkelig til at Nec satser. 
De har lansert flere modeller i en ny serie - GX. 
Her finner vi modeller i 19, 22 og 24-tommers format, alle er beregnet på spill og alt annet som involverer bilder, levende eller stillestående. 
Vi har testet 22-tommeren, som ligger midt på treet prismessig. 

Trendy design 

Det er ikke bare bredformatet, men også utførelse paneltype og tilkoblinger som plasserer disse skjermene midt i trendbildet. 
Hele konstruksjonen er i sort, med blank lakkfinish i front som matcher det blanke kontrastbelegget når skjermen er slått av, og matt finish på bakside og fot. 

I motsetning til de fleste andre skjermer fra Nec har denne serien ikke andre fysiske justeringsmuligheter enn vipping av skjermen. 
Du kan ikke justere den i høyden og heller ikke vri den til høydeformat eller dreie den på foten. 
Høyden over skrivebordet opp til undersiden av selve skjermpaneket er på 9,5 cm, og det er en utmerket standardhøyde. 
Trenger du mer eller mindre blir det altså vanskelig. 

Raskt panel 

Panelet er av TN typen, som er generelt raskt, men i denne serien ikke av de aller raskeste. 
Det er lilkevel mer enn tilstrekkelig for alle andre enn den beinharde kjerne av gamere med falkeblikk. 
Vi registrerte et lite etterslep og noen antydninger til skygger, men ikke mer enn at det ser naturlig ut ved raske bevegelser i bildet. 

Betraktningsvinkel 

Denne paneltypen har generelt den dårligste betraktningsvinkelen, men i de senere generasjoner har dette blitt en del bedre. 
Horisontalt er det ikke lenger noe stort problem, vertikalt er det fremdeles store fargeforandringer når du reiser deg opp. 

I bruk 

Vi brukte skjermen under nesten hele vår test av programvare for videoredigering, med veldig variert bildemateriale. 
Fra digitaliserte gamle TV-opptak til HD-materiale med de nyeste kameraene, pluss stillbilder og fargesterke effekter. 

Skjermen fungerte hele tiden utmerket, med glimrende bildekvalitet over hele linja. 
Det eneste problemet til tider var det blanke belegget som sammen med lysrør i taket ga en del uønskede reflekser. 
Dette må man ta hensyn til når man skal plassere skjermen i et arbeidsmiljø. 

Svært fleksibel 

Skjermen har innganger for det meste, også for tilkobling til annet enn PC med VGA og DVI. 
Med HDMI og komponentinnganger pluss "gammeldags" komposit video gjør at du kan koble til hva som helst av spillkonsoller eller videospillere. 
Både DVI og HDMI støtter HDCP. 

Det er til og med S/PDIF utgang på skjermen, hvor du kan ta ut det digitale lydsignalet som kommer inn på HDMI-inngangen og koble det til f.eks. en surroundforsterker. 
De innebygde høyttalerne fungerer bare til bakgrunnslyder og mindre krevende lydbilder. 

Også innstillingene gir store muligheter for å skreddersy fargebalansen til din egen smak. 
Vi foretrakk skjermen i helt nøytral innstilling, uten "forbedringer" av noe slag. 
Andre vil mulligens ønske mer "sprut" i fargene, og det kan skjermen absolutt levere. 
Du har både manuell kontroll over 6 farger/nyanser i tillegg til ferdige profiler og automatiske innstillinger. 

Betjeningen er behagelig og logisk med et tiltalende menysystem. 
Det er likevel ikke så brukervennlig som den lille joysticken vi finner på de proffe modellene, eller visningen av knappefunksjonen på selve skjermen under bruk, som på 26-tommeren 2690WUXi 

Konklusjon 

Nec har sittet på sidelinja en stund når det gjelder denne type skjermer, som henvender seg først og fremst til krevende hjemmebrukere, men til en relativt moderat pris. 

Designmessig står den ikke tilbake for noen, og bildekvaliteten er i toppklasse for denne type skjermer. 

Med listepriser fra 2 629 kroner for 19-tommeren, 3 636 kroner for 22 tommeren og 5 075 kroner for 24-tommeren stiller de sterkt i konkurransen. 
