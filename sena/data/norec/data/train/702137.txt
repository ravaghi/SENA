Integrer den hvite amerikaner!
Amerikanske menn trenger å skjønne den vestlige verden og kanskje bli med i den. 
Etter hvert. 

Life as we know it: 
Amerikansk komedie. 
2010. 
1 time, 50 minutter. 
11 år. 
Regi: 
Greg Berlanti. 
Med: 
Katherine Heigl, Josh Duhamel, Josh Lucas. 

Dette er en kultur-revolusjonær og naiv-visjonær amerikansk komedie der europeerne (utenfor det kjønnspolitisk tilbakestående Frankrike) kan lære at den hvite amerikaneren ikke er integrert i en moderne verden. 

"Life as we know it" handler om to unge mennesker i Atlanta. 
Hun jobber med mat, for hun er dame. 
Han jobber med TV-sport og har mc, for han er mann. 

Mannen kalles Messer, som på tysk betyr kniv. 
Messer er en Fetter Anton-kul seksual-sekterist som ikke har oppdaget at menn har deltatt i stell og oppdragelse og omsorg av barn de siste 70-80 åra. 
Han burde vært på sammenghengende livsstil-kurs, han burde vært tatt ut i bakgården og kastrert, han burde vært påtvunget jobb som forstmann på Island eller måttet tjene som gatekjøkken-imam i Texas, som skal være et sterkt integrerende sted for imamer. 

Jeg vet at jeg har mast med dette før, og jeg maser mer. 
Så å si alle de mennene jeg kjenner, har daglig omsorg for unger eller har hatt det. 
På vegne av den kulturelt integrerte testikkel-bevegelsen blir jeg fornærma når Martini-svimle manusforfattere skildrer fedre som om de skulle vite mindre om egne avkom enn bavianer. 

Det hjelper litt at dama er like mye en fjern Disney-fe som mannen. 
Hun blir også skremt av en ettårings syrligluktende melkebæsj. 

Men OK. 
Katherine Heigl er i ferd med å bli den nye definisjonen på hverdag på samme måte som bombing av Libya er den nye beskrivelsen av fred. 

Heigl og Josh Duhamel starter filmen med å avsky hverandre på en slags trusesøkende tøysekopp-måte som ingen lar seg lure av. 
De har felles venner, og vennene får et barn. 
For at moroa skal kunne begynne, tar filmen livet av de to foreldrene, og så arver galningene jentebarnet uten å være gift eller like hverandre. 
Det høres verre ut enn å vokse opp hos Woody Allen og Mia Farrow. 

De flytter sammen i barnets hus, og der utfolder seg eller utforsker seg eller utfikler seg en slags fellesfølelse og -begeistring som understreker alle ordspråkene som at like barn ligger mest, og krake søler make, men motsetninger tiltrekninger hverandre og det er bare et halvt år til jul. 

Det blir faktisk en ganske trivelig liten komedie. 
Messer er en ufølsom type på samme måte som Darth Vader. 
Han brummer ondt, men vi tror ikke på ham, for i forrige film gikk han (Vader) rundt og holdt Natalie Portman i hånda i en hengende hage. 
Historien blir søtt fri for overraskelser, og gleden er på deres side. 
Men vi tåler å se på. 

Følg meg på Twitter: 
@arilabra. 
