Ærlighet varer lengst
Future leverer slowjams fra fremtiden og bangers for nåtiden på sitt helstøpte andre album. 

Jeg er svak for lyden av Future. 
Hans krysning mellom trap, synth-r&b og Auto-Tune ala 808s & Heartbreak gjorde debutalbumet Pluto til en av mine favoritter fra 2012. 
Hyppig utsatte Honest er derfor i aller høyeste grad et album jeg har ventet på. 

Med Pluto eksploderte det rundt Atlanta-rapperen, og hans karakteristiske stil har løftet andres låter til nye høyder. 
Rihannas "Loveeeeeee Song" var høydepunktet på Unapologetic, og det er umulig å tenke seg at Ace Hoods "Bugatti" hadde blitt den klubb-bangeren det ble uten Future. 

På Honest avanserer han fra debuten og byr på et mer helhetlig og dynamisk album. 
Allerede fra det lekne Amadou & Mariam-samplende åpningssporet "Look Ahead" er det åpenbart at Future har utviklet seg. 
Han veksler mellom det myke, såre, harde, aggressive og lystige, hvor den røde tråden alltid er hans følsomhet og evne til å artikulere dette. 
Og det er kombinasjonen av de myke balladene og de hardere klubblåtene som er styrken til Honest. 

Med "I Be U" har han laget en slow jam fra fremtiden, hvor han auto-crooner inderlig om å elske noen så høyt at personlighetene sklir inn i hverandre, mens singlen "Move That Dope" oppdaterer et av rapens eldste tema med glimt i øyet - godt hjulpet av albumets hovedprodusent Mike Will Made It. 
Andre 3000-gjestende "Benz Friendz" skiller seg ut med sin spretne og gøyale fremtoning, men selv om det er en sterk låt høres den kanskje mer ut som den heller burde være på et fremtidig Outkast-album. 

Future viser en større bredde enn tidligere - både vokalmessig og med produksjonen. 
Alt er ikke lenger skåret over den samme traplesten, så Honest byr på mer variasjon. 
Ikke trenger han bidragsytere for å skinne heller, tvert imot parkerer han dem en etter en. 
Drake blir fadet ut midt i refrenget på "Never Satisfied", hvor Future er mye mer troverdig i sitt føleri. 
Kanye West får avslutte "I Won" med en oppskriftsmessig hyllest til Kim Kardashian, men det er Future som får det nedlatende ved å bli kategorisert som en trofékone til å virke som det mest romantiske noensinne. 
Det er en spennende utvikling som holder han et hestehode foran alle som etterligner - og som viser at han er en mann for fremtiden. 
