Tonerose
I åtte år har Tone Damlis karriere vært beretingen om en varslet hit. 
Endelig er den her. 

LÅT: 
Det har alltid vært noe litt Disney over Tone Damlis karriere: 
Søt og dialektrik fotballjente fra landet taper talentkonkurransen, men vinner a-kjendisen og hele kongeriket. 

En åtte år lang historie som har vært både fascinerende og imponerende å følge - bare synd selve popmusikken aldri har holdt mål. 

Det vil si: 
Fram til nå. 

Miley Cyrus og One Direction For med «Smash» drar Tone virkelig en Disney, og med det mener jeg rufsete energipop à la Miley Cyrus, fiffige tempooverganger à la Carly Rae Jepson og gla'kjærlighetssorgpop à la One Direction. 

Låta er skrevet og produsert av svensken Jason Gill, makkeren til Tones tidligere duettpartner Eric Saade, og er verken spesielt god eller spesielt dårlig. 

Men den er lun og likandes, forglemmelig på den måten radiostasjonene elsker, glatt nok til å bli akseptert av hele familien, fengende nok til å bli en hit. 

Og slettes ikke verst å nynne med på, heller. 

«Nye Tone» Joa, de «subtile» vokalforvrengningene er irriterende og det er klart stemmen hennes er flat som en cd-plate, men hvis denne låta representererer «nye Tone», hun som også kommer med en låt produsert av Rodney «Darkchild» Jerkins etter jul, så har vi muligens noe å glede oss til. 
