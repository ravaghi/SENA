Nesten storslagent
PS2-spillet «Killzone» gjenoppstår her på PSP i helt ny og svært frisk drakt. 
Men «Killzone: Liberation» klarer ikke å stå løpet helt ut. 

Det er så nære, så nære: 

«Killzone: Liberation» har et glimrende kampsystem, med nøye planlegging og forsiktig, kalkulerende fremgang sett i fugleperspektiv. 

Du beveger deg fra dekning til dekning, og bruker et velfungerende siktesystem for å sprette ut og bruke en av de mange kule våpnene på de kjipe fascist-soldatene du kjemper mot. 

Grafikken er nydelig, lyden likeså. 
Og de første par timene i selskap med dette spillet, gjør deg overbevist om at vi snakker om det ultimate actionspillet for en håndholdt spillkonsoll. 

I steden for å bare konvertere PS2-spillet «Killzone», har nemlig Guerilla her skreddersydd actionopplevelsen for PSP. 
Det er i praksis et helt annet, langt mer taktisk spill. 
En slags forenkling av «Commandos»-serien, om du vil. 

Dessverre holder ikke herligheten helt ut. 
Oppdragene blir for like fra brett til brett, og dine medsoldater er for dumme - selv under din stødige kommando. 
Dessuten er eskorte-oppdragene som regel mer frustrerende enn morsomme. 

Det er mulig jeg fikk for høye forventninger til dette spillet fra den flotte åpningen, alt-i-alt er «Killzone: Liberation» en klart godkjent actionopplevelse. 

Men det kunne ha vært en storslagen actionopplevelse. 
Det enorme potensialet i den grunnleggende spillmekanikken forblir til syvende og sist uforløst. 

PSP-spillet «Killzone: Liberation» tar opp tråden fra skytespillet «Killzone» på PS2. 
Denne gangen med en mer taktisk affære. 
