Sie Gubba «Hemafrå»
(MBO / Nordisk Film) 

Nok et riktig skritt fremover mot en typisk norsk dansebandtradisjon. 

En gang i tiden var norske danseband synonymt med uoriginal herming etter svenske saksofonsvisker, men så kom det både norsk rootsbølge og nye «blandingsband» som D.D.E. og Hellbillies på nittitallet. 
Som gode trøndere (fra Ålen nord for Røros) blander Sie Gubba inn litt Hans Rotmo'sk sangteknikk også, og til sammen blir dette brygget noe som minner om en videreført og velutviklet dansebandsjanger med et klart norsk preg. 
Ålbyggene i Sie Gubba lykkes tidvis svært godt, blant annet gjennom to forbløffende bra ballader, i å gi sitt dialektbidrag til at den norske dansebandsjangeren har fått et fortjent oppsving både kvalitativt og salgsmessig. 
Ikke minst lyder Hellbillies-ekkoet sterkt når countrygitarene får den rette twang'en, og selv om et par obligatoriske og mindre morsomme swingnumre trekker ned, har «Hemafrå» blitt et helstøpt album i grenselandet mellom de utskjelte begrepene roots og danseband. 

ANBEFALTE KJØP: 
«Over dal og fjell», «Vår», «Senga di» og «Vanlig fyr». 
