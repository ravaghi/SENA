TEST:Libratone Live - AirPlay 

Nei, den er ikke ny, men den er god. 
Og viktigst av alt: 
Den blir snart enda smartere. 

Selv om danske Libratone kom til Norge i slutten av april er det først nå vi har fått våre klamme hender rundt produktet. 
At den ikke er rykende fersk har likevel lite å si, vårt inntrykk er nemlig at den gjør seg svært godt mot konkurrentene. 

Hva gjør Libratone Live? 

Live-modellen er rett og slett en aktiv høyttaler med god lydkvalitet. 
Lydsignalet overføres trådløst via Apples AirPlay, så dette er i alle hovedsak et produkt for deg med en iPhone, iPad eller iPad Touch - selv om du også kan bruke din PC eller Mac som lydkilde. 

Det er riktignok også en inngang for minijack på baksiden, men spør du oss er hele poenget med dette produktet trådløs lyd. 
Bruker du Android eller Windows phone er det derfor andre alternativer som er bedre egnet, og NAD Viso er her et godt eksempel. 

Gode nyheter: 
Ja, den får PlayDirect 

I motsetning til nykommeren Libratone Zipp leveres Live-modellen kun med vanlig AirPlay-funksjon. 
Det vil si at du er avhengig av et trådløst nettverk, som både høyttaler og avspiller må kobles til, for å kunne overføre musikk. 

Den gode nyheten er imidlertid at Live-modellen vil bli software-oppdatert til PlayDirect i løpet av høsten. 

I praksis vil det si at du da kan bruke Live-modellen på hytta eller i garasjen, fordi den kobler seg direkte til mobilen eller nettbrettet ditt, og ikke trenger å gå via et separat nettverk. 
Dette er en klar fordel i vår bok. 
Merk deg dog at Libratone Live ikke har innebygget batteri, så i motsetning til Zipp er du her fortsatt avhengig av å ha strøm tilgjengelig. 

Elsk eller hat-design 

I likhet med de øvrige høyttalerne fra Libratone er også Live kledd i ull med polerte stålhåndtak. 
Vi liker også at den kommer i flere ulike farger, og synes nok at vår testmodell (smak og behag folkens) er litt kjedelig mot de andre alternativene. 

Selv liker vi altså det røde, sorte eller grå alternativet bedre, og grunnen er ganske enkelt at fargene er med på å tydeliggjøre de små designelementene du ser på bildet over. 

Live er forøvrig ment å bli brukt i stående posisjon, og har derfor et svært praktisk håndtak på baksiden som gjør det enkelt å flytte den 6,5 kilo tunge høyttaleren fra rom til rom. 

Onde tunger vil kanskje si at den minner litt om en hipp kaffekanne, men vi liker i hvert fall det vi ser: 
Den skiller seg nemlig ut, og det er noe vi liker i en verden hvor det ofte er vanskelig å skille de ulike produsentene fra hverandre. 

Et annet poeng som er verdt å merke seg er at strømforsyningen er innebygget. 

Det liker vi. 
Generelt er det nemlig en liten nedtur når ellers flotte lydanlegg blir levert med en stor kloss av en ekstern strømforsyning. 
Her slipper du altså unna med en helt enkel strømledning. 

Store bilder fra testen får du her: 

Enkelt oppsett 

I stedet for en tjukk bruksanvisning som skremmer vettet av alle som ikke er oppvokst med bibliotekskort, leveres Libratone Live med små innstillingshefter, en for hvert tilkoplingsalternativ. 

Vi valgte heftet for AirPlay via iPhone/iPad, og syntes framgangsmåten var enkel. 
Fra vi begynte utpakkingen og til vi spilte musikk via iPhonen tok det ikke mer enn fem minutter. 

Lydkvalitet 

I fronten har Live et basselement på 13 centimeter, mens det på hver av sidene befinner seg et mellomtone- (7,5 cm) og diskant-element (2,5 cm). 

Den skrå vinklingen av sidehøyttalerne er forøvrig med på å spre lydbildet i rommet, selv om vi fortsatt holder en knapp på vår favoritt Zeppelin Air på dette punktet. 

Selve lydbildet oppleves som detaljert, og spesielt mellomtonen kommer godt fram her. 
Men heller ikke når det gjelder basstrykk har Live noe å skamme seg over, selv om den ikke viser seg fra sin beste side hvis du plasserer den på et bord mitt i rommet. 
For å få litt mer smell i bassen er det altså verdt å merke seg at den bør plasseres inntil veggen, eller enda bedre; i et hjørne, slik at bassen blir ytterligere forsterket. 

Et smart trekk hos Libratone er at de også har sin egen gratis-app, som gir deg mulighet til å velge ulike lydmoduser, i tillegg til at du her kan angi avstanden til vegg. 
Dette fungerer godt, og gir pluss i margen. 

Konklusjon 

Libratone Live er en god AirPlay-høyttaler, og spesielt det faktum at den snart vil få PlayDirect trekker opp. 

Minuset er prisen, som per dags dato er rundt 5.500 kroner. 
En ting er at det er såpass mye at det vil ekskludere mange potensielle kjøpere, men det gjør også at den får mange gode kandidater. 
Nevnte Zeppelin Air er en av dem, og Loewe AirPlay likeså, men de er altså langt mer stasjonære enheter. 

Lydmessig spiller kanskje Zeppelineren litt høyere, uten at Libratone Live har noe å skamme seg over. 
Valget vil nok derfor i stor grad avhenge om du vil ha en høyttaler som er lett å flytte rundt, og som også kan brukes uten trådløst nett. 
Er dette viktig for deg er Libratone Live definitivt verdt en titt. 

Libratone Live Standard 
