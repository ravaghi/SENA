Lars and the Real Girl
En annerledes kjærlighetshistorie. 

”Lars and the Real Girl” er en annerledes kjærlighetshistorie som treffer uvanlige strenger. 
Den forteller en rørende historie som, på tross av sitt svært spesielle utgangspunkt, formidler noe ekte og seriøst. 

Dermed blir en situasjon som er både urovekkende og alvorlig, også preget av håp og humor. 
Det eneste minuset er at figurene i filmen kanskje tar Lars og hans nye kjæreste litt i overkant seriøst? 
Men heldigvis er filmen full av plusser, også! 

Lars og Bianca 

Lars (Ryan Gosling) bor i garasjen i barndomshjemmet, som nå beboes av broren Gus og hans gravide kone Karin. 
Lars er merkelig og innesluttet, men slår ut i blomst når han kan presentere sin nye kjæreste, Bianca. 

Problemet for omgivelsene er at Bianca er en sexdukke som Lars har kjøpt på internett. 
Men legen tror han bearbeider et traume og tilrår at Karin, Gus og naboene behandler Bianca som om hun var en virkelig person. 

Krever mot 

Det merkelige er at filmen nesten får meg til å anse Bianca som en virkelig figur. 
Ikke i betydningen ”ekte menneske”, men som en figur med genuin slagkraft i forhold til de som kretser rundt. 
Bianca blir raskt en faktor man må ta med i beregningen. 

Ryan Gosling viser hvilken fantastisk skuespiller han er. 
Det krever mot og talent å spille med så total overbevisning mot ei sexdukke. 
Kanskje var filmsettet fullt av dårlige vitser, men selve filmen tar både Lars og Bianca på alvor. 

Modig regi og manus 

Regissør Craig Gillespie kommer fra reklamebransjen, men det er ingenting reklamete over hans debutfilm. 
Den vitner i stedet om en modig regissør som tør fortelle en historie uten flashy virkemidler, i motsetning til mange andre filmskapere med samme bakgrunn. 

Honnør må også gå til manusforfatter Nancy Oliver for hennes skarpe dialog og innsiktsfulle menneskeskildringer. 
Dette ble hun nominert til en Oscar for, og burde kanskje vunnet den, også. 

Et stort hjerte 

Kanskje tar figurene i filmen Bianca litt for mye på alvor til at vi tror på det. 
Noen av situasjonene blir så seriøse at det står i fare for å bli parodisk. 
Det er jo ingen grunn til å omtale Bianca som en virkelig person når Lars ikke lenger er tilstede. 

Men bortsett fra denne ene lille innvendingen er ”Lars and the Real Girl” en forfriskende annerledes film med et stort hjerte 
