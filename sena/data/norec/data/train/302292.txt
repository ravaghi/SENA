Forvirret?Sweden er norsk, altså 

Norsk duo forvirrer med bandnavnet, men begeistrer med heit plate. 
Sweden løser pop-gåten. 

ALBUM: 
Den norske duoen Christian Spro (Beezewax, Doopey) og Fredrik Gretland (The Cumshots, Datsun) dro med seg en gjeng kompiser inn i studio og slipper vårens heiteste kraftpop-eventyr løs på andre sida. 

Under det forvirrende navnet Sweden brenner bandet av kruttønner med potent melodiføring og slitesterke riff, hvor energipumper som «Tomorrow Calling» og «Loving Dead» feier over de fleste veletablerte og opptråkka popkonvensjonene med vital styrke. 

Brorparten av albumet har en faretruende smittende effekt på de feststemte delene av pophjernen, der hvor den magiske miksturen av kompleks lettfattelighet ynder å skvulpe rundt i gledesrus. 

Visst har vi hørt dette før, mange ganger til og med, men i hendene til Sweden blir svaret på popgåten uimotståelig fargesterk — la oss inderlig håpe at låthvelvet de nå har åpnet rommer mer av samme sort. 
