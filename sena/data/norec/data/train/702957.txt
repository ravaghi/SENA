Mummi-familien
Denne overstadige familiefilmen har fått elendig mottakelse, for den er så fri for kynisme at man kan bruke den til å fôre bebier med. 

Til sammen har Dennis Quaid og Godzillas søster Rene Russo 18 barn, og de flytter sammen i et fyrtårn som får en til å tenke på Mummipappaen og havet. 

Filmen er laget for Nickelodeon, som er en søt tv-stasjon. 
Quaid spiller admiral i Kystvakta, han er frisk som en makrellbasert morgenfjert i Ny Hellesund og liker orden. 
Russo og hennes urbant rustikke barn tilhører det tiåret da foreldre røkte potteplanter i stedet for å vanne dem. 
Antakelig burde de ikke bo sammen. 
Som menn og kvinner, byfolk og bønder, katter og allergikere, klaustrofobikere og tunneler, Dan Brown og Paven, Brad og Jennifer, reker og cola. 
Men de gjør. 
