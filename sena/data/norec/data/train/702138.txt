Nifsere enn lotto
Det er dystert, det er sørgelig, det er vondt og voldelig, det er bortkasta. 

13: 
Amerikansk krimdrama. 
2010. 
1 time, 35 minutter. 
15 år. 
Regi: 
Géla Babluani. 
Med: 
Sam Riley, Alexander Skarsgård, Jason Statham, Mickey Rourke, Ray Winstone. 

Géla med det betegnende etternavnet Babluani har fått lage sin georgianske film om igjen i USA. 
Av gjentakelser oppstår ofte det lojalt uinspirerte. 
Og handlingen er øst-europeisk: 
Sam Reilly spiller ung mann som finner ut at han skal forsøke å svindle til seg noen millioner dollar for å betale pappas sykehusregning. 

I Georgia kan man få Kongens fortjenstmedalje hvis man plutselig betaler med penger man umulig kan ha tjent, men i USA viller IRS ha kommet løpende på de kvikkeste basketskoa sine. 

Reilly stjeler identiteten til en død mann. 
Han følger et merkelig spor og havner som deltaker i en grusom russisk rullett, der rikfolk vedder på hvem av de seksten mennene som kommer til å bli skutt for hver runde. 
Det er utprega leit å se på, det er frustrerende mørkt og unødvendig — og det ender dårlig. 

For oss konstant politiske paranoikere kan filmen tolkes som en påminnelse om at amerikansk helvevesen er en nasjonalskam og at heller ikke det er integrert i forståelsen av et moderne vestlig demokrati. 
