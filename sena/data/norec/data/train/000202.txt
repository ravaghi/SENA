Fortitude S01 E01-03
Nordisk krim på britisk, satt i verdens nordligste by. 

Hver gang det kommer en ny serie som handler om et lite, lukket samfunn der det skjer noe mystisk, dukker sammenligninger med Twin Peaks opp. 

Den nye britiske serien Fortitude har av serieskaperen Simon Donald selv, blitt omtalt som Twin Peaks i møte med «nordic noir», men det er ikke mye med Sky Atlantics nye serie som minner om David Lynch sin kultserie. 

Fortitude har den riktige settingen og stemningen for krim slik vi gjør det i Skandinavia, men bare fordi serien handler om et mord i en liten by langt mot nord, er ikke dette en ny Twin Peaks. 

De tre første episodene av Fortitude viser imidlertid at dette kan bli en spennende serie med en intens atmosfære, som kan få TV-publikumet til å flokke seg om fjernsynet hver søndagskveld fremover. 

Et fiktivt Svalbard 

Verdens nordligste by Fortitude, er en fiktiv versjon av Longyearbyen på Svalbard. 
Naturen er spektakulær, mørket er trykkende og nordlyset er vakkert. 
Det er det perfekte stedet for deg som vil leve et rolig liv, tett på naturen. 

Men en dag slår idyllen sprekker når en britisk polarforsker blir funnet brutalt drept i sitt eget hjem. 
Ved første øyekast ser det ut som han er blitt skamfert av en isbjørn, men så viser det seg at den lille politistyrken på øya nå står overfor et mord. 

Den norske politisjefen på øya, Dan Anderssen, er hovedrollen i fortellingen og spilles av iren Richard Dormer (Game of Thrones). 
Sett med norske øyne er det litt rart at det ikke er nordmenn som spiller noen av nordmennene i serien, men Dormer gjør en god figur, og overbeviser stort sett, og med få unntak, som inneslutta, litt bitter nordmann. 

Godt skuespill 

Politisjef Anderssen må etterforske drapet sammen med amerikaneren Eugene Morton (Stanley Tucci, kjent fra The Hunger Games), som er sendt til Fortitude på vegne av britisk politi. 

Anderssen er svært misfornøyd med amerikanerens innblanding, og serien legger opp til at vi skal undre på om politisjefen selv er innblandet i mordet. 

Sentralt i historien finner vi også danske Sofie Gråbøl, kjent som Sarah Lund i Forbrytelsen. 
Hun spiller Hildur Ødegård, byens guvernør, som ønsker å gjøre Fortitude til et turistmål fordi gruvedriften er på hell. 
Ødegård vil bygge et hotell hugd ut av isbreen på øya, men et forhistorisk funn i isen kan bety kroken på døra for planene. 

Skuespillerprestasjonene er gode, men Michael Gambon (selveste Professor Humlesnurr) er aller best i rollen som en alkoholisert kunstner, som prøver å drukne dårlig samvittighet, og en dødsdom på grunn av leverkreft, i flaska. 

Britisk syn på det «norske» 

Bortsett fra fraser som «hei», «tusen takk», «skål» og «hadet», går dialogen i Fortitude stort sett på engelsk. 
På grunn av gruvedriften og forskningssenteret på øya, bor det folk fra hele Europa i Fortitude, og derfor kan det forsvares at dette er en engelskspråklig serie. 

Likevel virker det rart at «nordmenn» snakker sammen på klokkeklar britisk aksent, og at det er påbud om nakenhet i fellesbadstua for menn og kvinner, på samme måte som jeg finner det lite troverdig at det kun er metal som spilles på den lokale puben kveld, etter kveld, etter kveld. 

Samtidig er Svalbard en såpass fjern destinasjon at jeg er villig til å se mellom fingrene på dette som lokale særheter – vel og merke med en god dose godvilje. 

En godt brukt oppskrift 

Fortitude er spilt inn i Reydarfjordur på Island, og det ville landskapet som omringer den grå gruvebyen i serien er spektakulært. 
Naturen gir mye gratis når det gjelder atmosfære, men serieskaper Simon Donald og teamet hans skal også ha kudos for å ha skrevet en mystisk fortelling som gjør meg nysgjerrig på mer. 

Oppskriften har vi sett før og overrasker ikke, men Fortitude åpner sterkt hva gjelder stemning. 
Nå må selve krimfortellingen skrus mer til, for intens atmosfære alene vil ikke være nok til å holde på TV-seerne i tolv episoder. 

De første tre hadde imidlertid ingen problemer med å holde på min oppmerksomhet, dette er en engasjerende historie og nå er jeg spent på fortsettelsen. 

Fortitude ser du på NRK1 søndager klokken 22.00, og i NRKs nett-TV. 
