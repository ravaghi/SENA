Film:Dagdrømmer på tur 

Noen ganger overgår virkeligheten dagdrømmene, som i denne lettflytende, men noe sprikende komedien. 

Det er en nostalgisk touch i filmens grunntone; et gammeldags fotoarkiv er åstedet som utløser en rekke uforutsette hendelser for arkivets anonyme leder, Walter Mitty (Ben Stiller). 

Fra sitt ståsted i det legendariske magasinet Life, er han nærmest usynlig, og lever best med sine fryktløse fantasier og dagdrømmer. 
Men livets realiteter truer, magasinet skal kun eksistere online, og arbeidsplasser nedlegges. 
Det er i alle fall ikke bruk for folk som er best med «negativer». 

Men så har det seg slik at ett bilde, et negativ, fra bladets superfotograf er borte. 
Dette skal dekorere førstesiden i magasinets aller siste utgave. 
I mangel av negavtivet, må Walter jakte på mannen som tok bilde, noe som bringer han til halvsprekkende naturopplevelser i iskalde, men vakre strøk av verden. 
Fotografen spilles av en overbevisende Sean Penn som ser ut som om han var levd i fjellheimen med snøleoparder det meste av sitt liv. 

Walter Mitty var opprinnelig en amerikansk fortelling, blant annet synliggjort i en film fra 1947 med Danny Kaye. 
I 2013-versjonen handler det fremdeles om å ønske seg en mer heltemodig tilværelse, helst med en sympatisk kvinne ved sin side. 

Ben Stiller - som også har regien - har laget en historie med flere sjarmerende krumspring, om enn noe sprikende sidesprang. 
For samtidig som dette handler om drømmer og forhåpninger, så yter 
Stiller også en fin hyllest til den gode gammeldags avis/magasinformen der det STORE bildet har en sentral plass. 
