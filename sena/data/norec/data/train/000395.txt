Uncharted 2:Among Thieves 

- En klar kandidat til årets spill 2009! 

Ta en del Lara Croft, en del Indiana Jones og tre deler actionfilm fra Hollywood, og du får Nathan Drake. 
Uncharted 2 er et eksplosivt eventyr av et spill, som holder et stramt grep fra start til slutt. 

Klassisk historie 

Fra starten av er det klart at Uncharted 2 byr på et gameplay litt over det vi er vant til. 
Spillet starter med Nathan hengende ut av en togvogn, som attpåtil har krasjet og ligger slengende utenfor et stup. 
Lykke til, nå må du redde livet (og til slutt verden selvfølgelig). 

Et spark i magen av en intens åpning av spillet setter tonen for Uncharted 2, for snart blir du dratt inn i et eventyr verdig Indy selv. 

Marco Polo reiste fra Kina etter mange år i tjeneste hos Kublai Kahn med 14 skip og 600 mann, som i følge mytene var lastet med gull og grønne skoger. 
Da han kom frem til dagens Midtøsten halvannet år senere var det kun ett skip igjen. 

Onde krefter i sving 

Nathan Drake tar opp jakten på de forsvunne skipene, og skattene, men oppdager snart at krigsforbrytere og andre onde krefter ønsker å få tak i skipene av helt andre grunner. 

Historien i spillet er fortalt på en ganske ordinær og lineær måte, ikke noe fiksfaks her i gården. 
Mest av alt ligner Uncharted 2 på en skikkelig actionfilm fra Hollywood, der du plutselig har kontrollen over hovedpersonen. 

Det å fortelle en historie på en tradisjonell måte er absolutt ikke noe negativt, så lenge det er gjort på en god måte. 

Uncharted 2 innehar en dramaturgisk oppbygning av de sjeldne, hvor spenningskurvene er mesterlig bygd opp. 
Spillet trykker på alle de riktige knappene, og jeg lar meg lekende lett forføre. 

Naughty Dog har selv uttalt at de ville lage et ”over-the-top” spill der spillerne blir satt i første rekke, og det må jeg så inderlig si at de har klart. 

Actionfylt til de grader 

Spillets er i følge Naughty Dog selv delt opp i tre deler, nærkamp, skyting og action. 
La meg ta for meg disse tre delene hver for seg. 

Nærkamp uten våpen er ikke det du driver mest med av i Uncharted 2, dette har utviklerne innsett og dermed tatt grep for at det skal være enklest mulig samtidig som det er utfordrende. 

Enkle trykk på firkantknappen utfører slag og kombinasjonsangrep, mens trekantknappen gir deg muligheten til å ”time” unnvikelsesmanøvre. 
Et enkelt system som samtidig fungerer overraskende bra. 

Bratt læringskurve 

Skytesystemet er helt grunnleggende for Uncharted 2, som tross alt er et tredjepersons eventyrspill. 
Det første du legger merke til er at spillet mangler en automatisk siktefunksjon. 

Først reagerte jeg litt negativt på denne mangelen, før jeg etter kort tid innså at det faktisk ville gjort spillet dårligere. 

Gjennom historiedelen (som for øvrig tok undertegnende 12 og en halvtime å gjennomføre på normal vanskelighetsgrad), var læringskurven bratt og stadig flere kuler traff akkurat der de skulle. 

Drake kan kun bære to våpen og opptil fire granater, ett tohåndsvåpen (M4, AK47, RPG) og et håndvåpen (Desert Eagle, mini-UZI, revolver). 
Dermed må du tenke taktisk i ditt våpenvalg, for havner du midt i en av de større kampsekvensene risikerer du å gå tom for kuler. 
Et lite attraktivt alternativ i kampens hete. 

Opp på hustakene 

Med mengder av inspirasjon fra spill som Assassin's Creed og Tomb Raider er klatre systemet i Uncharted 2 sømløst og velfungerende. 
Enten det er ekstreme hopp, hengende fra en klippe eller kreativ klatring når heisen ikke fungerer dette også bra i Uncharted 2. 

Du må ofte tenke deg om et par ganger før du velger klatre ruta som er riktig. 
Jeg styrtet i døden med Nathan opptil flere ganger, med skrekkslagne kompiser som vitne. 

Bevegelsene til karakterene i spillet er naturlige og uanstrengte, noe som gjør at denne klatringa blir ekstra realistisk. 
Uncharted 2 har mange «cliffhanger»-øyeblikk der undertegnede rett og slett mistet pusten. 

Du kan også spille Uncharted 2 over nett, og da er det flere typer kart å velge mellom. 
Både vanlig deathmatch eller skattejaktmodus byr på mange utfordringer. 
Flerspillerdelen av Uncharted 2 er ikke testet grundig, og er derfor ikke lagt til grunn i denne anmeldelsen. 

Årets spill? 

Både historien, grafikken, karakterene, stemmene og helhetsinntrykket står til terningkast seks i min bok. 
Uncharted 2 er en fest og et fyrverkeri fra ende til annen, mitt eneste ankerpunkt er at jeg så gjerne skulle sett at spillet varte litt lenger. 

Jeg tror vi kan slå fast allerede nå at Uncharted 2 kommer til å dominere neste års Gullstikka-utdeling. 
Anbefales! 
