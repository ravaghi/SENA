Lenovo Thinkpad X1
Her får du slank og veldreid Thinkpad-kvalitet, men det koster å være kar. 

Thinkpad er IBMs legendariske PC-serie, kjent for sin gode byggekvalitet og slitestyrke. 
Serien lever fortsatt i beste velgående, fem år etter at Lenovo overtok IBMs bærbar PC-divisjon, og X1 er det tynneste og letteste medlemmet så langt. 

Og det er bare å venne seg til deg med det samme; PC-er som denne, med sine 1,65 cm på det tynneste, 2,2 cm på det tykkeste og vekt på 1,7 kg, blir snart vanlige innslag i de fleste prisklasser. 

Velkjent 

Det er imidlertid ingen tvil om at X1 er en Thinkpad. 
Den er som alltid sort i utførelsen og har den velkjente røde styrespaken i midten, for dem som foretrekker den i stedet for pekeplaten. 
De fleste konkurrentene har gått bort fra styrespak, men Lenovo og til dels Dell er fortsatt med på enkelte modeller. 

X1 kommer i mange forskjellige utgaver med ulike konfigurasjoner. 
Prisene starter på rundt 11.000 kroner, så det er ikke noen budsjettmodell vi snakker om her. 
Fokus er først og fremst på bedriftsbrukere og andre som er mye på farten, og maskinen er derfor bygget for å tåle en støyt (og en kaffeskvett eller to). 

Velutstyrt 

Maskinen vi har hatt på testbenken koster mer enn 16.000 kroner i de billigste nettbutikkene vi har sjekket, veiledende pris er rundt 20.000. 
Den høye prisen skyldes blant annet at den er utstyrt med en 160 GB SSD istedet for harddisk. 
De billigste konfigurasjonene har vanlig, mekanisk harddisk. 

Her er noen av de viktigste spesifikasjonene: 

13,3" LED-baklyst blank skjerm, 1366 x 768 piksler Ripefritt Corning Gorilla-belegg Intel Core i5-2520 firekjernet prosessor 8 GB RAM 160 GB SSD fra Intel Intel GMA HD 3000 grafikk Trådløst nett (A/G/N) 
Bluetooth 3.0 1 delt USB 2.0/eSATA-port 1 USB 2.0-port 1 USB 3.0-port Kortleser for SD-kort (alle typer) Webkamera (1 megapiksel) HDMI 1.4 og MiniDisplayPort 1.2 - skjermutganger Fingeravtrykkleser Internt 4-cellers batteri, mulighet for 6-cellers eksternt batteri i tillegg (ekstrautstyr) Windows 7 Professional 64 bits versjon Størrelse: 33,7 x 23,1 x 1,65~2,19 cm Vekt: 1,69 kg Veiledende pris denne konfigurasjonen: ca 20.000 kroner 

Det mest oppsiktsvekkende her er SSD-en, samt en fullblods Sandy Bridge-prosessor. 
Ultraportable maskiner med fokus på mobilitet har ofte litt enklere, strømsparende prosessorer for blant annet å kunne dra ekstra mye levetid ut fra batteriet, men ikke X1, altså. 

4-cellers batteri kan muligens virke noe snaut, tatt i betraktning at maskinen ikke er utstyrt med strømsparende ULV-prosessor. 

Og mange vil nok stille et spørsmålstegn ved skjermvalget - blank skjerm og relativt lav oppløsning er kanskje ikke det man skulle forvente i denne prisklassen, Sony har for eksempel VAIO-modeller med 13,3" skjerm med 1600 x 900 til 1920 x 1080, mens Apple og flere andre produsenter har modeller med like stor skjerm og 1440 x 900 piksler oppløsning. 

Enkelt, stilrent og robust 

Lokket er av metall og belagt med en matt, tynn, plastaktig overflate som sørger for at fettflekker og fingeravtrykk nesten blir fraværende. 
Bunnplaten er frest i ett stykke, og bidrar til ytterligere oppstiving. 
Liker du å gjøre inngrep i maskinvaren selv, for eksempel bytte disk og sette i mer minne, må altså tastaturplaten fjernes for å få tilgang til innmaten. 

Her er ikke noe optisk drev, noe som blir sjeldnere og sjeldnere å finne i denne størrelsesklassen. 

De fleste tilkoblingspunktene sitter i bakkant, med unntak av en USB-port og hodetelefonutgang bak et lokk på venstre side, og minnekortleser til høyre. 
Det er helt etter vår smak, men lokket over portene på siden kunne vi klart oss uten. 
Det gir imidlertid et mer helhetlig designpreg når den er på plass. 

Flott tastatur 

Tastaturet har lett kurvet taster, som også er bakbelyste (2 lysnivåer, eller av). 
Det er som ventet av meget høy kvalitet, tastene er store, tasturplaten er fast og det er generelt meget behagelig å skrive på. 
Helt nederst er det to tydelige hull tvers gjennom PC-en. 
Du gjettet det sikkert, det er her eventuell kaffesøl havner, eller annet flytende du måtte være uheldig å velte over tastaturet. 
For slikt har Lenovo tatt høyde for kan skje. 

Men så var det dette med styrepinnen da. 
Mange Thinkpad-brukere sverger til den i stedet for pekeplaten, mens andre (meg innbefattet) spenner muskler i arm og skuldre unødig når den brukes, med de uheldige konsekvensene det gjerne fører med seg. 

Pekeplate til besvær 

Under tastaturet ligger høyre og venstre museknapp beregnet til bruk sammen med styrepinnen. 
Under denne igjen sitter en klikkbar pekeplate, der høyre/venstre museknapp er sømløst integrert. 
Dette fungerer etter vår mening ikke særlig bra. 
For eksempel har vi, etter gjentatte forsøk, ikke klart å høyreklikke en fil, for å dra en snarvei ut til skrivebordet. 
Dette skyldes muligens at feltet som er satt av til museknapper, også benyttes til horisontal skrolling. 

Vi har sett en del mindre vellykkede pekeplateløsninger gjennom årene, og denne havner dessverre i den kategorien. 

Til høyre for tastaturet sitter knapper for å justere lyd og mikrofon, samt åpne Lenovo ThinkVantage Toolbox som blant annet hjelper deg med support og sikkerhetsinnstillinger: 

Fingeravtrykkleser kan benyttes i stedet for passord, og denne sitter under piltastene til høyre. 

Lynrask oppstart 

Takket være SSD, rask prosessor og forskjellige optimaliseringsløsninger fra Lenovo, starter PC-en svært raskt. 
Selve Windows-lastingen var unnagjort på knappe 15 sekunder, og legger du til rundt 5 sekunder med pre-OS-lasting, havner vi på totalt ca 20 sekunder. 
Det er en god del raskere enn omtrent alt vi har testet på bærbar-fronten tidligere. 

Den våkner også utrolig raskt fra hvilemodus, men dessverre er pekeplaten inaktiv i flere sekunder etter oppvåkningen. 
Det trekker selvfølgelig inntrykket - og verdien - noe ned. 

Maskinen leveres med en god del tilleggsprogrammer og prøveversjoner installert, men Lenovo har løst implementasjonen bra. 
Maskinen oppleves som meget kjapp og fin i de fleste sammenhenger. 

Og med lav belastning er den også til tider HELT lydløs. 
Det er imidlertid ikke mye belastning som skal til før den lille, hissige viften starter å surre, og den surrer gjerne fort. 
Den gir en litt for høy og spiss suselyd etter vår smak, og vi misliker dessuten at den har en lei tendens til å ikke roe seg så raskt som vi skulle ønske. 

Maskinen blir også temmelig varm under tøff belastning, noe som ofte er en pris å betale på tynne modeller som denne. 
Den kan bli så varm at den kan oppleves som ubehagelig å ha i fanget. 

Men yter bra, det gjør den. 
Først tar vi en titt på Windows 7 Opplevelsesindeksen, der ytelsen er rangert fra 1.0 til 7.9: 

Prosessor: 7,1 Minne (RAM): 
7,2 Grafikk: 
4,7 Spillgrafikk: 
6,1 Primær harddisk: 
7,8 

PerformanceTest 7.0 fra Passmark går mer i dybden, og i diagrammene under har vi trukket ut prosessorytelsen og sammenlignet med andre 13,3-tommere i klassen fra rundt 15.000 kroner: 

Som du ser er ytelsen helt på høyde med hva du kan forvente dersom du har 15 lapper å bruke på en 13,3-tommer. 

Grafikkytelsen er imidlertid langt mer beskjeden. 
Den holder mer enn nok til HD-video i alle former og fasonger, men 3D-ytelsen er meget begrenset. 
Sammenligner vi 3D-ytelsen med for eksempel Nvidia GeForce GT 540M, som blant annet sitter i den lille hissigproppen Dell Alienware 11X R3, ser vi dette veldig tydelig: 

SSD-en er derimot et stor pluss, og den har vesentlig høyere ytelse enn vanlige 2,5" harddisker som har sittet i maskiner vi har testet den siste tiden, men ligger langt bak tallene vi fikk i Sony Vaio Z-testen i januar, som var utstyrt med en lynrask 256 GB SSD: 

Hva så med batterilevetiden? 
Den er kortere enn vi hadde håpet på. 
Med minimal belastning og strømsparefunksjoner skrudd på, målte vi levetiden til 4 timer og 26 minutter. 
Under kontinuerlig videoavspilling i Windows Media Player holdet batteriet ut i 2 timer og 40 minutter. 

Men når det gjelder lading, er vi imponert. 
Lenovo lover at batteriet skal nå 80% kapasitet etter 30 minutter, og våre forsøk viser at dette slett ikke er langt fra virkeligheten. 
Så har du tilgang til en stikkontakt i ny og ne, behøver ikke den litt korte batterilevetien å bety noe. 
Du kan eventuelt også kjøpe tilleggsbatteriet og få bortimot 10 timers levetid (ifølge Lenovo), men det gjør selvsagt også noe med portabiliteten. 

Konklusjon 

Det er hevet over en hver tvil at Lenovo har tenkt kvalitet, kvalitet og atter kvalitet da de konstruerte denne PC-en. 
Mulig tok jobben for store ressurser, for vi synes prisen er høy i forhold til noen enkle forventninger vi har for klassen, først og fremst gjelder det batterilevetid, skjermoppløsning og kanskje også at det ikke er mulig å få maskinen levert med matt skjerm. 
En åpenbar konkurrent er Samsungs 9-serie, som er tynnere og veier nesten halvkiloen mindre. 
Den koster ikke mer enn rundt 12.000 kroner med en 128 GB SSD. 

Vi er også kritiske til pekeplaten med integrerte knapper, og hadde forventet en litt mer støysvak kjøleløsning. 

Ser vi bort fra det, er det ingen tvil om at den har sine klare styrker, blant annet i byggekvalitet, tastatur og tilkoblingsmuligheter. 
Det får du riktig nok også på slanke og langt billigere modeller fra Samsung, Asus og HP, men Thinkpad-brukere er ikke alltid like lett å lure over til konkurrentene, tror vi. 
Det har først og fremst med opplevd kvalitet over tid å gjøre, og vi vil bli overrasket om ikke også X1 også vil rage høyt på durability-listen de neste årene. 

Husk også å få med deg de andre PC-ene vi har testet i det siste. 

Lenovo ThinkPad X1 1294-2NG 
