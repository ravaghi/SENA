Sylskarp stemme
Lissie går Stevie Nicks i næringa. 

|||ALBUM: 
Godt hjulpet av en to år gammel EP, har solskinnspopen til Lissie Maurus allerede høstet en raus haglskur av godord fra ymse hold. 

Gledelig er det derfor at forventninger nå ser ut til å bli innfridd i form av hennes første fullengder, «Catching a Tiger». 

I en dyp referanseskog fungerer Stevie Nicks som overordnet kompassnål når Lissie manøvrerer seg relativt stødig gjennom tolv innbydende og popinfuserte folk/country-låter. 

Hennes sylskarpe stemme finner sitt naturlige sentrum i en lydsfære bestående av oppdaterte 70-talls referanser og vind i håret. 

Aller best er hun når countryelementene får herje fritt som på «Little Lovin'» - en trampeklappende topplåt iført stråhatt og støvete boots. 

I helheten oppfattes et par spor som overflødige — like fullt av god kvalitet — og hindrer så vidt Lissie i å nå toppsjiktet hun peiler seg inn på. 
