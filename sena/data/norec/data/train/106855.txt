Gangsterklisjé
Regi: 
Jim Sheridan. 
Med: 
Curtis «50 cent» Jackson, Terrence Howard, Joy Bryant. 
Am. drama. 
15 år. 

Curtis «50 cent» 
Jackson er åpenbart en bedre rap-artist enn skuespiller. 
Her er det mye action og gangsterdrama av klisjéaktig karakter. 

«Get rich or Die Tryin'» - filmens tittel er identisk med 50 cents dundrende suksessalbum fra 2003. 
Filmen bygger delvis på episoder fra rapperens dramatiske liv, som innebærer at mor blir drept, samt at han selv får ni kuler i kroppen. 

Og det er gangsterdelen som står i fokus, den kreative gutsen og energien mannen har, kommer i bakgrunnen. 
Han når ikke Eminems film «8 Mile» til knærne når det gjelder å formidle den artistiske puls, driv og rasende uro. 
Som skuespiller er rapperen fra Queens nokså traust i sessen. 

Gangsterdelen fungerer helt greit, men ikke mer enn det. 
Narko-dealing, trist barndom, knallhard gate-justis og RESPECT MAN! er gjennomgående temaer som behandles nokså omstendelig av den irske veteranregissør Jim Sheridan. 
Joy Bryant gjør en god innsats som kjæresten. 
Men det er Terrence Howard som står for filmens energiske skuespillerprestasjon som smart og kvikk med-fange og senere manager. 

Ikke noe stort filmatisk møte med 50 cent, men likevel en historie med interessante trekk. 
