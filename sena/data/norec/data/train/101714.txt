Zuccarello etter overtidsdramaet:Utrolig surt 

LOS ANGELES (VG) 
(Los Angeles Kings - New York Rangers 3-2 etter spilleforlengelse) Skuffelsen var stor, men det var slett ikke et utslått New York Rangers som gikk i dusjen etter å ha tapt den første av finalekampene i Stanley Cup. 

- Nei, det er klart at det er skuffende. 
Jeg synes vi spiller en bra kamp. 
Vi har utrolig mange sjanser. 
De har flere skudd enn oss, men jeg føler at de skyter mye utenfra og ikke har like store sjanser som det vi har. 
Men det er klart vi må score på sjansene våre, hvis vi skal vinne kamper. 
Utrolig surt, men deter én kamp. 
Det er skuffende i kveld, og så får vi glemme denne i morgen og være klare igjen til neste kamp, sier Rangers-spiller Mats Zuccarello til VG etter 2-3 i spilleforlengelsen mot Los Angeles Kings i natt. 

Han står i sitt hjørne i garderoben i Staples Center i sentrum av Los Angeles. 
Lagkameraten Chris Kreider (23) blir intervjuet ved siden av. 
Og som vanlig er det flest journalister rundt Rangers' svenskekeeper Henrik Lundqvist (32), som gjorde en ny, stor kamp natt til torsdag. 

I den startet det godt - også for tidenes første nordmann i en Stanley Cup-finale. 
New York Rangers ledet 2-0 i første periode. 
Deretter gikk det bare nedover. 
Det var hjemmelaget som hadde mest giv og presset ble for mye på New York-laget. 

- Vi burde nok scoret noen flere i rekken vår. 
Men vi møter et godt lag, vi må ikke glemme det, og de vinner på overtid på bortebane for oss. 
Så dette må vi bare glemme, og være klare til neste kamp, sier 26-åringen fra Oslo. 

Neste finalekamp går natt til søndag norsk tid. 
Natt til torsdag startet matchen i et forrykende tempo, og begge lag gikk agressivt ut for å statuere eksempel. 

Etter drøye fem minutter kom det første skuddet mot Rangers fra Matt Green, men stjernekeeper Henrik Lundqvist reddet i sedvanlig stil. 

Kjempespill i undertall 

Det ble en målrik start på kampen med hele tre scoringer i første periode. 

Rangers startet med første overtallsspill der Zuccarello fikk sin første skuddsjanse, men Kings viste som vanlig fantastisk forsvarsspill, og overtallsspillet endte uten resultater. 
26-åringen hadde flere muligheter til å putte, men spilte sin sjette Rangers-kamp på rad uten målpoeng. 

- Det er bare sånn det er, det. 
Fortsetter man å jobbe hardt så vil den stusse riktig vei en eller annen gang. 
Vi skaper utrolig mye i dag, i rekka vår, som spiller veldig bra og scorer ett mål, men vi burde klart å fått ett eller to til, for alt i alt så er det ikke godt nok når vi taper kamper, kommenterer Mats Zuccarello. 

Det første målet kom til Rangers da kanaderen Pouliot stjal pucken fra Kings' Drew Doughty og plasserte den vakkert til høyre for keeperen Quick. 

Etter 15 minutter satte energisvensken Carl Hagelin Rangers' andre scoring for kvelden ved å bruke farten sin og sette pucken bak Quick via en retur. 
Rangers viste en kjempeprestasjon i undertall. 

I attende minutt reduserte imidlertid Kyle Clifford for Kings etter at Derek Stepan rotet bort pucken da han skulle klarere. 
Det var også Kings som ledet skuddstatistikken etter første periode med 14 skudd mot Rangers' 13. 

Staples Center var i ekstase da Kings reduserte. 

Snudde i andre periode 

Andre periode startet med Rangers i overtall, og selv om de så ut til å kontrollere situasjonen utlignet Drew Doughty for Kings på spektakulært vis etter seks minutter. 
Det falt i god jord hos hjemmefansen. 

Halvveis ut i andre periode så LA Kings ut til å overta spillet fullstendig - mens publikum i Staples Center skapte engelsk fotball-stemning. 
Rangers maktet ikke å svare på det meget fysiske spillet til hjemmelaget, som vant duell på duell. 

Etter hvert jevnet kampen seg noe ut, men Rangers var nødt til å blokkere skudd på skudd, slik de har gjort i hele sluttspillet. 
Zuccarello holdt seg god i alle ledd under hele andre periode. 

I tredje periode startet Rangers med litt over halvminuttet igjen i overtallsspill, men denne gangen var det Kings som skulle vise at også de kunne spille godt i undertall. 
Rangers-keeper Lundqvist måtte redde fire skudd på kort tid, men svensken ryddet opp og holdt pucken ute av buret. 

Perioden bar preg av at Kings lå høyt og de hadde langt flere skuddsjanser enn Rangers, som lå langt bak i banen og hadde mer enn nok med å forsvare seg. 

Artikkelen fortsetter under bildegalleriet! 

Helt mot slutten av perioden fikk Boyle to minutter for slashing, og i undertall ble Rangers-keeperen bombardert med skudd. 
Lundqvist viste hva han var god for og gjorde flere spektakulære redninger. 
Kings fikk aldri pucken i mål, og det gikk til «sudden death» (spilleforlengelse med første målet vinner). 
Men Carl Hagelin kunne også satt sitt andre rett før spilleforlengelsen. 

- Ja, det er trist. 
Men sånn er hockey. 
Målvakten kan gjøre meget gode redninger, noen ganger spiller det ingen rolle hvor man skyter, sier svensken til VG. 

Deretter gikk det fort. 
Justin Williams satt pucken i målet etter fire og et halvt minutt ut i første overtidsperiode, og Kings gikk seirende ut av den første kampen i Stanley Cup. 

Det var store forventninger til «Zucca» og Rangers i forkant av torsdagens finalekamp. 
Ekspertene har spekulert og vurdert for imot Rangers-seier, og samlet sett var det ingen soleklar favoritt. 

VG har fulgt kampen direkte i hele natt, både i tekst og i videoformat. 

Mats Zuccarello (26) og New York Rangers har hatt en knallsesong som kulminerer i Stanley Cup-finalen mot Los Angeles Kings. 
