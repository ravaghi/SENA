All Saints «Studio 1»
(Parlophone/EMI) 

Hørverdig, men et strengt tatt nokså unødvendig comeback. 

Fem år etter at All Saints erklærte seg oppløst - og etter noen fånyttes forsøk på å slå igjennom hver for seg - er de fire «helgenene» på pletten igjen med albumet «Studio 1». 

Tittelen henspiller på den legendariske reggaelabelen Studio One, og reggae- og dancehall-inflytelsen er absolutt fremtredende på mange av sporene på platen. 
Det er en stilvridning vi gjerne ønsker velkommen, bare synd for All Saints at det finnes artister som Lily Allen som gjør den greia med mye mer spenst og humør. 

På den annen side har låter som «On and On» og «One Me and You» klare paralleller til jentegruppas glansdager på slutten av 90-tallet, men de klarer aldri å gjenskape den kjølige elegansen og meloditeften som preget popjuvelene «Never Ever» og «Pure Shores». 
Jevnt over er dette for så vidt et hørverdig produkt, men det er også et comeback vi godt kunne klart oss helt fint foruten. 

ANBEFALTE KJØP: 
«Rock Steady», «Chick Fit» og «One Me and You» 
