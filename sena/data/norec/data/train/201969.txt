AMD Athlon II X4 635
Vi har testet den kraftigste Athlon-prosessoren på markedet. 

AMD har i skrivende stund lite å stille opp med mot de raskeste Intel-prosessorene på markedet, i hvert fall hva angår ytelse. 
Det virker som om det viktigste for AMD nå er å posisjonere seg i markedet for prosessorer som gir mest ytelse for pengene. 
Selv den kraftigste Phenom II-prosessoren på markedet, Phenom II X4 965, fås til rundt 1500 kroner i norske nettbutikker. 

Og hvis du synes det er for mye, får du firekjerners Athlon II-prosessorer til 7-800 kroner. 
Den største forskjellen mellom Athlon II- og Phenom II-prosessorene er mindre L2-hurtigminne, noe som kan påvirke ytelsen negativt i enkelte situasjoner. 

Les også: 

Tusen kroner for toppmodellen 

Den dyreste Athlon II-prosessoren koster i skrivende stund rundt 1000 kroner i nettbutikker vi har sjekket. 
Den heter Athlon II X4 635, og kjører på 4 kjerner x 2,9 GHz. 
Strømforbruket er maks 95W. 

Disse prosessorene passer i hovedkort med såkalt AM3-sokkel, men passer også i en del hovedkort med sokkel av typen AM2+. 
Her er det brikkesettet og BIOS som eventuelt setter begrensningene. 
Vi installerte Athlon-toppmodellen i et sylferskt hovedkort fra Gigabyte, 890GPA-UD3H, som både støtter USB 3.0 og er utstyrt med grafikkbrikken Radeon HD 4290, som skal duge til ganske krevende grafiske oppgaver. 

Dette kortet koster også rundt 1000 kroner, og da har man altså et godt og fremtidsrettet utgangspunkt å bygge PC på for 2000 kroner. 

Videre utstyrte vi hovedkortet med 4 GB DDRIII-minne og installerte 64-bits Windows 7 Ultimate. 

Meget lav temperatur ved moderat belastning 

Prosessorkjøleren som følger med har egen temperatursensor, og regulerer viftehastigheten ved behov. 
Det viste seg at temperaturen under lav belastning lå på under 30 grader, og viften var knapt hørbar i vårt miditower testkabinett. 
Kabinettet hadde én 12 cm vifte som trekker varme ut av kabinettet. 

Vi kjørte deretter noen tester som medførte 100% prosessorbelastning, og nå økte både turtall og varmeutvikling relativt mye, men uten at vi følte at støyen ble sjenerende. 

Vi har tidligere berømmet AMD for å lage svært kjølige prosessorer, ikke minst modellen AMD Phenom II 905e - som ifølge Windows 7 har en ytelse som ligger svært nært Athlon II 635: 

Windows opplevelsesindeks strekker seg fra 1.0 til 7.9 

I klartekst betyr dette at begge prosessorer byr på en ytelse i nær sagt alle situasjoner som innebærer svært lite venting - også når man kjører flere og tunge operasjoner samtidig. 

Bedre enn storebror 

Ved å kjøre ytelsestestene til Passmark viste deg seg imidlertid at Athlon II-prosessoren gjorde det skarpere på de fleste punkter, til tross for at den er noen hundrelapper billigere enn Phenom II-prosessoren: 

Hvordan er så ytelsen på Athlon II i forhold til Intel-prosessorer i samme prisklasse? 
Passmark-oversiktene sier oss følgende: 

AMD henger med, og koster ca 100 kroner mindre enn Q8300 fra Intel, som byr på omtrent identisk ytelse. 
Tokjerne-prosessoren E7500 er håpløst akterutseilt, mens nykommer Core i3, som representerer et nytt kapittel Intel-prosessorer, foreløpig ikke helt matcher ytelsen pr krone. 

Ved å utstyre begge prosessorene med en billig kjøler fra Akasa som kjørte konstant på ca 900 omdreininger - uansett belastning, kunne vi se at Athlon II-prosessoren ble temmelig mye varmere enn den energigjerrige Phenom II 905e: 

Ut fra dette forstår vi at avhengig av hvilken utlufting som sitter i kabinettet, kan det føre til noe mer variabel viftehastighet med Athlon II 635 med originalviften, enn Phenom II 905e, og dermed også støynivå - men vi tror ikke dette vil være særlig merkbart i et normalt kontor- eller hjemmemiljø. 

Konklusjon 

AMD Athlon II X4 635 byr på god ytelse i de fleste situasjoner, og bør absolutt vurderes dersom du er ute etter en stille allround-PC som ikke blir en sinke dersom du plutselig får lyst å rippe blu-ray-video, spille eller redigere HD-filmer. 

Intel byr imidlertid på samme ytelse med sin Core 2 Quad Q8300, som koster nesten like lite. 
Intel har et godt grep om markedet for tiden, og derfor tror vi at prisen på Athlon II 635 bør ned enda noen kroner for å overbevise det store publikum. 
Her har muligens AMD mer å fare på blant de enda billigere prosessorene. 
