Han sto for fjorårets store sommerfarsott
Årets låt er like fengende, men mer elegant. 

SINGEL: 
Sommeren 2011 skulle det godt gjøres å høre på radio eller bevege seg ut på et dansegulv uten at norsk-zambieren Admiral P på et eller annet tidspunkt plystret deg i øret og erklærte at han ville «snakke litt» med deg. 

I år kommer sommerlåta fra reggae-/dancehall-artisten hånd i hånd med ferien, og der gjør den seg godt. 

Låta er en behagelig, søt og sommerlig lett serenade med et sjarmerende refreng pyntet av varmende kvinnelige korister som stemmer i admiralens budskap: 

«Jeg sier elskede / kaller deg for sweet baby girl / kaller deg for noe du ikke har blitt kalt før». 

Der «Snakke litt» unektelig hadde en oppsiktsvekkende evne til å feste seg, var baksiden av plystremedaljen en uunngåelig «elsk eller hat»-faktor. 

Denne gangen lykkes Admiral P derimot svært godt i å balansere det umiddelbart fengende med en diskret eleganse. 

Det gjør «Kallenavn» til en låt de fleste bør kunne leve med sommeren gjennom — uten å gå på veggen. 
