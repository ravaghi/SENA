Alien Anthology
Ekstremt elegant på Blu-ray! 

Alien og Aliens er to av mine absolutt største favorittfilmer, og kanskje mye av årsaken til at jeg ble så huka på film at jeg gjorde filmjournalistikk til mitt levebrød. 

Jeg så dem som tenåring, mens antennene fremdeles var rettet utover, og harddisken i hodet ennå var tom. 

Jeg husker godt omstendighetene rundt, følelsen mens jeg så dem, og entusiasmen etterpå. 
Kanskje er det slike opplevelser jeg stadig jager når jeg går på kino. 

Holder seg godt 

Derfor er det så deilig å se disse filmene igjen i den fantastiske Blu-ray-boksen Alien Anthology. 

Ikke bare fordi jeg kan mimre, men fordi jeg kan fastslå at filmene fremdeles holder seg svært godt. 

Jeg kan konstantere at de virkelig fortjener å være blant mine favoritter. 

Oscar-nominert 

Alien, Aliens, Alien3 og Alien: 
Resurrection forteller om en episk kamp mot en ukjent rase fryktinngytende vesener i verdensrommet. 

Sigourney Weaver spiller gjennomgangsfiguren Ripley, som går fra å være mild bakgrunnsfigur til en kamperfaren frontsoldat. 

Hun ble Oscar-nominert for prestasjonen i Aliens. 

Varierende filmer 

Den første Alien (1979), signert Ridley Scott, er en oppvisning i tilbakeholden skrekk, der vi ser lite av vesenet, men skvetter desto mer når det viser seg. 
James Camerons Aliens (1986) er en ren actionfilm, med en ulidelig høy spenningskurve. 

David Finchers Alien3 (1992) har sine problemer, men den restaurerte arbeidsversjonen, som også kunne sees i DVD-boksen Alien Quadrilogy, er markant bedre og mer utfyllende enn kinoversjonen. 

Jean-Pierre Jeunets Alien: 
Resurrection (1997) er pen, og har sine gode øyeblikk, men var likevel et skuffende komma i Alien-sagaen. 
Det er de to første filmene som er pålene. 

Bedre enn på kino 

Alle filmene er representert med både originale kinoversjoner og spesialversjoner, og presenteres altså i HD, i den beste kvaliteten jeg har sett filmene i til nå. 

Jeg tør påstå at samtlige ser bedre ut nå enn da de gikk på kino. 
Her er det ingen striper, lite filmkorn, ingen hoppende, uskarpe eller feilformaterte bilder. 

Aliens nyter aller best av forbedringen. 
Laserdiscen fra 1991 var plaget av et svært grovkornet bilde. 
Senere DVD-utgivelser var litt bedre, men nå er bilde for bilde renset for korn, og fremstår slik regissør James Cameron selv ønsker. 

Både Alien og Aliens ser ut som de kunne vært filmet i fjor! 

Ekstremt ekstrastoff 

Alien Anthology er laget av Charles de Lauzirika, verdens beste Blu-ray og DVD-produsent! 

Han har sørget for at ekstrastoffet på Alien Anthology er enhver filmnerds våte drøm. 
Det er ekstremt store mengder informasjon her. 
EKSTREMT! 

Hver film har sin egen solide dokumentar, regissert av de Lauzirika. 
Alle var med i den forrige DVD-boksen, men dokumentaren om Alien3 er nå 21 minutter lenger, og utdyper problemene den unge, debuterende regissøren David Fincher hadde med filmselskapet Fox. 

Han har heller ikke denne gangen latt seg intervjue om den problematiske innspillingen, men er mer tilstede i de mange klippene fra filmsettet. 

MU-TH-UR 

Ellers får du kommentarer, filmmusikk, slettede scener, 12.000 bilder, forlengede scener, trailere, parodier og alt ekstrastoffet fra de klassiske laserdiscutgavene av Alien og Aliens. 

Alt kan søkes opp i MU-TH-UR-modus, oppkalt etter hovedkomputeren i Alien, og gir deg lett tilgang til den infoen du måtte være interessert i. 

Perfekt oppvarming 

Alien Anthology er en vanvittig imponerende utgivelse, og jeg kan ikke fatte og begripe hvordan dette skulle vært gjort bedre. 

I boksens innlegg, skriver regissør Ridley Scott at dette er den perfekte oppvarmingen til hans kommende Alien-prequels, og jeg tror ham så gjerne. 
