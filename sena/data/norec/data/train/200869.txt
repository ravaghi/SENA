TEST:Panasonic TX-P50X20E 

50 herlige tommer på lommepenge-budsjett. 

Prisraset i TV-bransjen ser ikke ut til å ha noen ende: 
Veiledende pris for denne 50-tommers plasmaTV-en er cirka 10.000 kroner, men vi har allerede sett den helt nede i 7.000 kroner i norske nettbutikker. 

Det er faktisk så billig at det nesten gjør vondt i kropp og sjel for oss som kjøpte 37-tommere til 30.000 kroner i 2004... 

Så hva får du? 

Vel, dette er en klassisk Panasonic med sort pianolakk i fronten. 
Den er riktignok ikke utstyrt med selskapets nyeste paneler, og er derfor også litt tykkere enn de andre 2010-modellene fra samme selskap. 
(Følg med: 
For vi har også test av storebror G20 på vei!) 

Innholdsfortegnelse: 
Så hva får du? 
BildekvalitetKonklusjon 

En del spesifikasjonsnisser der ute vil nok styre unna X20; ene og alene fordi den ikke har full HD-oppløsning. 
Her får du i stedet klassisk XGA-oppløsning på 1024x768. 
Når TV-en mottar HD-signaler i 1920x1080 vil den altså skalere signalet slik at det passer på skjermen. 
Selv hadde jeg ikke brydd meg om dette. 
Min påstand er nemlig at TV-en gjør en god jobb på skaleringen, og vi sammenlignet den altså side om side med den dyrere G20 (som er en full-HD modell). 

X20-serien har forøvrig en bildeoppdatering på 100Hz, som tydelig reduserer flimring i bildet. 
Panasonic har forresten gjemt bort denne innstillingen i menyen, men når du finner den kan du altså svitsje mellom å se TV-bildene i 50 eller 100Hz. 
Og ikke uventet: 
Her er det 100 Hz som framstår som det soleklare valget. 

Med tanke på prisen er det ikke uventet at X20 er litt spartansk utstyrt, her får du det nødvendigste, og ikke noe mer: 

TV-en har riktignok inngang for SD-kort, men formatstøtten er begrenset og det er kun jpeg-bilder og AVCHD-video du kan dra nytte av. 
Vi savner også nettverksinngang, men det er ikke på grunn av nett-mulighetene. 
Poenget er at en slik inngang gjør det langt enklere å oppgradere TV-en med ny programvare. 
Observante lesere vil også legge merke til at du ikke får PC-inngang på X-serien, og dette kan være et stort minus for mange. 

Spør du oss er det egentlig like greit: 
En ting er TV-ens lave oppløsning, for på dette punktet er faktisk oppløsningen et poeng, men et viktigere moment er at plasma TV-er fortsatt ikke er optimale for PC-bruk på grunn av faren for innbrenning. 
Og hvis du ikke tror oss: 
Se bruksanvisningen Panasonic legger med TV-ene sine - der står det svart på hvitt. 

Forøvrig har TV-en tre HDMI-innganger, komponent-inngang for analog HD, to scart-innganger (begge RGB). 
Innebygget RiksTV-tuner er også et pluss for mange, og du får i tillegg en økonomi-modus, barnesikring og timerfunksjon (automatisk av etter bestemte intervaller). 

Hvor mye strøm trekker TV-en din? 
Sjekk her 

Bildekvalitet 

Førsteinntrykket er positivt: 
Sortnivået ser ved første øyekast svært bra ut, og selv om ikke bildet er så skarpt som på en LCD / LED-TV, så ser det definitivt naturlig ut; enten du nå ser på TV, DVD eller Blu-ray. 

Men alt er selvsagt ikke optimalt. 
Siden X20-serien ikke har de nyeste plasmapanelene til Panasonic, så bruker de fortsatt kontrastbelegg for å gi kontrast- og sortnivået et lite boost. 
Og jada, det fungerer definitivt, men ulempene er også tydelige hvis du bruker TV-en i et rom med kraftig belysning eller har store stuevinduer. 
Kontrastbelegget er nemlig reflekterende, slik at du i mørke partier vil se gjenskinnet av deg selv, - eller alt rotet du har på stuebordet i TV-bildet. 

Selv om X20 ikke er så ille på gjenskinn som LGs PS3000 så vil dette fort kunne bli et irritasjonsmoment. 
Her gjelder det imidlertid å tenke på plassering eller din egen bruk: 
For har du TV-en i kjellerstua eller ser på TV med dempet belysning, ja så er det ikke sikkert du vil legge merke til det. 

Sammenlignet med G20-serien (test kommer), er det også enkelt å se at X20 ikke er like god når det gjelder hakking ved sideveis bevegelser. 
Mye av forklaringen er at G20-modellen har Panasonics 600Hz-system, som altså interpolerer ekstrabilder for å få en mer glidende effekt. 

Selv om du ikke har like mange valg i bildemenyene som på storebrødrene i G og V-serien, så gjør en X20 en god jobb på DVD og Blu-ray, og det var spesielt True Cinema modusen som falt i smak hos oss. 
(Nok en gang: 
Ikke velg Dynamisk, det blir ikke bra...) 

Vi nevnte tidligere at TV-en gjør en god jobb når det gjelder skalering, og det står vi på. 
Joda, vi ser litt forskjell i detaljene når vi ser på samme Blu-ray film på G20, men da står vi altså med nesen inni panelet og leter etter svakheter. 
Med andre ord: 
Når du sitter i sofaen vil ikke dette utgjøre noen praktisk forskjell for andre enn de med kronisk falkeblikk. 
Jeg kan forøvrig nevne at ingen av de fire kollegaene jeg hadde innom for å gi en vurdering av TV-en var i nærheten av å spørre om panelet var lavoppløst. 
Mao: Svakhetene jeg her nevner ved TV-en har lite med oppløsningen å gjøre. 

Det er også godt å se at fargegraderingene går greit. 
Strengt tatt er det likevel litt dumt at vi ikke hadde forgjengeren X10 tilgjengelig, vi tror nemlig at X20 har blitt vesentlig bedre på dette punktet. 

Konklusjon 

Joda, X20 har definitivt sine svake sider, men det er vanskelig å være for kritisk når den er så billig. 
Er du på jakt etter størst mulig TV på budsjett, ja så er dette ganske enkelt den TV-en jeg anbefaler akkurat nå. 
Det er med andre ord prisen som gjør at vi, riktignok under litt tvil, gir en femmer på terningen. 

Likevel: 
Personlig ville jeg defintivt spart litt til og gått for storebror G20, hele forklaringen får du i neste uke når den testen publiseres. 
