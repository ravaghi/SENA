Så avslørende at det blir pinlig-vondt å se på
Det er mye å lære av NRKs nye samlivsserie. 
Den setter også mye på spill. 

TV: 
«Går det an å forutse hvilke parforhold som vil vare?» spør NRK når de introduserer denne nye programserien. 

Godt spørsmål, om enn litt merkelig med et konsept der et «ja» nesten må ligge til grunn. 
Så får programmet oss heller ikke nærmere noe svar; derimot viser det at å påvirke hvilke forhold som varer, er fullt mulig. 

Personlighetstest 

Mot en statistisk bakgrunn der nesten halvparten av alle norske ekteskap går i oppløsning, gir NRK to samlivseksperter i oppgave å vurdere om fem par er en god nok match til å holde sammen. 

I første episode møter vi de unge østfoldingene Beatrice og Martin, som nettopp har kjøpt hus etter å ha vært til og fra de siste fire årene. 
Den innledende personlighetstesten viser at de er svært forskjellige i hvor utadvendte de er, og gjennom tre praktiske oppgaver vil parterapeutene se hvilke forutsetninger de har for å håndtere ulikhetene sine. 

Intimt avkledende 

«Bør de gifte seg» er et program de fleste vil kunne lære noe av. 
Situasjonene parene settes i - fra å arrangere grillfest til å pakke hverandres feriekoffert - avkler egenskaper og dynamikk til dels nådeløst effektivt. 

Såpass intimt blir det at det kan være litt pinlig-vondt å se på, selvfølgelig mest fordi stressa kjekling og smålig hverdagsmaktkamp er så lett å kjenne seg igjen i. 
Det fine er da at omsorg og varme avsløres like lett. 

I møtene er ekspertduoen flinke til å følge parene gjennom prosessen ved tydelig og pedagogisk å forklare hva som skjer hvorfor, og hva de kan gjøre annerledes. 
For oss som ser på blir det tidvis litt manusbundet, og kjedelig med gjentatte infosegmenter. 
Men vi trekkes med i prosessen, enten vi vil eller ei, og det merkes fort at det krever noe. 

Problematisk dom 

Problemet kommer med dommen. 
Parene får grønt, gult eller rødt kort for mulighetene sine, noe som forutsetter at man kan finne ut om noen vil klare å holde sammen. 

Med en grunnleggende holdning om at et «uinformert» ønske om å være kjærester teller mindre enn «personlighetsfasiten», får vi se at ekspertene har stor makt over to menneskers framtid. 
Kanskje mer enn de bør. 

I tredje avsnitt skal de få bryne seg på et ungt par med en liten baby. 
Dét utfallet blir det interessant å se hvordan løses. 

Litt merkelig er det også, tittelen tatt i betraktning, at ekteskap ikke virker å være et uttalt tema for noen av parene - bare en retorisk problemstilling fra programskapernes side. 
Enten/eller-tilnærmingen er kanskje et virkningsfullt fortellerverktøy, men i et ellers så balansert og fornuftig program føles det unødvendig. 
