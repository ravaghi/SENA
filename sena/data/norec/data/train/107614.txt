Ung kjærlighet
Ungdomsforelskelse er vanskelig. 
Men når den presenteres av Nintendo DS-spillet «Project Rub», er den også svært morsom. 

Hovedpersonen i «Project Rub» forelsker seg i den peneste jenta på skolen. 
For å vinne hjertet hennes, blir han med i performance-gruppen Rub Rabbits for å imponere henne med å sykle på enhjulssykkel, slå ihjel bier, blåse ut stearinlys og redde fallskjermhoppere. 
Blant annet. 

Spillet utnytter både touchskjermen og mikrofonen på Nintendo DS på en glimrende måte, her strykes, blåses og trykkes det til den store gullmedaljen. 

«Project Rub» har også en herlig visuell stil og et glimrende lydbilde som til sammen sørger for en unik spillopplevelse. 
Det er også til tider svært morsomt, på en deilig sær og utpreget japansk måte. 

Spillet er i all rettferdighetens navn litt vel inspirert av «Wario Ware», som har herjet på Game Boy Advance og GameCube i overlegen stil. 

Men selv om det ikke når helt opp dit, funker dette helt greit. 
Vil du sjekke ut hva Nintendo DS egentlig står for, er «Project Rub» et bra sted å starte. 
