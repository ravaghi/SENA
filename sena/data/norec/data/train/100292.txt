Voldsopera som svir
Blodsprutende voldsopera med morbid humor, og mørke undertoner i Tim Burton-stil. 

HANDLING: 
Filmatiseringen av Stephen Sondheims blodige musikal handler om den hevngjerrige barberer Benjamin Barker. 
Etter mange år i fangenskap er han tilbake i London, som Sweeney Todd, klar for å hevne den ondsinnede dommer Turpin, mannen som ødela hans liv. 
Den samme Turpin har i sin varetekt Todds datter, Johanna. 
Todd selv får blod på tann gjennom sitt bekjentskap med den kløktige vertshuseier, Mrs. Lovett. 
Deres groteske samarbeid handler om knivskarp barbering, effektiv likvidering og mennesker i kjøttkvern. 
Resultatet er gode paier og forrykende business. 
Hevngjerrighet og sinne fører til et særdeles blodig sluttoppgjør. 

DOM: 
Johnny Depp stortrives som dyster, fåmælt kar med sylskarp barberkniv. 
Verdensstjernen debuterte i horror-klassikeren «Nigtmare om Elm Street» i 1984. 
Og det blodige mareritt er ikke stort mindre i Tim Burtons ekstravagante og maleriske versjon av Sondheims musikal fra 1979. 
Dette er ingen munter barberer fra Sevilla, snarere en 1800-tallets hevngjerrig Quentin Tarantinosk voldstutøver. 
Det er mørkt, dystert og underholdende så det svir. 
Ikke uten grunn er aldersgrensen 15 år. 
Detaljene rundt de presise og skarpe inngrepene i pulsårene til barbererens kunder er av dvelende karakter. 
Hver scene er nitid koreografert i samsvar med Sondheims mektige musikk. 
Depp og Bonham Carter er en samspilt duo, som mestrer balansen mellom det melodramatiske, det intense og det neddempede spill denne genre krever. 
De forsterker inntrykket av at dette er film, og ikke filmet teater. 
Karakterskuespillere som Alan Rickman og Timothy Spall underbygger det hele som et Dickensk drama i stor stil, og vår venn Borat, Sacha Baron Cohen er fornøyelig i birollen som barberer Pirelli, førstemann som får smake herr Todds effektive barber-egenskaper. 
Burton skaper humor og underholdning med en skarp tone i bunn. 
Hva er galt med kannibalisme i et samfunn der mennesker lever av å ødelegge hverandre, er et av de beske spørsmål som stilles. 
Det ulmer av ondskap og lidenskap, breiet ut med bred pensel, i denne krysningen av gresk drama og splatter-film. 
