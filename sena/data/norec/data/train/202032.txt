Test:Pinell DAC mini 

Bedre lyd eller problemløser? 

Det er ikke lenger CD-spilleren som er den mest brukte lydkilden i musikkanlegget, stadig flere kobler PC-en til anlegget og benytter seg av streamingtjenester som Spotify, Wimp og andre. 

For de som bruker musikk som kontrollert bakgrunnstøy er ikke lydkvalitet det viktigste, men for de som lytter til musikken på et godt anlegg eller hodetelefoner er dette et tema. 

Men det er ikke all lyd fra PC-en som er like god. 

Kvalitet eller problemer? 

Mange PC-er, både stasjonære og bærbare, har svært god lydkvalitet med de innebygde løsningene. 
Praktisk talt alle stasjonære har analoge utganger for flerkanals lyd, og gjerne en SPDIF digital utgang i tillegg. 
Dermed kan du koble til et flerkanals lydanlegg fra Logitech, Creative og andre, som bruker mini-jackene bak på en stasjonær PC. 
Du kan også koble en surround-receiver til den digitale utgangen, eller HDMI fra PC rett i TV eller receiver. 

Men er det stereoanlegg det er snakk om, er alternativet nesten alltid enten den lysegrønne minijacken på den stasjonære PC-en, eller hodetelefonutgangen på siden av den bærbare. 

Det finnes riktignok noen stereoreceivere/integrerte forsterkere med digital inngang, men det har fortsatt ikke blitt vanlig. 
Det vanlige er phonokontakter eller minijack, selv om stadig flere integrerte forsterkere kommer med USB-kontakt og intern DAC for å koble seg helt utenom PC-ens lydkretser. 

Mange opplever at det kommer støy fra PC-en når du kobler den til anlegget, uansett hvilken type tilkobling det er snakk om. 
Hvordan du løser dette problemet kan du lese i denne artikkelen. 

Pinell DAC mini 

En løsning som har blitt svært populær blant seriøse lyttere er en ekstern DAC. 
I utgangspunktet er det en liten boks med USB-kontakt og analoge utganger. 
Mer avanserte utgaver har flere inn og utganger, som for eksempel optisk eller koaksial SPDIF inngang, og balanserte utganger. 

Pinell DAC mini er som navnet antyder minimalistversjonen av en DAC. 
Den er avlang og i børstet aluminium, med liten USB-kontakt i den ene enden og to phonokontakter i den andre. 
Det er alt. 
Konstruksjonen er solid og gir et inntrykk av god kvalitet. 

DAC mini er Class Compliant, det vil si at den bruker standard USB lyd-driver uansett operativsystem. 
Den kan kobles til alt mulig som støtter USB lyd, om det er PC eller iPad eller andre enheter. 
Dermed er det bare å plugge den inn, koble til lydanlegget og spille av lyd. 

Det følger med en liten stump av en rød USB-kabel, som kan være veldig praktisk eller helt ubrukelig alt etter plasseringen i forhold til resten av utstyret. 

Vi har ikke mottatt noen andre spesifikasjoner enn at den støtter 16 bit/44,1/48 kHz samplerate, men vi fikk likevel spilt av både 24/96 og 24/192 FLAC-filer uten problemer med VLC. 

Lydkvalitet 

Å bedømme lydkvalitet når det ikke er noen former for forstyrrelser ute og går og heller ingen tydelige karakteristske tegn - er ikke bare vanskelig. 
En DAC skal i utgangspunktet ikke bidra med annet enn en korrekt konvertering fra et digitalt til et analog signal, og ikke ha noe særpreg, da er det forvrenging. 
At forvrenging kan være tiltalende er en helt annen sak, men da snakker vi om sjarmerende forvrenging i analogt utstyr. 

Vi koblet DAC mini til forskjellige PC-er, høyttalere og hodetelefoner og registrerte ingen spesiell karakter, bare klar og ren lyd uten antydning til egnstøy. 
Det er akkurat slik det skal være. 
Sammenlignet med musikkutstyr for studiobruk var det heller ingen forskjeller å spore, den bare fungerer. 

Vi koblet den også til den av våre PC-er som gir konstant støy på lydsignalet, som endrer seg når man for eksempel flytter vinduer på skjermen. 
Men støyen forsvant ikke da vi koblet til DAC mini, den var akkurat som før. 
Årsaken til dette er at støyen ligger i jordplanet, og der er det direkte forbindelse fra USB til phono-utgangene. 
Den eneste måten å fjerne slik støy på er ved et galvanisk skille, og det er det ikke i DAC mini. 
Da vi koblet inn en slik enhet forsvant all støyen. 

Konklusjon 

Pinell DAC mini er en utmerket DAC som på normale musikkanlegg og små studiomonitorer leverer et helt nøytralt lydsignal. 
Vi har dog ikke testet på anlegg i flerehundretusenkronersklassen. 

Konstruksjonen er solid og tiltalende, og prisen er også behagelig. 

Pinell DAC Mini (200008) 
