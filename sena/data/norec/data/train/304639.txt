På gjengrodde stier
Hans Olav Brenner drar på impresjonistisk biltur i sin nye TV-serie, «Historier fra vårt land». 

TV: 
Hans Olav Brenner drar til Sverige og kjøper en velholdt Volvo Amazon, 1966-modell. 
Han krysser Svinesund og legger ut på det motsatte av en rundreise for å finne ut hva som har forandret norsk kultur. 
Det vil si, innspillingen av «Historier fra vårt land» er trolig lagt opp etter praktiske kriterier, men i de ferdige programmene farter Brenner på kryss og tvers uten noen form for geografisk kronologi. 

Slik er det blitt fordi hvert av de seks programmene er grunnlagt på en idé, ikke en reiserute. 
Første tema er kulturlandskapene som gror igjen fordi nordmenn er blitt velfødde og ikke behøver geiter. 
I stedet for eng og beite, får vi skog og kratt. 
Mens Stoltenberg og Solheim overfører milliarder til Amazonas for å stoppe avskogingen, kjører Hans Olav Brenner rundt i en Amazon og ser ikke landskapet for bare trær. 
Sånn har det blitt. 
Alle sliter med sitt. 

Motorsag og geiter 

Brenner brummer omkring i sin hvitlakkerte svenske med campingvogn og treffer folk og fe. 
I øst snakker nasjonalhelt og hyttebygger Bjørn Dæhlie om de mange hundre hoppbakkene som har grodd igjen. 
I nord står Vegaøyene i fare for å falle ut av Unescos liste. 
I sør er milliardærenes skjærgård utenfor Lillesand visstnok i ferd med å gro igjen. 
Og i Telemark setter Brenner i gang en god, gammeldags dugnad for å lage en rydning med utsikt, ved hjelp av motorsag og geiter. 
Brenner avleverer kveldens replikk når han får smake melk rett fra geitejuret og sier: 
«Det er godt. 
Og så er det sånn caffè-latte-skum oppå.» 

Det er i grunnen lite negativt å si om Hans Olav Brenners intelligente slentring gjennom mer eller mindre tilgrodde kulturlandskap. 
Han treffer interessante mennesker på sin vei og klipper inn små kjendis-enquêter, en slags «fem i Amazonen», der folk som Ingvar Ambjørnsen og Anne B. 
Ragde sier noe om trær og landskap. 

Tidvis flyktig 

Brenner har en avslappet TV-personlighet som småprater seg fram gode poenger med sine intervjuobjekter. 
Han følger en rød tråd, noe som gjør helheten mer slentrende enn springende. 
Men iblant blir det i flyktigste laget, som når han samler et par ministere (Brekk og Borten Moe) i campingvogna og de bare for sagt halvannen setning hver. 

Jeg har også sett tredje program, som handler om matkultur. 
Her er regien strammere, med gutta i The Flying Culinary Circus som gjennomgangsfigurer. 
Det er underholdende og til dels informativt, men brenner seg ikke fast til netthinna. 
