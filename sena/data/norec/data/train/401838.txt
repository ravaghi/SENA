«Satan’s Slaves» byr på demoniske grøss fra Indonesia
På tross av noen klisjeer er dette til tider riktig så nifst. 

– Familien vår er ikke overtroisk, sier faren i filmen Satan’s Slaves. 

Vi kan avsløre at det ikke varer lenge. 

På loftet ligger en døende kone og mor til fire barn. 
Ved behov ringer hun med en bjelle. 
Allerede før hun er død virker det som om familien er redd henne. 
Kanskje ikke så rart, siden hun stirrer hysterisk på noe ingen andre ser. 
Har bjellen påkalt mer enn familien? 
For på den første natten etter begravelsen ringer bjellen atter en gang … 

Når de døde våkner 

Satan’s Slaves er på mange måter en klassisk demonhistorie, som for oss blir eksotisk og oppleves annerledes fordi den er satt til et hus i Indonesia. 
Da glemmer vi at den bygger på noen av de samme forslitte klisjeene vi fikk servert i The Nun (2018). 

Den katolske presten og ave mariaer er byttet ut med en imam og Allah, uten at det ser ut til å stoppe ondskapen fra å spre sine frø. 
For når de døde banker på, hjelper ikke bønn. 

En av filmens mest bisarre scener er når den eldste søsteren ikler seg en hvit kjole for å be til Allah om å holde ondskapen ute. 
Uten å si det for sikkert, aner det meg at det både er symbolikk og religionskritikk her når moderdemonen begynner å krafse inn under de hvite gevantene. 
Det er i alle fall ganske uhyggelig. 

Ufrivillig komisk 

Grøssende uhygge og skremmende atmosfære får du mye av. 
Satan’s Slaves er for øvrig en nyinnspilling av Sisworo Gautama Putras film fra 1980. 
Originalen har kultstatus, og jeg må innrømme at jeg ikke har sett den. 

Handlingen i den nye filmen er satt til 1981. 
Dermed kan regissør Joko Anwar tillate seg å leke med baklengs-demonstemmer på en gammel platespiller. 
Det går jo selvsagt aldri bra. 

Anwar pøser på med effekter som lett kan få deg til å hoppe i stolen. 
Mørke bilder, spill på lys og skygge, speil som burde vært tomme og skumle bjellelyder. 
I starten er det veldig effektivt. 
I løpet av filmen blir det litt for mye av det til at vi skremmes helt til slutten. 
Av og til blir det også ufrivillig komisk. 
Alle vet da at det ikke hjelper å låse døren, når overnaturlig ondskap er ute på tur. 

Filmens styrke er at den bruker god tid på å etablere karakterene og forholdet mellom de fire søsknene. 
Det gjør at balansen mellom grøssene og historiefortellingen blir god. 
Noen kan kanskje oppfatte fortellerdrivet som tregt, men det har den effekten at du lever deg inn i skjebnen til familien, som selvfølgelig bor i et stort hus rett ved gravplassen. 
