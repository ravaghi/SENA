Det kunne ha blitt fest
Men The Strokes´ store comeback mangler både spenst og lekenhet. 

ALBUM: 
I 2001 ga The Strokes begrepet New York-rock nytt innhold. 
Med høye frisyrer, åletrange jeans og slitte Converse, definerte de trendbildet for en hel generasjon av danseglad indieungdom rundt tusenårsskiftet. 

To album etter lovpriste «Is This It» ble det derimot brått stille. 
Nå har imidlertid Julian Casablancas og gjengen funnet tiden moden for å slite på dansegulvet igjen. 
Om det faktisk blir en konsekvens av «Angles» er et annet spørsmål. 

Selv om det svinger brukbart av det The Clash-inspirerte åpningssporet «Machu Picchu» og førstesingelen «Under Cover of Darkness», tar det ikke lang tid før det som skulle bli et storslagent comeback taper terreng og sklir ut i tafatt elektropop («Games») og loslitt Radiohead-pastisj («You're So Right»). 

I det moduset blir platen uforståelig nok hengende og dvele for lenge. 
Er dette alt da, kanskje? 
