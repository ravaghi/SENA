Dronningen og tjeneren
Det blir litt trist og litt fint når aldrende monark møter eksotisk undersått. 

DRAMA 

"Victoria and Abdul" 

USA 2017 

Regi: 
Stephen Frears 

Manus: Shrabani Basu, Lee Hall 

Skuespillere: Judi Dench, Ali Fazal, Michael Gambon, Olivia Williams, Eddie Izzard 

Aldersgrense ikke oppgitt 

Lettfattelige, hjertevarme filmer løst basert på virkelige hendelser er blitt noe av en spesialitet for den britiske regissøren Stephen Frears. 

"Victoria and Abdul" handler om det usannsynlige vennskapet som oppsto mellom dronning Victoria (Judi Dench) og hennes indiske tjener Abdul Karim (Ali Fazal) mot slutten av 1800-tallet. 
Settingen gir Frears rikelig anledning til å tulle med stive engelskmenn og samtidig komme med små stikk til vår egen tids innvandringsdebatt. 

Uten innsatsen til 82 år gamle Judi Dench, som også hadde hovedrollen i Frears' "Philomena" (2013), ville dette likevel ha vært en bagatell av en film. 
Det er hennes naturlige verdighet som gir "Victoria and Abdul" et anstrøk av klasse. 
Bollywood-stjernen Ali Fazal har langt mindre å spille på som storøyd fremmedkulturell og Victorias hoff blir aldri mer enn en forsamling bistre karikaturer. 

Rojalister, anglofile og alle som er glad i godt, gammeldags kostymedrama kommer sikkert til å kose seg uansett. 
Og skulle du gå glipp av den på kino, kan du trygt regne med at denne filmen før eller siden vil dukke opp på søndagsprogrammet til NRK1. 
