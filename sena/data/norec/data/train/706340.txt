Sanselig, slurpende filmnytelse
«Ramen shop» er en vakker og rørende historie om forsoning og søken etter sine røtter. 
Innhyllet i nytelse og duftende damp fra de lekreste matretter. 

Ramen Shop 

Originaltittel: 
Ramen Teh. 
Sjanger: 
Drama. 
Nasjonalitet: 
Frankrike, Japan og Singapore 2018. 
Regi: 
Eric Khoo. 
Skuespillere: Takumi Saitoh, Mark Lee, Jeanette Aw, Tsuyoshi Ihara, Tetsuya Bessho, Beatrice Chien, Seiko Matsuda. 
Lengde: 
1 time 30 min. 
Aldersgrense: 
Tillatt for alle. 
Kinopremiere: 21. september. 

Å se mennesker lage og nyte god mat på film, kan også være en kulinarisk nytelse for oss som bare ser på. 
Særlig når filmen er så sanselig at du nesten kan lukte og smake maten. 
Men kokekunsten i «Ramen shop» er ikke bare sanselig presentert, den forteller også både mørke og lyse historier fra en svunnen tid. 

Jakter oppskrifter 

Etter at begge foreldrene hans er døde, forlater den unge Ramen-kokken Masato familierestauranten i Japan. 
Turen går til Singapore, der moren opprinnelig kommer fra, og der han har fått kontakt med en matblogger. 
Mål: å spore opp morens familie for å lære oppskriftene til alle de lekre rettene fra barndommen som har gitt så mange gode minner. 
Men også for å utforske hva som ligger bak en vond konflikt i familien. 

Matbloggeren viser seg å være en ung alenemor. 
Ikke bare tar hun med seg Masato til stedene som byr på det beste av det beste av Singapores matkultur, hun setter også matrettene i en både mat- og kulturhistorisk sammenheng. 
Til stor glede for både Masato og oss. 

Nag fra krigen 

Smeltedigelen Singapore har en matkultur med både asiatisk og europeisk innflytelse. 
Under andre verdenskrig var bystaten okkupert av Japan. 
At innbyggerne fortsatt bærer nag til alt japansk, får Masato merke på kroppen. 
Oppholdet i Singapore blir en berg-og-dalbane av følelser for Masato. 
Gjennom tilbakeblikk til både egen oppvekst og foreldrenes kjærlighetshistorie, åpenbarer det seg en sårvakker saga. 

«Ramen shop» er både velspilt og vellaget, men det er først og fremst kjærligheten til maten og alle de sanselige og visuelle opplevelsene den fører med seg, som gjør filmen til en herlig nytelse. 
