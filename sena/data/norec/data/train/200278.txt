MPIO One
TEST: 
Den er ikke større enn et 9-volts batteri, men har innebygd OLED-skjerm og 1 GB minne. 
Må-ha, eller ha-ha? 

Mange vil hevde at elektronikkbransjen er blitt eksperter på å skape behov for nye duppedingser, herunder håndholdte spillkonsoller, musikk- og videospillere. 
Markedet for denne typen produkter er i rivende utvikling. 
Stadig ser vi nye innretninger som langt fra er fullkomne, men som forteller oss ikke så rent lite om veien videre. 

I Japan er for eksempel video på mobiltelefonen blitt en stor suksess, og undertegnede ville for eksempel aldri vurdert en mobiltelefon i dag uten en god MP3-spiller. 

Kinesiske MPIO er blant annet kjent for sine MP3-spillere som ikke krever proprietære programløsninger for å fungere. 
Du bare plugger dem i PCen via USB, og overfører musikkfilene gjennom Windows Utforsker. 
Her kreves ingen driverinstallasjon, det er bare å dra filene over, enkelt og greit. 

Selskapet hevder at MPIO One er verdens minste PMP. 
Hvis du ikke kjenner til forkortelsen, kan du like godt lære deg den med det samme. 
PMP står for Portable Media Player; spillere som håndterer både lyd og bilde. 
MPIO 
One er på størrelse med og ser ut som et 9 volts batteri, så vi har ingen grunn til å betvile påstanden. 
Vekt? 
34,5 gram. 
Det hører med til historien at spilleren forsvant for oss flere ganger under testen, og nettopp dette er kanskje det største problemet; det kan rett og slett bli for smått. 

Den lille størrelsen til tross; spilleren har innebygd skjerm, støtter bilde- og videoavspilling, har innebygd FM-radio med 30 forvalg (med opptaksfunksjon), stemmeopptaker, spiller lyd i MP3, WMA og Ogg Vorbis-format, og kan til og med komprimere lyd fra analoge kilder til WMA-format i sanntid. 
Nesten like imponerende er batterilevetiden, som er på inntil 15 timer! 

Ingen ekte DivX-spiller 

På esken står det at spilleren støtter DivX, WMV og en rekke andre videoformater. 
Det viste seg i praksis at dette ikke medførte riktighet. 
Alle videoene må nemlig konverteres på PCen først, til et lavoppløselig format tilpasset spillerens skjerm og prosessor. 
Programmet som foretar konverteringen takler riktig nok nær sagt "alt" av formater, men prosessen er tidkrevende. 
Vår test-PC har en 2,8 GHz prosessor, og konvertering av en halvannen times spillefilm i DivX-format gikk omtrent i 1x hastighet. 
Da hadde samtidig filstørrelsen blitt redusert til 102 MB. 
Du kan altså få plass til rundt 10 spillefilmer på denne spilleren! 

Men den store filmopplevelsen kan du naturligvis bare glemme. 
Spilleren har innebygd OLED-skjerm på 1 tomme (!), og oppløsningen er på beskjedne 96 x 64 punkter. 
Helt greit til visning av tekst, mens bilder blir naturligvis veldig grovkornet og detaljfattige. 
Det mest positive er at skjermen er lesbar fra alle vinkler, takket være OLED-teknologien. 
TV-utgang hadde vært toppen! 

Lydkvaliteten er imidlertid OK, men vi skulle ønske at vi kunne styre kompresjonen selv i konverteringsprogrammet. 
Det er dessverre ikke mulig. 

Betjeningen krever noe tilvenning, blant annet fordi enkelte knapper må holdes nede en stund før de reagerer, og kan ha forskjellig funksjon avhengig av situasjon. 
Det gikk riktig nok bedre etter hvert, men vi har sett langt mer brukervennlige løsninger. 

Overføring skjer via USB 2.0 HiSpeed, så her blir det minimalt med venting! 
Filene organiseres og vises i en trestruktur ikke ulik Windows Utforsker, men vi merker oss at ID3-tagger ikke støttes. 
Du er dermed avhengig av at musikkfilene har vettige navn, dersom du skal ha håp om å finne fram. 
Batteriet lades via USB-porten. 

Konklusjon 

MPIO One har imponerende mange funksjoner, størrelsen tatt i betraktning. 
Dessverre har det ført til at den er litt tungvint å betjene. 
Den innebygde skjermen er for liten til at den egentlig er brukendes til annet enn å imponere kolleger og venner. 
Som MP3-spiller duger den imidlertid godt, med bra lyd og veldig enkel overføring. 
Men her har den imidlertid mange, bedre og billigere konkurrenter. 

Takk til MPX for utlån av produktet. 
