Sony Ericsson W760i
Er denne Walkman-telefonen en av de beste Sony Ericsson noen sinne har lansert? 
Ja, mener vårt testpanel. 

Da W760i ble annonsert i januar ble det først og fremst lagt vekt på telefonens egenskaper på underhold-ningssiden, men også det høye utstyrsnivået, som blant annet inkluderer GPS-mottaker og støtte for nær sagt alt av nettverksløsninger (med unntak av WLAN). 

Nå er ikke noe av dette i seg selv så veldig enestående lenger, det som gjør at W760i skiller seg ut er først og fremst den tøffe designen - og ikke minst størrelsen. 
Skyvetelefonen W760i er nemlig meget kompakt og ikke minst tynn. 

Kort fortalt: 
Du får altså en musikkmobil med GPS, 3,2 megapiksels kamera, samt gode spillmuligheter (Need For Speed Pro Street ligger allerede installert) som kan brukes over alt, og som ikke tar særlig stor plass i lomma. 

Her er litt flere fakta, riktig nok av den litt mer kjølige sorten: 

Størrelse: 103 x 48 x 15 mm Vekt: 103 gram Farger: 
Rocky Silver, Fancy Red og Intense Black Skjerm: 
262,144 farge TFT Oppløsning: 240 x 320 piksler Størrelse: 
2.2 tommer Telefonminne: 40 MB Minnekort: 
Memory Stick Micro (M2) - 1 GB følger med (maks 8 GB) 
Taletid GSM: 
Inntil 9 timer Standbytid GSM: 
Inntil 400 timer Taletid UMTS: 
Inntil 4 timer Standbytid UMTS: 
Inntil 350 timer Videosamtale: 
Inntil 3 timer Musikkavspilling: 
Inntil 20 timer 

Tastaturet er helt flatt, men tastene er gode og responsive. 
Det er langt enklere å taste meldinger på denne telefonen enn C702, den andre GPS-mobilen fra Sony Ericsson vi har testet i sommer. 

Og så har den noen designmessige detaljer som vi liker. 
Gul stripe på baksiden med lysende Sony Ericsson-logo, samt gult speilblankt felt rundt kameralinsen - som først dukker opp når telefonen er skjøvet ut, er noe av det som gjør at telefonen skiller seg ut i mengden - med positivt fortegn. 

Musikk og multimedia 

Med Walkman-stempelet følger umiddelbart store forventninger til musikkfunksjonaliteten. 
Som allerede nevnt ligger styreknapper sentralt i fronten, og på venstre side sitter knappen som aktiverer musikkspilleren. 

Men tror du Sony Ericsson har utstyrt telefonen med minijack-plugg, slik at du kan koble til favoritt-ørepluggene dine? 
Ikke helt. 

Du kan imidlertid koble dem til via en adapter, men hvorfor? 
Vi antar at det er flere enn oss produkttesterne som irriterer oss over denne detaljen. 

Ørepluggene som følger med er kurante nok, men gromlyd får du ikke - men det er heller regelen enn unntakene i denne klassen. 

Selve multimediestyringen minner om andre Sony-løsninger, for eksempel den du finner på Playstation 3, bare at her ligger ikonene vertikalt, ikke horisontalt. 
Til musikksamlingen har du flere forskjellige innfallsvinkler, for eksempel pr artist, genre, album, årstall etc. 

Skjermen snus automatisk 

Og så må vi jo trekke fram den innebygde retningssensoren, som snur bildet og menyene etter hvordan du holder telefonen, og muligheten til å riste på telefonen for å skifte spor. 
Du holder inne Walkman-tasten og gjør bestemte håndbevegelser mot høyre eller venstre, og det funker faktisk ganske bra! 

Den største innvendingen vi har er egentlig minnekapasiteten. 
1 GB tilsvarer kapasiteten på MP3-spillerne som ligger i rusk & rask-avdelingen i dagligvarebutikken. 
Heldigvis koster det bare rundt 400 kroner å oppgradere M2-minnekortet til 8 GB (hvis du handler på riktig sted), og da begynner vi å snakke. 

Telefonen har ellers en brukbar radio (som kun fungerer dersom du kobler til håndsettet), og innebygde stereo(!)-høyttalere med lydkvalitet som er akkurat så dårlig som man kan forvente av en slik liten dings. 

Bedre lyd 

Vi nevner for øvrig at samtidig at 760i kan leveres sammen med en meget spesiell høyttalerløsning, MAS-100. 
Dette er i praksis en blanding av veske til mobilen og høyttaler. 
Mobilen legges inni vesken, kobles til med kontakten. 
Deretter er det bare å starte avspillingen og dra igjen glidelåsen. 
Vesken har stropp på baksiden som gjør det mulig å feste den rundt håndleddet, eller rett og slett bare for å holde i. 

Lyden er mange ganger bedre enn de innebygde høyttalerne er i stand til å produsere. 
Det er faktisk også litt bass å spore, så vi antar at dette fort kan bli en hit blant kidsa. 

Spill i vei 

Og skulle du ikke bli underholdt av musikk- og videofunksjonen, har W760i også kraftig nok prosessor til å kjøre en del spill som regnes som meget avanserte i mobilsammenheng. 
Ferdig installert ligger blant annet spillene Need For Speed ProStreet (bilspill) og Rollercoaster Rush. 

Kvaliteten ligger vel omtrent på nivå med spillkonsoller som var regjerende for 10-15 år siden, i liten utgave kan det definitivt være underholdende - men i forhold til Nintendo DS og PSP blir dette rett og slett veldig primitivt. 

God GPS-funksjonalitet 

Sony Ericsson gir deg kun en 3-måneders versjon av WayFinder, men den fungerer til gjengjeld faktisk meget bra. 
Her får du full GPS-funksjonalitet, med stemme som ber deg ta til høyre etter hundre meter, kjøre rett fram i rundkjøringen, og så videre. 
Men etter tre måneder koster det altså penger, noe du slipper på "vanlige" GPS-mottakere. 

GPSen regner raskt ut alternative ruter dersom du av forskjellige grunner skulle velge en annen vei enn den anviste. 

Treningsassistent lar deg blant annet legge opp ruter, konkurrere mot virtuell partner, regne ut energiforbruk og føre statistikk over din egen utvikling. 

Vi synes totalt sett GPS-miksen på W760i (og 702 for den saks skyld) er meget bra, men vær obs på kostnader knyttet til forlengelse av Wayfinder-abonnementet. 

Enkelt kamera 

Dette er en Walkman-telefon, og ingen Cyber-shot. 
Det merkes på kameraløsningen, som, til tross for høy oppløsning på 3,2 megapiksler, er av den enkle sorten. 
Kameraet har fast fokus, kun digital zoom, og det finnes ikke noen egen utløserknapp. 
Fargegjengivelsen er bra, men skarphet og detaljnivå er ikke noe å skrive hjem om. 
Under presenterer vi et utvalg av bilder tatt med W760. 

Og så er det noe befriende også - med fast fokus. 
Det går nemlig ikke så lang tid fra du trykker ned knappen til bildet blir tatt - i motsetning til C702 som brukte vinter og votter på å stille fokus skarpt - og som slett ikke produserte noe særlig bedre bilder. 

Vi nevner også at du kan filme - i relativt høy oppløsning (320x240 piksler). 
Kvaliteten holder akkurat til visning på mobiltelefonen, noe som også er formålet. 

Bra batterilevetid 

Og så var det batterilevetiden da. 
Vi ble meget positivt overrasket over den, etter at vi for kort tid siden ble temmelig skuffet over å ha testet en annen GPS-modell fra Sony Ericsson, C702. 
Med litt blandet bruk med GPS, musikk, fotografering, tale, SMSer osv, var batteriet på C702 tomt i løpet av en dag - mens på W760 var fortsatt nok batteri igjen til å holde ut langt ut på dag to. 

Senere i testperioden, etter at den verste trykketrangen hadde lagt seg, holdt batteriet i flere dager. 
Og som du ser i tabellen lenger oppe i denne artikkelen er det i tillegg mye batterilevetid å spare dersom du skrur av UMTS-støtten. 

Konklusjon 

Når alt kommer til alt er det totalinntrykket vi skal trille terningkast på, og det er liten tvil om at dette er en av de mest vellykkede mobiltelefonene vi har testet fra Sony Ericsson. 
Den er definitivt blitt en av våre favoritter, mye takket være at den både er liten, byr på massevis av funksjoner, er enkel å bruke og har relativt god batterlivetid som bonus. 

Så får det heller våge seg at kameraet er så som så, og at Sony Ericsson ikke forstår at en musikkmobil ikke er fullverdig med mindre man kan koble øretelefoner direkte til. 
Men det har de kanskje innsett til neste gang? 

Prisen er rundt 3.000 kroner uten abonnement. 
