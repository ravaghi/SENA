Et stortalent uten folkeskikk
«Norgesuvennen» Azealia Banks med vellykket smeltedigel. 

ALBUM: 
Takket være sine berømte divatakter, stadige konsertavlysninger og en relativt selvdestruktiv Twitter-konto, har Azealia Banks gått fra lovende stjerneskudd til persona non grata både blant andre artister, gamle fans og ikke minst hennes gamle plateselskap Interscope Records. 

Når debutalbumet «Broke With Expensive Taste» nå til slutt slippes som et indieprosjekt, er det likevel umulig å overse hvorfor «norgesuvennen» en gang var spådd å bli den neste store tingen. 

Til tross for hennes til tider respektløse oppførsel, er Banks nemlig fortsatt det samme talentet vi husker fra fenomenale «212», og på sitt beste framstår skiva som en sjeldent vellykket smeltedigel av musikken du forventer å høre i Harlem-jentas hjemtrakter - med alt fra House og Trap til Hiphop og Salsa. 

Et småkjedelig midtparti ødelegger desverre for helheten, men imponerende høydepunkter som «Idle Delilah», «Gimme a Chance», «Desperado», «Chasing Time», «Luxury» og fantastiske «Soda» er likevel nok til at man nesten får tilbake troa på 23-åringen. 
