Elsykkel:EcoRide Summit Hydraulic 

En sportslig elsykkel - hva innebærer det? 

Det finnes mange varianter av el-sykler, med både store og små forskjeller. 
Vi har damesykler og herresykler, mange designvarianter og til og med sammenleggbare varianter. 
Det finnes forhjulsdrevne og bakhjulsdrevne, begge med motoren plassert i navet. 
Det finnes også el-sykler som har motoren i kranken (ved pedalene). 

Men felles for alle er at et EU-regelverk (som også Norge følger på grunn av EØS) begrenser hastighet og ytelse. 
Summit Hydraulic, som vi har testet i denne artikkelen, framstilles som en litt mer sportslig elsykkel, men er fortsatt underlagt de samme EU-begrensningene. 

Likevel, det er flere ting som skiller Summit Hydraulic fra de andre el-syklene vi har testet, som for eksempel at: 

* rammen er rettere * forgaffelen er dempet * den har skivebremser foran og bak * setet er smalere * skjermene er enklere. 

Motor, batteri, gir og styringssystemer er ellers de samme som vi har testet tidligere. 

elsykkelens begrensninger 

Alle lovlige el-sykler har ingen framdriftsmotor, men hjelpemotor. 
Du må selv tråkke pedalene rundt for at motoren skal gå, og selv bidra litt eller mye til framdriften. 
Kommer du over 25 km/t kutter motoren ut, og du er over på ren pedaldrift. 

Dette er altså ikke tekniske begrensninger, men lovbestemte. 
På bane og på egen tomt kan du kjøre med hva du vil, men i trafikken har EU bestemt at 25 km/t er toppfart så lenge den elektriske motoren hjelper til. 
Effekten under kontinuerlig bruk skal heller ikke være mer enn 250 watt.. 
Batterispenningen skal heller ikke overstige 48 volt. 

I praksis betyr dette at kjørestilen for en elsykkel blir ganske rolig og sivilisert. 
Dette er med andre ord ikke noe for landeveissyklister i kondomdrakt. 

En elsykkel er også vesentlig tyngre enn de pedaldrevne, mye på grunn av batteri og motor. 
Disse to enhetene kan alene vei mer enn en komplett tråsykkel med karbonramme. 
Dermed blir ikke elsykkelen like lett å manøvrere. 

I bruk 

Sykkelen ser vesentlig tøffere ut en byvarianten Ecoride AvenueCityvi testet tidligere, men den er ikke lettere av den grunn: 
Vekten er den samme, hele 22 kilo. 
Det merkes med en gang man tar i den. 
Det er lett å tro at en sportslig sykkel er lettere, men slik er det altså ikke her. 

Bor du i fjerde etasje uten heis får du dermed en ekstra treningsøkt hver gang du skal ha sykkelen opp og ned fra leiligheten ... 

Hvis du ikke har iført deg en eller annen variant av polstrede sykkelbukser er setet helt forferdelig, nesten tortur, vi skal spare leseren for flere detaljer, men vi endte opp med løsningen "tog for sykkel" på vår andre testrunde. 

Motoren sitter i bakhjulsnavet og framdriften er utmerket, faktisk identisk med den første vi testet. 
Du får en herlig dytt når du trår i gang og er raskt oppe i en behagelig fart. 
Det eneste, og nå pirker vi, vi ikke liker er når motoren stenger av når du slutter å tråkke. 
Dette kunne vært litt mykere, nå skjer det litt for brått etter vår smak. 

Oppoverbakkene forsvinner nesten når du har teknikken inne, og velger du riktig gir får du såpass hjelp at du bare behøver å bevege pedalene slik at du kjenner litt motstand. 
Selv de verste bakkene i byen forseres sittende i grei fart. 

Du kan styre aggressiviteten til hjelpemotoren i tre trinn. 
Det høyeste trinnet gir mest respons og du kommer fort opp i fart. 

De hydrauliske bremsene fungerer rett og slett glimrende. 
Bremsekraft i overflod, men myk betjening som er lett å dosere så man ikke låser hjulene. 

Forgaffelen med demping er også en fordel, ikke bare utenfor byen, men også ned fra fortauskanter. 
På vårt testeksemplar var ikke dempegaflene helt tette, men vi regner med at dette er en bagatell å fikse. 

For å ta batteriet ut og inn for lading må du vippe opp setet. 
Det er enkelt, en liten spak sørger for å åpne og låse. 
I tillegg må bakskjermen vris til siden, ettersom den sperrer for batteriet. 

Det er et problem, fordi bakskjermen må være såpass løst strammet at den kan vris, men da er det fare for at den etter noen humper rett og slett faller ned på bakhjulet og blir liggende å lage morsomme lyder. 

Løsningen er enkel: 
Kjøp en annen bakskjerm som sitter bak batteriet, nærmere hjulet. 
Det koster ikke stort og fungerer bedre på alle måter. 
Det er allerede en festebrakett på plass, som ikke er i bruk: 

Rekkevidde 

Flere i redaksjonen testet sykkelen, og det var ikke noe problem for kollega Paulsen å tilbakelegge 18 kilometer fra Oslo sentrum til Fjellhamar og tilbake dagen etter, uten at batteriet var tomt for strøm. 

Så mellom fire og fem mil er ikke urealistisk, hvis det ikke er snakk om bare oppoverbakker. 

Konklusjon 

Denne sykkelen oppfører seg svært likt den mer "siviliserte" utgaven vi testet tidligere, til tross for et mer sportslig utseende. 
Vekten er den utløsende faktoren her - hadde den vært vesentlig lettere hadde den kunnet brukes til en mer pågående, sportslig kjørestil. 
Med 22 kilo blir det bortimot umulig. 

Dermed sitter vi igjen med et sportslig utseende, og bare det. 
Men skivebremser og dempegaffel er i seg selv plussfaktorer, sport eller ikke sport. 

Som vi nevnte innledningsvis er også EU-reglementet en sterkt begrensende faktor. 
Hadde det vært tillatt med vesentlig kraftigere motor på el-sykler kunne dette kompensert for vekten. 
Vi anbefaler med andre ord fremdeles den siviliserte varianten vi testet tidligere. 

Ecoride Summit 26" 7vxl Hydraulic 2012 
