Fjerde sesong av «Broen» følger oppskriften
Dette er definitivt siste sesong av den dansk/svenske suksess-serien. 
Og bra er det. 

Svenske Saga Norén og danske Henrik Sabroe ble politimakkere i forrige sesong. 
Men de ble også nære venner, og partnere i sengehalmen – på Sagas kontante og emosjonelt lukkede vis. 
Dessuten ba han henne gå inn i mysteriet med døtrene som forsvant for snart åtte år siden. 

Det er Henriks traume. 
Saga sliter med sitt. 
I starten av sesong fire sitter hun fengslet for drapet på sin mor. 
Saken kommer opp på nytt, og det er ingen spoiler å røpe at hun nå blir frikjent. 
Det ville neppe blitt noen fjerde sesong uten henne på plass som etterforsker. 

At hun nå hentes inn for å samarbeide med Henrik og hans nye kompanjong, Jonas Mandrup, skyldes en sak manusforfatterne har skrudd sammen etter noenlunde samme lest som sist. 

Da var det en omstridt, lesbisk feminist og kjønnsdebattant som ble funnet drept i Malmö, dandert sammen med utstillingsdukker i en grotesk iscenesettelse av konstellasjonen mor, far og barn. 

Denne gangen er det Margrethe Thormod, direktør for det danske Utlendingsdirektoratet som blir funnet drept på bestialsk vis. 
Hun er steinet i hjel. 
Drapet kan ha sammenheng med en skandalesak i direktoratet. 

Som sist er hun det første av flere drapsofre, og som vanlig vikles det ut en rekke tråder, der mange impliserte kanskje har en forbindelse. 
Eller muligens ikke. 
Også denne gangen står plottet i fare for å virke i overkant uttenkt og konstruert. 
Men som vanlig er serieskaperne gode til å snekre sammen opplegg som gjør at man tross innvendinger og irritasjoner blir nysgjerrig og må henge med, om ikke annet for å se hvordan de samler alle trådene. 

Etter å ha sett fire av åtte episoder er det likevel de menneskelige relasjonene som fremstår som mest interessant. 
Det gjelder noen av bifigurene, men særlig relasjonen mellom Saga (Sofia Helin) og Henrik (Thure Lindhardt), som utfordres på uventet vis. 
Hans forsøk på å bearbeide tapet av døtrene. 
Hennes traumer, som innhenter henne på et vis som overrasker den stengte og gjennomkontrollerte kvinnen. 

På det viset evner også manusforfatterne å gi litt større bredde til skikkelsen, som Sofia Helin i forrige sesong spilte mer og mer inn i en hakkete, maskinmessig forvirring, der hun knapt ble tilgodesett med mer enn to ansiktsuttrykk. 
Overspillet skjemmer også denne gangen, men i mindre grad, og Saga får langt større karakter av å være et sårbart, og såret menneske. 

Samtidig er noe av den ufrivillige komikken hun uvegerlig fører med seg tilbake, fremført på kjærlig vis. 
Som når den regelstyrte kontrollfriken må forholde seg til at politikammeret i København har innført det de kaller «fleksisystem» – eller clean desk og free seating som det heter i det åpne kontorlandsskapets lingo. 

Ellers avviker ikke serien fra sin solide plassering innen nordisk noir. 
Det er mørkt, det er dystert, det er mye som er råttent i det danske riket. 
Og elendigheten er usedvanlig lekkert filmet. 
Men sjangeren trenger utvilsomt en radikal fornyelse. 
