Fasttelefon-eventyr
Hvis vi ser bort fra en innledende kameraføring som minner om høstlig pyttskvett, er dette en paranoisk barnevakt-thriller av den sorten som isner tarmtotter, fører til øresus-konsentrasjon og opptrukne knær i sofa. 

Skuespilleren heter Camilla Belle og ser ut som Elizabeth Taylors barnebarn – og hun får trusseltelefoner i fjernt velstandsslott ved Bokstøttevatnet i moderne eikefunkis. 
Sandra Bullock bodde antakelig her en gang. 
Det viser seg at truslene kommer fra innsida av huset. 

Mesteparten av filmen består i at telefonen ringer. 
Hushjelpen Rosa blir borte, venninnen Tiffany forsvinner og hovedpersona siger svaneseigt fra rom til rom med ildraker. 
Vind i siv og trær. 
Et mørke som varsler om enda høyere strømpriser. 
Tomme store rom. 

«Jeg vil ha blodet ditt over hele meg!» 

Det er ikke alltid sånn at de beste historiene er mest spennende. 
Denne stinker, men det er av adrenalin, for engasjementet setter seg etter få scener. 
