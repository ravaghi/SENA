Black Debbath «Hyller kvinnen!»
(Duplex/Indie) 

Det var utvilsomt et saliggjørende øyeblikk den sommerdagen i 1999, da Black Debbaths «Problemer innad i Høyre» ga seg til kjenne på radioen. 
Som satirisk valgkampinnslag var den uovertruffen, bandnavnet likeså, og konseptet med «tung politisk rock» var i hvert fall morsom en halvtimes tid til. 
På bandets femte plate begynner imidlertid smilet å bli lovlig stivt. 

Det er to problemer. 
Det ene er at de bare glimtvis får sving på kvinnekonseptet sitt lyrisk; det blir simpelthen aldri skarpt eller morsomt nok. 
Det andre er at det er umulig å nyte deres ellers så fortreffelige stonerrock, fordi tekstene hele tiden minner deg på at dette egentlig bare er tøv. 

Flinke folk som kaster bort talentet sitt - det blir liksom aldri tilfredsstillende, det. 

ANBEFALTE KJØP: 
«Pussy In The Bank», «De enda nyere nyfeministene» 
