A single man
En øm, varm og sår historie om en svært ulykkelig mann, gnistrende godt spilt av Colin Firth! 

«A single man» er en øm, varm og sår historie om en svært ulykkelig mann, gnistrende godt spilt av Colin Firth i en karrieretoppende rolleprestasjon! 

Regissør Tom Ford gjør en modig og imponerende debut som vil sitte i deg en god stund. 
Jeg er litt usikker på om jeg liker slutten eller ikke, men jeg lar foreløpig tvilen komme tiltalte til gode, fordi «A single man» rørte meg så. 

Sørger over død partner 

Professoren George (Colin Firth) sørger fremdeles over tapet av sin partner Jim (Matthew Goode), 8 måneder etter at han omkom i en bilulykke. 
Omgivelsene vet det ikke, for året er 1962, og homofili er noe man skjuler. 

Hans eneste støtte er venninnen Charley (Julianne Moore), som ser på George som mannen i sitt liv. 

Filmen skildrer en dag der George har bestemt seg for at alt skal bli annerledes. 

Frykt, forvirring og rådløshet 

«A single man» er basert på en roman av Christopher Isherwood, og tegner et bilde av et sterkt kjærlighetsbånd som brytes når den ene dør. 
Scenen der George får dødsbudskapet er særdeles beskrivende, fordi jeg ser frykten, forvirringen og rådløsheten i Georges øyne i det han synker sammen i stolen. 

Her viser Colin Firth virkelig hva som bor i ham! 

Vi får ta del i Georges stille desperasjon - han roper lydløst - og kan til en viss grad forstå motivasjonen bak hans videre handlinger. 

Øyeblikk av ren visuell poesi 

Tom Ford forteller historien med et modig filmspråk som blander fortid og nåtid, drømmer og virkelighet. 
Det er øyeblikk her av ren visuell poesi! 

Jeg er litt mindre imponert over fargebruken, som er litt for åpenbar: 
Sterke farger når George er glad, blasse farger når han er trist. 

Og plutselig leker Ford Bruce Weber og filmer hele scener i svart/hvitt. 
Kanskje hadde jeg likt filmen enda bedre med et mer helhetlig og konsekvent utseende? 
Los Angeles anno 1962 er i hvert fall smakfullt skildret! 

Lovende debut fra motestjerne 

Tom Ford har allerede vært stjerne i motebransjen, blant annet som klesdesigner og kreativ sjef hos Gucci, og har nå sitt eget motehus. 
Jeg håper inderlig han kan fortsette som filmregissør på si, for «A single man» viser at mannen også har talenter bak kamera! 

Jeg opplever denne filmen som en følelsesladet påminnelse om kjærlighetens styrke og livets skjørhet. 
