Øystein Sunde:«Sånn er'e bare» 

(Spinner Records/Universal) 

Øystein Sunde leverer et album av godt, variert merke med sin nye plate «Sånn er'e bare». 
Er du Sunde-fan, er denne platen midt i blinken for deg. 

Ordekvilibristen fra Skarnes kan dette med å sette ord på dagligdagse hendelser, tanker og ideer, gi dem en spesiell vri, og vips så er det morsomt. 
Dette, i tillegg til at han er en dyktig gitarist, gjør at Sunde har, og fortsatt kan holde på, sitt trofaste, store norske publikum. 

Sunde har selv skrevet tolv av de tretten sangene på den nye platen. 
Den siste, «Waiting for Rosie», er en instrumental som The Shadows gjorde populær på 1960-tallet. 

«Sånn er'e bare» handler både om tidsklemma, problemer med å komme på nettet, dansefester med «noggo attåt», tapet av en kjær far, piercing, en hyllest til hesten og ikke minst et lite gjenhør med radioens legendariske gymnastikkmosjonist og lærer Reidar Morset. 

Musikalsk er Øystein Sunde innom både rock, pols og vals i tillegg til å briljere med sin gitar på sedvanlig vis. 

Øystein Sunde viser med denne platen at han er en av landets morsomste og mest munnrappe artister, og «Litt slaff i leffa» kan bli en like klassisk Sunde-sang og munnhell som «Kjekt å ha» og «Jaktprat». 
