«Forbrytelsen»:Maks mørketid! 

Kryp under teppet i sofaen og la det københavnske høstmørket senke seg 
- Sarah Lund er tilbake! 

Premiere sesong 3 NRK1 mandag klokken 22.00 

Med ny genser, men med like få smil, desillusjonert og lei - og nok en gang på vei ut av jobben som etterforsker på «Gården». 
Fortvil ikke, hun blir i hvert fall i med oss i ti uker til! 
Tredje - og siste sesongs to første episoder oser gjenkjennelig av dansk høykvalitet, her er lite som tyder på at man har blitt late og høye på pæra etter to sesonger med megasuksess. 

Man hiver etter pusten allerede i prologen når en kraftig,tatovert sjømann jages i en dødsfelle i Københavns gråtriste havneområde. 
Bakteppet for årets sesong er finanskrisen i Danmark, og snart viser det seg at drapet i det lugubre sjømannsmiljøet skal få ringvirkninger helt til topps i dansk politikk. 
Stikkord: 
Utflagging, utpressing, valgkamp, og kyniske allianser! 

Kjøtt og blod 

I velkjent «Forbrytelsen»-stil turneres de enorme kontrastene mellom samfunnets støtter og utstøtte elegant. 
Den første halvtimen kan det fort bli mange karakterer og handlingstråder å sortere, men allerede før første episode er over er de intelligent nøstet opp. 
Og ikke bare det: 
Vi er presentert for et persongalleri av mennesker av kjøtt og blod - med feil og mangler; folk vi higer etter å vite hemmelighetene til. 

Det er lett å forstå at nysgjerrige britiske krimfans strømmer til kongens by: 
Filmskapernes bruk av byen er helt genial: 
København er mørkt og intenst tilstede hele veien, slitne skur og designmøblerte praktbygg. 

Sarah Lund er seriens definitive midtpunkt, men ingen «Forbrytelsen» uten gode medhjelpere. 
Selv savner jeg fortsatt krasse Jan Meyer fra første sesong, men fremadstormende Asbjørn vokser på deg, og utfyller Lund. 
I tillegg dukker Mathias Borch fra overvåkningspolitiet opp, en kjenning av Lund fra langt tilbake som kanskje kan kaste nytt lys over Lunds monomani...? 

«Forbrytelsen 3» tar grepet om seeren fra start, og når episodene nærmer seg klimaks gir man seg hen og forbanner uken som kommer med venting på neste avsnitt. 
Måten man komponerer «cliffhangere» på i «Forbrytelsen» er simpelthen det beste jeg har sett, med nært hypnotiske virkninger! 
Det blir veldig lett å la danskene ta kontroll over timen før sengetid mandag kveld i høst. 
Mørketiden er i de beste hender med Sarah Lund og Co. 

ØYSTEIN DAVID JOHANSEN 
