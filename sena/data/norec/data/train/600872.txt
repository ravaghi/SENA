Innholdsløs fartsbombe
Action 

USA 2014 

Regi: 
Scott Waugh 

Manus: 
George Gatins 

Skuespillere: 
Aaron Paul, Dominic Cooper, Imogen Poots, Michael Keaton 

Aldersgrense: 
11 år 

Egnethet: 
Ungdom/voksen 

For å like denne filmen må du være ekstremt interessert i raske biler. 
For filmen byr stort sett bare på kjøring, kjøring, og mer kjøring i over to timer. 

Filmen er basert på en serie bilspill med samme navn, og bærer veldig preg av det. 
Historien er platt, og karakterene enfoldige. 
Det handler i bunn og grunn om en gjeng med adrenalinjunkier som jager hverandre i dyre biler uten tanke på verken egen eller andres sikkerhet. 
Vent, har jeg ikke sett det før? 
Å, jo, ”Fast and the Furious 1-6”. 

Tobey Marshall (Aaron Paul) driver farens bilverksted sammen med en gjeng kompiser. 
De sliter med økonomien, og når Tobey får sjansen til å tjene litt ekstra penger, sier han ikke nei. 
Selv om det er erkefienden som tilbyr ham jobben. 

Fra første sekund vet en alt som skal skje. 
Det er faktisk lenge siden jeg har sett en så forutsigbar film. 

Dialogen er i tillegg så klisjéfylt og pinlig at jeg rødmende vred meg i smerte opptil flere ganger. 
Noen kule scener, litt humor og ett kyss har de klart å presse inn mellom lyden av brølende hestekrefter, men det var lange to timer. 
Det blir for endimensjonalt. 
Men som sagt, er du langt over gjennomsnittet interessert i biler og bilkjøring, er dette filmen for deg. 
