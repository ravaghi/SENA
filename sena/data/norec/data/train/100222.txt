Tryll med DS
Nå kan du lære deg å trylle ved hjelp av Nintendo DS-spillet «Magic Made Fun». 

Det er ikke ofte kortstokk følger med som ekstrautstyr til DS-spill, og for å være ærlig trodde jeg den ville ende opp som pokerstokk når helga nærmet seg. 

Dette ble ikke tilfelle. 

«Magic Made Fun» er delt inn i tre separate kategorier: triks DS-en kan forbløffe deg med, triks du kan imponere andre med og hjernegymnastikk for fremtidige David Copperfields. 
Enkelte av disse benytter seg av kortstokken, mens andre kun avhenger av DS-en. 

Spillet lar deg starte med et lite knippe tryllekunster og øvelser, og det er deretter opp til deg selv å låse opp flere ved å terpe og trene på det tilgjengelige repertoaret. 

Faktisk føles «Magic Made Fun» litt som en kombinasjon av et tryllespill og et hjernetrimspill à la «Brain Age» hvor de kjedeligste øvelsene er utelatt og erstattet med merkelig fengende kabaler, hjernevrengende speilskriveøvelser og andre øvelser for å trene magi-musklene. 

Og strengt tatt er det nettopp i øvelsesdelen av spillet man vil komme til å tilbringe mye tid når tryllekunstene er innøvd og man har forstått hemmelighetene bak de forskjellige triks-deg-selv-hokuspokuset. 

Det meste av underholdningen i enspillerdelene av «Magic Made Fun» har dessverre en noe begrenset levetid i lengden når mystikken er borte og hjernetrimmen er overterpet. 

Selve trylletriksene er likevel varierte og gir DS-en nok en kreativ anvendelse som magi-tilbehør. 
Hvem trenger tryllestav, lodne kaniner, silkeskjerf og lettkledde assistenter når man har en magisk DS til disposisjon? 

Det er en lettelse å se at «Magic Made Fun» ikke bare er en tryllebok i DS-format, men at spillet også lykkes med å tilføre noe nytt og benytte plattformen til å utføre triks som ikke ville vært mulige foruten DS-en. 

Det skal sies at man blir neppe en Houdini av spillet alene. 
Hemmeligheten bak å sage mennesker i to, spasere gjennom den kinesiske mur og å få jumbojeter til å forsvinne er utelatt, og vil neppe dukke opp i eventuelle fremtidige utgivelser heller. 

Likevel appellerer det og fyrer opp under den lille underholderen som holder til i enhver og en av oss, om enn undertrykt eller ignorert i hverdagen. 
Den herlige følelsen man oppnår ved å få andre til å spekulere, gruble og klø seg i hodet av forundring, er noe jeg aldri før har oppnådd å få fra et spill. 

«Magic Made Fun» byr på lett og tilgjengelig underholdning for alle og enhver, uansett om man har en scene- eller skap-tryllekunstner i magen. 

Likevel er det ikke tvil om at spillet kommer aller best til sin rett i hendene på mennesker som finner glede i å dele sine magiske evner med et forbauset publikum. 
