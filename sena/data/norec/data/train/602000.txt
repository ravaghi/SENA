Flotte sanger
Vi hørte ham for første gang i bandet Peyton Place. 
Roy Lønhøiden fra Kongsvinger debuterte som soloartist med norske tekster med albumet «Det ensomme landet» i 2004. 
Han har gitt ut to plater etter det, og her er oppsummeringen. 
«Tilbake i tid» inneholder med andre låter fra Lønhøidens tre album, pluss to låter fra hyllest-platen til Stein Ove Berg, og én helt ny. 

Akkurat som med Stein Ove Berg så har Lønhøiden en dempet måte å synge på. 
Til å begynne med høres både stemmen og låtene endimensjonale ut, men de glir på plass som lekre godbiter etter hvert. 
Hør bare countrylåten «Rekendes på ei fjøl» eller den mollstemte «Det er mørkest like før det gryr». 

Denne samleren vil sikkert gi Roy Lønhøiden mange nye lyttere og tilhengere. 
Hans monotone stemme og uttrykk har merkelig nok en forførerisk kraft. 
Slik som det var med Stein Ove Berg. 
