Seilerlivets gleder og farer
"Adrift" vil få deg til å tenke gjennom den romantiske verdensomseilingen du har planlagt én gang til. 

I 1983 tok de unge, nyforelskede seilerbomsene Tami Oldham (her spilt av Shailene Woodley fra "Divergent"-filmene) og Richard Sharp (Sam Claflin fra "The Hunger Games"-filmene) på seg å føre en 55 fots lystbåt fra Tahiti til San Diego. 
Marerittet begynte da de to seilte rett inn i en storm av historiske proporsjoner. 

"Adrift" forteller sin historie på to parallelle tidsplan. 
Mens Tami i nåtid kjemper for å holde seg selv og en hardt skadet Richard i live i et vrak av en båt, fortoner de bekymringsløse flashbackene med sine tropiske øyer og røde solnedganger seg stadig mer som en romantisk drøm. 
Filmen antyder da også ganske tydelig at Tami i blant hallusinerer. 

Det springende punktet blir om man kjøper den smått M. Night Shyamalan-aktige plot-twisten manusforfatterne har funnet det nødvendig å utstyre denne i utgangspunktet sanne fortellingen med. 
Undertegnede begynte å irritere seg så snart han så den komme. 
Men mer kynisk enn at jeg – mye takket være en Woodley som virkelig går "all in" i sin krevende rolle – felte en rørt, liten tåre mot slutten av filmen, er jeg nå likevel ikke. 
