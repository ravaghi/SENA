Mannen fra «Yesterday» hylles nå
En gang i tiden var det politisk ukorrekt å like Paul McCartney. 
John Lennon var tøffingen i Beatles, Paul McCartney var fløtepusen. 
John var rock, Paul var pop. 

Det ble ikke bedre med "How do you sleep?", Lennons oppgjør med McCartney i 1971: 
" The sound you make is muzak to my ears ". 

Med årene har musikkpolitiets forhold til McCartney myknet. 
Nå står i tillegg artistene i kø for å hylle 72-åringen fra Liverpool. 

Prosjektet startet i 2003. 
Produsent Ralph Sall frisket opp "A love for you" fra 1972 til bruk i en film. 
Han fikk en idé om et hyllestalbum, og godkjennelse ble gitt. 

McCartneys eget backingband ble hyrt inn. 
Så begynte Sall å sende forespørsler. 
Brian Wilson var den første som sa ja. 
En av rockens gamle historier er at arbeidet med å skulle overgå Beatles, sendte Wilson inn i galskapen. 
Han er tilbake nå og velger "Wanderlust" fra "Tug of War" (1982). 
Langt fra noe opplagt valg, men en flott framføring fra Beach Boys-sjefen. 

En av samlingens sterke sider, er at glemte sanger får nytt liv. 
Ikke for det, de udødelige klassikerne er også med. 
"Yesterday" er det Willie Nelson som sikrer seg, mens "Let it be" tilfaller Chrissie Hynde. 

Bob Dylan velger mer obskure "Things we said today" fra filmmusikken til "A hard days night". 

Ikke alt fungerer like bra. 
Hearts versjon av "Letting go" er traust tungrock, men de er heldigere med "Band on the run". 
Etter 41 år skal jeg omsider innrømme det: 
Det er en fin sang. 

Den tyngre delen teller Kiss med "Venus and Mars/Rock show", Def Leppard med "Helen Wheels" og Sammy Hagar med "Birthday". 
Roger Daltrey sparer heller ikke på kruttet i "Helter skelter", mens Perry Farrel gjør en streit versjon av "Got to get you into my life". 
Det samme gjør Alice Cooper i "Eleanor Rigby". 

Billy Joel åpner samlingen med "Maybe I’m amazed". 
Toots Hibbert slår seg sammen med Sly & Robbie og lager reggae av "Come and get it". 
Soulkjempen Smokey Robinson synger "So bad", mens blueskongen BB King velger "On the way". 
The Cure har fått med seg McCartneys sønn James i "Hello goodbye". 

Barry Gibb dukker opp i "When I'm 64". 
Jeff Lynne synger "Junk", et oversett gullkorn fra starten av McCartneys solokarriere. 
Paul Rodgers slipper seg løs i "Let me roll it". 

Ferskingene er færre. 
Los Angeles-bandet The Airborne Toxic Event er blant disse og synger "No more lonely nights". 

Får du ikke nok med de 34 kuttene, finnes det en versjon med åtte spor mer. 

Beste spor: 
"Things we said today", "Wanderlust", "So bad", "Let me roll it", "Helter skelter". 
