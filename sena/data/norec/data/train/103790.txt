ZZ Top:«Chrome, Smoke & BBQ: 
The ZZ Top Box» 

(Warner) 

Innpakningen av førsteutgaven av denne boksen er akkurat så dustete som det sømmer seg denne utrettelige Texas-boogie-institusjonen. 

En barbeque-«shack» med dertil hørende pappfigurer av medlemmene, samt annet tullball. 
Det skal visstnok finnes fire CD'er oppi der et sted også. 
Luksusutgaven vil straks bli erstattet av en konvensjonell bokformat-boks, så vær rask. 
Popstjerner på MTV blir de aldri igjen, og «Chrome, Smoke & BBQ: 
The ZZ Top Box» konsentrerer seg klokelig om tiåret før ZZ Top ble en tegneserieutgave av seg selv, tidlig på åttitallet. 
Vi får tre kutt med Billy Gibbons pre-ZZ band, The Moving Sidewalks, en liten håndfull «medium rare tracks» av marginal interesse og de beste øyeblikkene fra de senere, mer anstrengte platene. 
I all hovedsak byr imidlertid boksen på sjenerøse mengder stoff fra gruppens alltid ujevne 70-tallsalbum. 
Utvalget er det intet å si på, og boksen rehabiliterer på snedig vis hittil nokså bortgjemte godbiter som «Arrested For Driving While Blind» og snodige «Heaven, Hell Or Houston». 

Betydelig musikk er det ikke, men det var da heller aldri meningen. 
Moro for sulliker i alle aldre, dette. 

MORTEN STÅLE NILSEN 
