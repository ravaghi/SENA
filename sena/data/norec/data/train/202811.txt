PRØVEKJØRT:Fornyet VW Touran 

KÖLN (DinSide Motor): 
VW 1200 - det er en betegnelse en del vil huske fra Boblas glansdager. 

Nå har vi igjen kjørt en 1200 fra VW - og denne gangen dreier det seg ikke om en liten skalk på hjul, men om en romslig og relativt voluminøs familiefrakter. 

Det hele altså motorisert med en bensinmotor på bare 1,2 liter. 
Touran 1.2 er født og vi har kjørt den! 

Fleksi-konge 

Den er blitt kalt "brødboks på hjul" og "verdens kjedeligste bil", men Touran selger fortsatt og er nå blitt betydelig oppdatert. 
Touran er Norges uten sammenligning mest populære kompakte familiefrakter, eller fleksibil, som vi har valgt å kalle dem. 
Kategorien oppsto med Renault Scénic etterfulgt av Opel Zafira. 
VW Touran kom på markedet i 2003 og har vært en stor suksess her i landet, både som personbil (over 14.000 solgte eksemplarer frem til mai 2010), og varebil (over 12.400 solgte eksemplarer under samme periode). 

Omfattende oppgradering 

Siden Touran ble lansert for over syv år siden er den blitt solgt i 1,13 millioner eksemplarer. 
Den fikk en første oppdatering, som i hovedsak gikk på fronten, i 2006. 
Oppgraderingen denne gang er betydelig mer omfattende og går i hovedsak på mer effektive motorer med lavere forbruk samt lavere støynivå, og modernisering av design - hovedsaklig utvendig. 
Plassforhold og fleksibilitet er som tidligere - det finnes idag mer moderne, enkle og praktiske løsninger, men Hva facelift-programmet går ut på kan du lese mer om her. 

1.2 TSI 

Vi så at en av testbilene som sto på programmet i anledning lanseringen av den oppgraderte Touran bar betegnelsen 1.2 TSI og fikk utlevert nøklene til et eksemplar. 
Dette var spennende. 
I krypfart ut fra flyplassområdet hørtes ikke motoren, som for øvrig er koblet til en sekstrinns manuell girkasse med forbilledlig presis og behagelig sjalting. 
Så kom påkjøringsrampen til Autobahn, og vi var i gang. 

Overraskelsen 

Og overraskelsen var et faktum. 
Den lille motoren i den store bilen gjør en utrolig bra jobb. 
Akselerasjonen var god og jevn og å holde flyten i den moderate trafikken på den tyske motorveien mellom Düsseldorf og Köln viste seg ikke å være noe problem. 
På landeveien fikk den også prøve seg og det viste seg også der at den hadde tilstrekkelige ressurser til å sparke godt fra ut fra kryss og svinger, og til trygge forbikjøringer. 

Trekkraft 

Vi hadde kjørt motoren før og visste dermed at den kunne gjøre en god jobb, men det var tross alt i lille Polo. 
Forklaringen på at den greier seg såpass bra ligger selvsagt i den moderne turboteknologien kombinert med en generelt energieffektiv motor. 
Maksimal effekt er 105 hestekrefter, hvilket ikke er mer enn nødvendig. 
Dreiemomentet er på 175 newtonmeter og det er denne trekkraften som forklarer hvor sterk bilen kjennes ved vanlig kjøring i og med at momentet er fullt tilgjengelig hele veien fra 1.550 til 4.100 omdreininger. 

Tilstrekkelig for de fleste 

Det skal sies at vi kjørte bilen med tre voksne og en liten mengde bagasje i bilen. 
Når det blir fullastet med familie og bagasje vil inntrykket bli noe moderert, men bilen vil nok tilfredsstille de fleste i en slik situasjon. 
I tillegg får man fordelene med bensinmotoren: 
Et bredere arbeidsregister, behageligere støynivå og mykere gange. 
Valget av diesel er ikke like selvfølgelig lenger... 

Mer økonomisk 

Tallene 188 km/t i toppfart og 11,9 sekunder fra 0 til 100 forteller for øvrig at bilen ikke er undermotorisert. 
Forbruket er oppgitt til 0,59 liter per mil, CO2-utslippet til 139 gram per kilometer. 
Det betyr at Tourans grunnmotorisering nå er 27% mer økonomisk enn forgjengeren med 1,6-litersmotor på 102 hk. 

Når det gjelder de andre motorene, tilbys også den finfine 1,4-liters bensinmotoren i en 140 hesters og en 170 hestersvariant. 

Bra diesel-utvalg 

For de som ønsker diesel er 1.6 TDI og 2.0 TDI-motorene tilgjengelige, førstnevnte i 90- og 105-hestersvariant og sistnevnte med 140 eller 170 hester. 
Vi prøvekjørte sistnevnte med DSG-girkasse og den gjør Touran til en formidabel kjøremaskin. 
Den har til nå vært populær hovedsaklig som varebil - som personbil blir den dessverre uforholdsmessig dyr her i landet. 

Forlenger karrièren 

Touran står rustet til å forlenge sin karrière et par år, men den har en sterkere konkurranse mot seg nå enn da den ble lansert første gang. 
Da tenker vi særlig på den som idag er vår favoritt i klassen, Peugeot 5008, men også Toyota Verso, Citroën Grand C4 Picasso, Renault Grand Scénic og Ford S-Max samt kommende Mazda 5 og Ford Grand C-Max. 
Begge de to sistnevnte vil for øvrig komme med praktiske skyvedører. 

Fornyede Touran kan bestilles fra august. 
Den kommer til forhandlerne som personbil i september mens varebilversjonen blir tilgjengelig i november. 
Prisen vil ligge fra cirka 290.000 kroner og for øvrig på omtrent samme nivå som idag, tross forbedret utstyrsnivå, ifølge Volkswagen. 
Når vi tar i betraktning den svake Euro-kursen og hvis den holder seg, vil det langt fra være noen oppofrelse fra importørens side. 
