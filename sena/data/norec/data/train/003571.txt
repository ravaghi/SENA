Land Of The Lost
Will Ferrell på tomgang i en komedie med akutt mangel på humor. 

Will Ferrell på tomgang i en komedie med akutt mangel på humor. 

Det hender at komiker Will Ferrell går på en smell, og det gjør han med ”Land of the lost”. 
Dette er en forbausende lite morsom komedie, der Ferrell går på tomgang. 
Han virker rett og slett uinspirert, og dermed går denne filmatiseringen av en gammel tv-serie inn i glemmeboka mi. 
Jeg kommer faktisk til å glemme den fullstendig, rett etter denne anmeldelsen. 

Forskeren Rick Marshall (Will Ferrell) blir mobbet på grunn av sin teori om å hente energikilder fra parallelle universer. 
Men sammen med den britiske beundreren Holly (Anna Friel), og rednecken Will (Danny McBride), snubler han over en portal som fører dem til et slik parallelt univers. 
Der må de kjempe mot merkelige skapninger, samtidig som de må finne en måte å komme seg hjem på. 

Banal humor som ikke fungerer 

Det er jo selvsagt ment å være tøys og tull, dette, og det er slett ikke derfor jeg slakter ”Land of the lost”. 
Jeg slakter den på grunn av en akutt mangel på humor som faktisk er morsom. 
Her brukes det mye tid på å vise Ferrell dynke seg i dinosaururin, og et annet sentralt plotpoeng involverer en dinosaurtarm. 
Vi får også et vakkert nærbilde av dinosaurbæsj, mens en av figurene sier ”æsj, dinosaurbæsj!”. 
Det er i det hele tatt mange poenger i denne filmen som overforklares, et tydelig tegn på mislykket humor. 

”Land of the lost” er regissert av Brad Silberling, og han har ikke gjort noe tidligere som tyder på at han kan crazykomikk. 
Han har riktignok greid å skape et merkelig univers for sine figurer, set designerne har gjort en formidabel jobb, mens maskørene og effektmakerne har fått leke seg som om de skulle lage en sci-fi-film fra 1950-tallet. 
Det trekker litt opp. 

Men utseende er ikke alt. 
Filmen skriker etter et bedre manus, bedre skuespill og en mer sofistikert regissør. 
Ikke kast bort tid på å se den på kino, du må være full for å synes den er morsom, og det er ikke lov til å drikke alkohol på kino. 
Så, dette var min anmeldelse av ”Land of the lost”, en skrekkelig skuffende opplevelse. 
Nå har jeg glemt den. 
Neste film 
