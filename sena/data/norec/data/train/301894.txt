Et lekent heksebrygg, stadig på grensa til det usammenhengende
Men Torgny kommer fra det med æren i god behold. 

ALBUM: 
Det hviler en ånd av selvfølgelig og leken respektløsthet over dette andre soloalbumet fra tidligere Amulet-vokalist Torgny Amdam. 

Med medprodusent Preben Grieg-Halvorsen plukker han fra alt de synes er gøy — synth, funk, elektropunk, rock, hip hop og mer til — og syr det på merkverdig og rufsete vis sammen til et hele. 

Grensa mot det usammenhengende presses stadig, men musikaliteten i bunn vinner. 

«Oil Panic» er nemlig smekkfull av fengende, gode låter, fra Prince/Depeche Mode-møtet «Grønn Extra» og seige, smådystre «Galactic» til stemningsfulle «Fire In You», der Maria Dues glassklare, lyse vokal svever over synthlinjene (hun er med på tre låter). 

Torgny synger sterkt og teatralsk, og kan i en og samme låt («Nights») trekke veksler på både Karin Dreijer og gamle hardrockhelter. 

Avsluttende «All That Jazz» starter som suggererende, skitten discorock, men er før du vet ordet av det over i et øsende rockerefreng med skrikevokal — og rundes av med oppklipte beats og samples. 
Helt greit. 
