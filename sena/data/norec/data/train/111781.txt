T-banetrøbbel
Høy fart i dyp undergrunn, og drysset med stjerneskuespillere. 

HANDLER OM: 
Walter Garber (Washington) er en helt ordinær mann som arbeider på t-banen i New York City. 
Men en dag skjer det en kapring på t-banelinja Pelham 123. 
Kapringen er enestående i sitt slag, en gruppe kriminelle holder passasjerene som gisler mens de venter på løsepengene, som de krever innen en time. 
Tilfeldigvis er det Garber som får bandelederen, Ryder (Travolta), på telefonen, og som må forsøke å utmanøvrere kjeltringene og hindre at noen blir drept. 

DOM: 
Konseptet er lovende. 
Alle som har beveget seg i dypet av New Yorks enorme t-baneanlegg, har kjent på tanken om at: 
Hva om noe virkelig galt skulle skje her? 
T-baner er i dag uløselig knyttet til terrorfrykt, og de trange tunnelene og stappfulle vognene innbyr til en underliggende klaustrofobisk frykt, tross sin hverdagslighet. 

Regissør Tony Scotts «Metro 123 kapret», er en nyinnspilling av en film fra 1974. 
Siden den gang har det skjedd mye, både med filmproduksjon og New Yorks t-banenett. 
Dette er en energisk, høyintens actionfilm med en stjernespekket skuespillerstab som gjør gode innsatser, tross et manuskript som ikke er av det mest briljante. 
Dialogen hovedpersonene er ikke noe å skryte av, men denne filmen går du nok heller og ser for dens tette spenning og spektakulære actionsekvenser. 
Filmingen i t-banens mørke er dessuten en utfordring som er mestret godt her. 
En kan som så ofte hevde at mye har gått på bekostning av fokuseringen på det store og voldsomme - den krappe filmingen er også litt «over the top» - men innenfor sin sjanger er «Metro 123 kapret» ikke så verst. 
