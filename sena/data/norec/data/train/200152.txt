TEST:Pure Highway DAB-radio 

Denne lille dingsen gir bilens FM-radio DAB-signaler. 

Da vi testet denne radioen sommeren 2008 var det fortsatt ikke satt noen slukkedato for FM-nettet. 
Nå er det imidlertid bestemt at FM-nettet avlives for godt i 2017. 
For de aller fleste norske bilister vil dette være et stort problem, siden det fort kan bli en ekstraregning på flerfoldige tusenlapper å oppgradere den integrerte bilradioen. 

En alternativ løsning er derfor å kjøpe en ekstern DAB-radio, som enten kan sende signalene videre til bilradioen via FM-båndet, eller kobles direkte til bilens innganger. 
Denne radioen er et eksempel på dette, og vi gjengir derfor vår tidligere test slik at du kan lese om de praktiske erfaringene og utfordringene med en slik løsning. 

Treg bilbransje... 

For selv i 2011 selges de fleste personbiler med FM-radio som standard, og det er altså eierne av disse bilene Pure har hatt i tanken med sin Digital Highway-modell. 
Dette er nemlig en liten DAB-mottaker som tar imot de digitale DAB-signalene, og sender dem videre til bilens FM-radio via FM-båndet. 

Dermed slipper du altså å bytte ut den integrerte bilradioen du allerede har i dag, samtidig som du altså får de fordelene DAB-radioene kan gi deg. 

Enkel montering 

Pure Highway festes i bilvinduet, på samme måte som en hvilken som helst GPS, og får strøm via sigarettuttaket på bilen din. 
Som du ser i bildespesialen følger det også med en antenneledning som er såpass lang at du fint kan feste den på et diskré sted i bilrutens randsone. 

Har bilradioen din en line-in inngang kan du for øvrig også koble til Pure Highway via kabel, men siden de færreste biler har dette tipper vi at de fleste vil satse på FM-streamingen, og det er også denne løsningen vi har testet. 

Slik fungerer den 

Alt du trenger å gjøre er å slå på enheten og trykke to ganger på Quick Scan-knappen. 
Da søker Pure-radioen gjennom FM-båndet og finner en ledig FM-frekvens som den sender signalet til. 
Deretter er det bare å stille inn bilens FM-radio på den frekvensen, og vips: 
Så mottar bilradioen din DAB-radio-signalene. 

Har du en RDS-radio i bilen din står det i tillegg PURE i bilradio-displayet. 
Dette er med andre ord både praktisk og brukervennlig. 

I tillegg til at du da får tilgang til DAB-kanaler får du også vanlige DAB-funksjoner som liveopptak av sendingene. 
Et trykk på spoleknappen tar deg 10 sekunder tilbake i sendingen, maksimalt fem minutter, men er uansett en praktisk funksjon om du akkurat gikk glipp av dagens spørsmål eller ikke fikk med deg fotballresultatet. 
Displayet viser for øvrig tid og dato, kanalinformasjon, låtinformasjon eller styrke på DAB-signalet. 

Såkalt FM-streaming er selvsagt ikke noe nytt. 
Flere GPSer og mobiler har i dag denne muligheten (bla TomTom GO 930). 

I praksis har imidlertid våre erfaringer med slike løsninger vært skuffende: 
Lyden blir ofte litt grøtete og i tillegg opplever du svært ofte forstyrrelser på FM-frekvensen du velger når du setter bilen i gir og starter kjøreturen. 
Det finnes garantert mer proffe forklaringer på dette, men kort fortalt er nok hovedproblemet at FM-senderen i produktene ikke er kraftige nok. 
(Kan du noe om dette så del det gjerne med oss i diskusjonsgruppen nederst!) 

Vi var derfor svært spent på hvordan Pure Highway ville klare seg her, og når det gjelder lydkvalitet er det bare å si at vi er imponert. 
Lyden oppleves som klar og god, enten du nå hører på tale eller musikk. 
På dette punktet er det altså ingenting å klage over. 

Men alt er ikke like rosenrødt her heller. 
De første dagene vi kjørte rundt med DAB-senderen i bilen ble vi nemlig av og til plaget av FM-forstyrrelser, og måtte stadig få Pure-radioen til å velge en ny frekvens. 

Dette var naturlig nok irriterende, men til slutt fant vi heldigvis en frekvens på FM-båndet som fungerte bra på vår daglige kjørerute, og kunne dermed nyte turen med ren og klar DAB-lyd. 

Trikset er altså å prøve seg fram her, med litt prøving og feiling vil du til slutt finne en frekvens som passer. 
Det er for øvrig også mulig å lagre inntil fire FM-frekvenser på Pure-radioen, sånn at du kan skifte mellom dem ved et enkelt tastetrykk. 

Konklusjon 

Pure Highway kostet 900 kroner da vi testet den, men i dag ligger den på rundt 1300 kroner om du klarer å få tak i den. 
Dette er uansett et billig alternativ framfor å bytte ut den integrerte bilradioen du allerede har i bilen. 

I stedet for å bruke billaderen kan du putte inn batterier, og får dermed en bærbar enhet du også kan bruke i bilen eller på hytta. 
Det er også inngang for MP3-spillere via jack-inngangen på siden, praktisk om du er på hyttetur hvor alle har med seg hver sin iPod. 

Det største minuset med Pure Highway er at den skal henge i bilens frontrute via et gigantisk vindusfeste. 
For deg som også har en GPS-enhet som skal festes på samme måte vil det altså fort se rotete ut. 

Pure Digital Highway 
