Plateanmeldelse:Heidi Goodbye - «Heidi Goodbye» 

Søtt og skummelt. 

Heidi Torsvik, alias Heidi Goodbye, bidro med mye av den trolske stemningen på det beste norske albumet i 2011, The Last Hurrah!!s «Spiritual Non-Believers». 

På egenhånd lager hun en type ekkokammer-folkblues med countryinnslag, art brut-style. 
Stemmen er av ubestemmelig alder, med en unik tone - Hilde Louise Asbjørnsens lekenhet møter Victoria Williams' nesten ubehagelige barnlighet. 
Gitarspillet er rudimentært, nært. 
Romklangen blir et tredje instrument. 

Karen Dalton ville ikke ha kimset av disse foruroligende vuggevisene. 
Og de som trodde det ikke var mer å få ut av Patsy Clines «I Fall To Pieces», må tro om igjen. 
Betagende plate, om enn noe marginal. 

BESTE LÅT: 
«What Is Your Name» 
