Fabelaktig thai-besettelse
Hvis ikke denne boka gir deg lyst til å dra til Thailand for å spise gatemat, er det ingenting som gjør det. 

Thai-obsessed 

Terje Ommundsen 

253 sider 

Gyldendal 

Jeg har ikke tall på hvor mange oppskrifter jeg har på enkle pastaretter og tomatsuppe i min etter hvert ganske omfangsrike kokeboksamling. 
Ikke minst derfor er det så utrolig forfriskende når man får en kokebok som omtrent bare byr på nye smaker. 
Terje Ommundsen, kjøkkensjef på den kritikerroste thairestauranten Plah i Oslo, har åpenbart en brennende kjærlighet til det thailandske kjøkkenet, noe han også viste i sin første bok, «Thaimani». 
Der lærte han oss å lage mer eller mindre velkjente curryer og supper uten å ta snarveien om glass med ferdige krydderblandinger. 

I høst kom oppfølgeren, «Thai-obsessed». 
Jeg forstår ikke helt hvorfor Ommundsen og/eller forlaget synes at han skal være obsessed på norsk, men innholdet er heldigvis bedre enn tittelen. 
I denne boka tar han det et hakk videre, og presenterer et stort utvalg oppskrifter på retter man kan få servert i en av de mange bodene som selger gatemat i Bangkok, og for så vidt i resten av landet også. 
Her er det ufattelig mange retter jeg aldri har sett eller smakt før, heller ikke på noen norsk thairestaurant. 
Designet på boka er så gjennomført at man umiddelbart får følelsen av å stupe inn i den thailandske natten, og Ommundsen gir historiene lyd og lukt og smak på en sånn måte at man begynner å google flybilletter. 
Til og med sidene er svarte, noe som muligens kan gjøre boka litt tung å lese for de med dårlig syn, men det ser unektelig lekkert ut. 

For å lage autentisk thai-mat kommer man ikke utenom en tur i en eller flere internasjonale matvarebutikker, og selv da kan det være vrient å finne alle ingrediensene. 
Men så blir da også resultatet et helt annet enn om man tyr til ulike kompromisser. 
