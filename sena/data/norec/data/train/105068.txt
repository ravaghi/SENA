Juleplateanmeldelse:Kylie Minogue: 
«Kylie Christmas» 

Men Kylie da. 
Dette er jo bare tøv. 

ALBUM: 
POP Kylie Minogue «Kylie Christmas» (Parlophone/Warner) 

Kylie er blitt en institusjon, og institusjoner gir ut juleplater når den ordinære popkarrieren ikke lenger er det den en gang var. 

Men hadde den trengt å være så teit? 

De tre innledende sangene er av storbandslaget, en «duett» med Frank Sinatra inkludert, og avslører på brutalt vis hvor bitteliten stemmen hennes er, og hvor jålete diksjonen hennes blir når hun prøver å være elegant. 

Iggy Pop har bokstavelig talt telefonert inn sitt bidrag til The Waitresses vidunderlige «Christmas Wrapping», som for øvrig ødelegges av teite cheerleader-rop. 

Når ble Yazoos «Only You» en julelåt? 

Og tror du at SexyKylie med pipestemmen er «nødt» til å gjøre sin versjon av den kokette «Santa Baby» eller? 

Gjett tre ganger. 

Én ganske brukbar ny «girlgroup»-sang: 
«White December». 

Bortsett fra den: 
Bedervet medister fra ende til annen. 

BESTE LÅT: 
«White December» 

MORTEN STÅLE NILSEN 
