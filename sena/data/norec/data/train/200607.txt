TEST:Kingston SSDNow V+ 

Et komplett sett for oppgradering av ytelse og kapasitet 

Når du skal bytte ut den interne harddisken i en bærbar med en SSD har du flere utfordringer. 
Først og fremst må du kunne koble til SSD-en for å kunne kopiere over alt innholdet fra harddisken - eller rettere sagt klone disken. 

Så må du ha et program som tar seg av kloningen, og en mulighet for å kunne koble til harddisken etterpå når, for å bruke den til å lagre data. 

Alt dette kommer fiks ferdig i dette settet fra Kingston. 

Innholdet i pakken 

I tillegg til selve SSD-en, som i vårt testeksemplar var på 128 GB, følger det med kabler, skruer, monteringsbraketter for montering i stasjonær PC, et enkelt kabinett med intern SATA og ekstern USB-tilkobling og en CD med dokumentasjon og kloneprogram. 

I bruk 

Kabinettet til disken åpnes ved å trekke lokket av, etter at du har skjøvet låseknappen til side. 
Så er det bare å sette i disken og skyve tilbake lokket. 

Så kommer det alltid tilbakevendende problemet: 
Har du mer data på harddisken enn det er plass til på SSD-en må du først kopiere over det du vil beholde fra harddisken til et tredje lagringsmedium, og så slette så mye data på disken at du får plass på SSD-en. 

Les: 
En mye bedre løsning: 
Paragon Migrate OS to SSD 

Når du skal klone harddisken setter du SSD-en i det lille kabinettet og starter den bærbare med CD-en som følger med. 
Husk å velte oppstart fra CD i BIOS eller fra eventell oppstartsmeny. 
Mer om dette finner du i brukerveiledningen til den bærbare. 

Kloneprogrammet lastes så inn og du velger hvilken disk som skal klones fra og til, så er det bare å vente til programmet er ferdig. 

Når dette er gjort tar du ut SSD-en, skrur opp den bærbare og tar ut harddisken, setter inn SSD-en og skrur igjen. 
Så setter du harddisken i det eksterne kabinettet. 

Så er det bare å starte opp den bærbare igjen og du vil oppleve det som om du har fått en helt ny maskin! 

Hvor rask er SSD-en? 

Vi målte med våre utvalgte testprogrammer og fikk disse resultatene: 

Det vi ser er at Kingston-disken ligger sammen med de andre SSD-ene vi har testet i leseytelse. 
I skriveytelse er den mer varierende enn de andre, dette skyldes kontrolleren som jobber mer aktivt med å tilrettelegge datablokkene for skriving. 

Ser vi på tallene fra AS SSD-testen, så er skrive og lesehastigheten på småfiler langt fra på høyde med de beste SSD-ene, faktisk langt under. 
OCZ Vertex 2 klarer 43,90 MB/sek mot Kingstons 8,89 MB/sek på 4k blokker, og enda viktigere: på iops på små filer ligger den veldig langt under OCZ: 
2327 mot 11 054 og 1892 mot 28 018 iops. 

Konklusjon: 

Kingston sitt sett er praktisk, og ytelsen vil gi deg en langt raskere maskin enn med en typisk harddisk på 5400 omdreininger. 

Men denne disken klarer ikke å hamle opp med nyere utgaver, både fra Kingston og andre leverandører. 
Kommer du over den til en svært gunstig pris kan det likevel være et godt kjøp. 

Kingston leverer slike sett med flere forskjellige typer harddisker. 
Den nyeste generasjonen heter V+100. 
Vi kommer tilbake til test av denne. 

Kingston SSDNow V+100 SVP100S2 128GB 
