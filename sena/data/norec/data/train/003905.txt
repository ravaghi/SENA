Mission:Impossible - Ghost Protocol 

Tom Cruise får alle actionelskere til å glise bredt! 

Jeg elsker action. 
Tom Cruise gir meg det! 
Når han springer nedover veggen på utsiden av verdens høyeste skyskraper, Burj Khalifa i Dubai, tenker jeg at ”fy søren dette er tøft”! 

Det tenkte jeg mange ganger i løpet av Mission: 
Impossible - Ghost Protocol, som til tross for en rimelig absurd historie er fantastisk underholdende, og med en opplagt Tom Cruise som viser at han fremdeles er på A-lista over verdens filmstjerner. 

Det er ikke ofte fireren er best i en filmserie, men det er tilfellet her. 
Cruise får alle actionelskere til å glise bredt! 

Ut i kulda 

Kremlin rystes av bomber og skylda legges på agent Ethan Hunt og agentbyrået han tilhører, IMF. 
Den amerikanske presidenten iverksetter Ghost Protocol, en operasjon som fornekter hele IMF, og setter Hunt i kulda. 

Sammen med tre andre agenter forsøker han å finne ut hvem som står bak Kremlin-aksjonen, og finner ut at ekstremisten Kurt Hendricks (Michael Nyqvist) forsøker å sette i gang atomkrig. 

Han må stoppes, men nå må teamet jobbe helt på egen hånd, uten noen form for sikkerhetsnett. 

Avvæpnende humor 

Regissør Brad Bird sto også bak Pixar-filmen 
De utrolige, som parodierte superhelter med kjærlig James Bond-estetikk. 
Spranget er ikke så veldig stort til Mission: 
Impossible – Ghost Protocol. 

Også her brukes humor som avvæpning mellom ville stunts som ofte går på troverdigheten løs. 
Den store comic reliefen her er Simon Pegg, som har en mye større rolle nå enn i treeren. 

Det er et smart valg, for han står som en god kontrast til Tom Cruise sin alvorstyngede Ethan Hunt. 
Paula Patton og Jeremy Renner kompletterer det godt sammensatte teamet. 

Stor underholdningsverdi 

Man bør ikke tenke så hardt og intenst på historien, som frakter oss i lynfart fra den ene verdensbyen til den andre. 

Teamet må utføre impulsive operasjoner som ville tatt månedsvis å forberede. 
Historien avhenger av teknologiske løsninger som virker mildt sagt merkelige. 

Men det gjør ingen verdens ting. 
Målet med filmen er å underholde deg med fart, spenning, humor og hardtslående action. 
Jeg klager i hvert fall ikke på underholdningsverdien! 

Uforskammet sprek 

Høydepunktet er nok Tom Cruise på utsiden av Burj Khalifa, men her kan du også glede deg til en smart fengselsrømning, en tøff biljakt i sandstorm og et showdown i et automatisert parkeringshus. 

Brad Bird har puttet inn så mye snadder i denne actionorgien, at hele Mission: 
Impossible-serien plutselig ser ut til å kunne leve i flere filmer til. 

Og Tom Cruise virker uforskammet sprek som actionhelt 
