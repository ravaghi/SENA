Saint Thomas:«Morning Dancer» 

(Racing Junior) 

Skjerpet, inspirert og fokusert Thomas Hansen, alias Saint Thomas, har kuttet ut lykkepillene. 
Det er muligens bra for følelseslivet og sannsynligvis en fordel når du skal i studio. 

Uansett er EP'en «Morning Dancer» blitt en hyggelig forsmak på albumet «Children of the New Brigade», som kommer i august. 

Denne gangen er turen gått til produsenten Kai Andersen i Halden. 
Det må ha vært et fruktbart møte på alle mulige vis. 
Vi snakker fortsatt om rustikk roots-pop, men sangene representerer et kraftig steg bort fra lo-fi-estetikken og leirbålfaktoren som har preget sangene til Saint Thomas tidligere. 

Den skjøre sjarmen er dog intakt. 
Som sanger vil han alltid være spesiell, men Saint Thomas virker meget skjerpet, inspirert og fokusert. 
Sangen «Book On Hold» er en liten åpenbaring. 
Dette lover godt. 

ESPEN A. HANSEN 
