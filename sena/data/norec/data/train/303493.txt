Diskoflørt og elektronika-dreining for Ditto
Men Gossip-lydbildet bør strammes inn. 

ALBUM: 
Siden Gossips forrige, diskoflørtende album, har vokalist Beth Ditto gitt ut en fin-fin Simian Mobile Disco-produsert solo-EP - så at trioen nå tar nok et steg mot det elektroniske, var ikke akkurat uventet. 

På «A Joyful Noise» lykkes de ofte i sin miks av elektroniske produksjoner og discorock med trommer og bass, selv om det ikke starter helt overbevisende. 

Halvslappe «Melody Emergency» går over i «Perfect World», en personlighetsløs rockelåt pakket inn i malplassert produksjon full av romklang. 

Gossips styrke har jo alltid vært spensten og energien i gruppas åpne, rå lydbilde mot Dittos kraftfulle stemme! 

Heldigvis henter de seg inn. 

Gitarene fungerer mer som pynt enn før, men i «Get a Job» får et velkjent, skarpt rockeriff lede an. 

Ellers dukker det opp fine versjoner av funk og gammel houseinspirert dancepop, et friskt pust av utforskertrang. 

Litt strammere regi bare, nå. 
