Spillanmeldelse:«World of Warcraft: Cataclysm» 

Det kreves tusenvis av timer med spilling for å få fullt overblikk over alt «World of Warcrafts» utvidelse «Cataclysm» har å by på. 
Vi har spilt en snau måned, og er storfornøyd! 

«Cataclysm» ligner ikke mye på spillets andre to utvidelser, «Burning Crusade» og «Wrath of the Lich King». 
Disse to fokuserte på å gi spillerne mange store nye områder å boltre seg i, mens «Cataclysm» gir de gamle rikene fra spillets lansering i 2004 en brutal ansiktsløftning. 

Den gigantiske og eldgamle dragen Deathwing har brutt ut fra sitt fengsel dypt inne i jorda, og skapt mange jordskjelv, store flodbølger og enorm ødeleggelse. 
Sammen med sine støttespillere planlegger Deathwing å legge hele verdenen under seg. 

VG Nett Debatt: 
Tharawr: 
Skulle egentlig ikke kjøpe Cataclysm, men måtte bare. 
Og jeg angrer ikke ett sekund. 
Diskuter «Cataclysm» her! 

Slik har mange av «World of Warcrafts» områder endret seg kraftig, og vi har fått nye øyer, hav, jungler og ørkener. 
Dette betyr at mye av spillopplevelsen fra begynnelse til slutt ikke bare har blitt forandret, men også klart forbedret. 

Vi har fått to nye raser å velge mellom, gobliner og varulver, og begge disse har hvert sitt begynnerområde og sin egen unike historie du kan spille igjennom. 
De første timene som goblin er rett og slett fantastisk morsomme, med artige oppdrag, helsprø bilkjøring og sparking av fotballer på selveste Deathwing. 

Selv etter all fornyelsen er fortsatt flertallet oppdrag verden rundt av den velbrukte typen «drep ti øgler» eller «finn fem ulvehaler», men nye og morsomme typer minispill krydrer hverdagen, og gjør spillopplevelsen mer underholdende og variert. 
Såkalt «phasing» blir også tatt i bruk mer og mer, hvor verdenen endrer seg rundt spillerne ettersom de gjør viktige oppdrag. 

Mye av «Cataclysms» innhold er myntet på nye spillere, men veteranene har også fått sitt. 
Det øverste erfaringsnivået er hevet til 85, og mange nye «dungeons», «raids» og spillområder har blitt innført. 
I de siste månedene har «World of Warcraft» også fått en rebalansering av talenter og egenskaper, som gjenspeiler den kontinuerlige utviklingen som hele tiden finner sted. 

Andre elementer utvidelsen fører med seg er et nytt fokus på «guilds», når hvert av dem nå kan opparbeide seg fine bonuser og hendige evner, og det nye arkeologi-yrket - som fortsatt virker å ha et noe uoppfylt potensial. 

«Cataclysm» gjør sitt beste for å fornye spillet, men grafikken viser tydelig at «World of Warcraft» begynner å trekke kraftig på årene. 
Noen områder er fargerike og detaljerte, mens andre preges fortsatt av harde kanter og todimensjonale trær. 

Men spillet troner utvilsomt fortsatt mange hakk over samtlige andre massive onlinespill. 
Rett og slett fordi ingen andre klarer å by på et like stort mangfold, en like rik og gigantisk verden og en like dynamisk og underholdende spillopplevelse. 

Flere andre spill i sjangeren har et dypere og mer spennende karakterutviklingssystem. 
Noen har et rikere og mer fleksibelt utstyrssystem. 
Andre har et raskere og mer nytenkende kampsystem - men ingen klarer å matche «World of Warcrafts» tilgjengelighet. 

Spillet har en flyt ingen andre massive onlinespill kan matche. 
«World of Warcraft» øser av sin overflod der andre må spinke og spare. 
Kontinuerlig og sømløs progresjon gjør spillet nesten aldri kjedelig, og et hav av geniale verktøy river ned tungvinne barrierer som ikke har noen plass i et moderne dataspill. 

Utvidelsen «Cataclysm» gjør alle disse nøkkelelementene sterkere enn noen gang. 
Spillet har langt igjen for å være perfekt, og det er alltid lett å finne småplukk en er misfornøyd med - spesielt i et massivt onlinespill. 
Det er likevel en følelse jeg står igjen med som overskygger alle de andre: 
Det er deilig å spille «World of Warcraft»! 

TOR EGIL ANDERSEN (se presentasjon lenger ned i artikkelen) 

WORLD OF WARCRAFT: 
CATACLYSM Plattform: PC, Mac Genre: 
Onlinerollespill Alder: 12+ Utvikler: 
Blizzard Entertainment Utgiver: 
Activision Blizzard 

Tor Egil Andersen er VGs nye ekspert på onlinerollespill, er 30 år, og bosatt i Larvik i Vestfold. 
Dette er Tor Egil på fire kjappe spørsmål: 

Hva gjør du til daglig? 
Er freelance-spilljournalist. 

Hva er ditt første spillminne? 
Være besatt av å få TEA til å stå bak alle de ti beste Tetris-resultatene. 

Hva er dine favorittspill? 
Planescape: 
Torment. 
Baldur's Gate 2: Shadows of Amn. 
Civilization 2. Vampire the Masquerade: 
Bloodlines. 
Anarchy Online. 

Andre fritidsinteresser? 
Internasjonal politikk. 
Film. 
Kvalitetsserier på TV. 
Lesing. 
