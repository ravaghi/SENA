« Three Billboards ...:»Golden Globe-vinneren er sterk og litt feig 

Frances McDormand er eminent i hovedrollen. 
Filmen vakler som svart komedie 

Nærmest daglig nomineres Three Billboards Outside Ebbing, Missouri til nye filmpriser. 
I skrivende stund har den 152 oppføringer i IMDb. 
I neste uke offentliggjøres Oscar-nominasjonene, og siden filmen vant fem Golden Globes, inkludert beste film, er den favoritt til Oscar også. 

Bør være bra! 

Man kan prøve å tenke så lite som mulig på mottagelsen andre steder når man selv er mottager. 
Men unektelig vekker suksessen både forventninger og den kritiske sansen. 
Dette bør være virkelig bra! 

Og et slikt imperativ er det vanskelig for Three Billboards ... å leve opp til. 
Ikke fordi den er dårlig, men fordi den har en noen tydelige skavanker. 

Fabelaktig åpningsscene 

Handlingen er lagt til den fiktive amerikanske småbyen Ebbing. 
Hovedkarakteren er en kvinne – Mildred – som er forbitret over det lokale politiet. 
Hun mener sheriffen og hans stab har resignert i jakten på mannen som voldtok, tente på og drepte hennes tenåringsdatter. 

Mildred, spilt av Frances McDormand, introduseres allerede i filmens fabelaktige åpningsscene: 
Hun kommer kjørende på en landevei med tre nedslitte reklametavler. 

Filmfotograf Ben Davis gjør en nydelig studie i disse tavlene med forlorne plakater. 
Innimellom dveler han ved McDormand på en måte som visualiserer en knakende tankevirksomhet. 
Det er nemlig her Mildred får ideen som skal bære hele plottet: å fylle de ubrukte tavlene med et budskap som kan vekke liv i drapssaken. 
Scenen er ordløs, men har et lydspor som er så sakralt at den føles som et preludium. 

Frekke replikker 

Frances McDormand spiller den fortvilte og forbannede moren med stor myndighet. 
Det er portrettet av henne som gjør Three Billboards ... til en minneverdig opplevelse. 
McDormand har fått et arsenal av skarpsindige replikker som hun fremfører med en perfekt blanding av sarkasme og underliggende sorg. 

Både som manusforfatter og regissør har Martin McDonagh en mindre heldig hånd med det øvrige persongalleriet. 
Med unntak av sheriffen (spilt av Woody Harrelson) er de mannlige karakterene tegnet som tvilsomme og latterlige typer. 
Caleb Landry Jones, John Hawkes og Peter Dinklage er åpenbart instruert til å overspille rollene som henholdsvis homofil reklamemann, voldelig eksmann og dverg. 

Ressurssvake politimenn er for så vidt et kjent amerikansk filmmotiv, men Sam Rockwell spiller en betjent som er så dum at det blir et troverdighetsproblem selv innenfor fiksjonen. 

Redd for alvoret 

Kanskje er mannfolkene så karikerte fordi den kvinnelige hovedkarakteren skal kunne fremstå som desto mer suveren. 

Men det kan også hende at Martin McDonagh er blitt engstelig av sitt eget, groteske drapsmotiv. 
Redd for at filmen skal bli for alvorlig, at publikum skal bli nedstemt og ikke godt nok underholdt. 
Svart humor, småbykomikk og karikaturene er et forsøk på å få oss til å le midt i misèren. 

Slike ambisjoner kommer ikke minst til uttrykk i klipp og sceneskifter. 
Den mest anstrengte overgangen finner sted omtrent midtveis i handlingen. 
Den ene scenen skildrer et selvmord. 
I neste scene er vi tilbake på politikontoret der den dumme betjenten digger en ABBA-sang («Chiquitita») med bevegelser som liksom bestiller et latterutbrudd fra publikum. 

Komponert på denne måten får begge scenene feil toneleie. 
Og det er slike virkemidler som styrker inntrykket av at Three Billboards Outside Ebbing, Missouri med vilje er litt feig for ikke å støte publikum fra seg. 
