Canon Pixma iP5300
TEST: 
Den ser kanskje ikke så fryktinngytende der den står, men skinn kan som kjent bedra - Pixma iP5300 er nemlig et helsikkes fartsmonster. 

For bare noen uker siden testet vi tre toppmodeller fra henholdsvis Epson (Stylus Photo R340), HP (Photosmart D7360) og Canon (Pixma iP6700D), men selv om sistnevnte er den dyreste A4-modellen fra Canon, er det lillebroren Pixma iP5300 som kan skilte med de raskeste utskriftene. 

LES OGSÅ: 

Denne skriveren er først og fremst for deg som trenger en rask fotoskriver, men som kun skriver ut fra PC og dermed ikke trenger en blekkskriver med integrert kortleser, LCD-skjerm og det ene med det andre. 
Dermed sparer du også noen hundrelapper i forhold til toppmodellene fra sist gang. 

Da Pixma-skriverne kom for drøye to år siden, var toppmodellen, iP5000, helt sort og helt firkantet. 
Den neste generasjonen var litt mer rund i kantene, og dessuten var fargen noe lysere, men nå ser det ut til at Canon er på vei tilbake til det opprinnelige designet, og godt er det - etter vår mening fremstår nemlig nyvinningen iP5300 som lekrere enn den iP5200, selv om vi fortsatt er svake for den gode gamle 5000-modellen. 

Vi liker også at skriveren har et helt firkantet design. 
Når du ikke bruker skriveren kan du lukke luka på toppen (arkmateren) og foran (der ferdige utskrifter kommer ut), og det betyr både at skriveren fremstår ganske nøytral når den ikke er i bruk, i tillegg til at det går an å sette ting fra seg oppå den, noe som ikke går med iP6700D som har et panel plassert på skrå oppå. 

På høyre side finner vi tre knapper - en knapp for å slå av og på skriveren, en for å avbryte utskriften eller sende igjennom et ark og en for å velge arkmagasin. 
Som sagt - ingen LCD-skjerm, ingen kortleser og ingen knapper relatert til disse. 
Installasjonen av skriveren går helt smertefritt som den alltid gjør med Pixma-skriverne: 
Du pakker opp og setter i skriverhodet og de fem fargepatronene, der sistnevnte blir opplyst med rødt lys når du har satt dem riktig. 
Er en patron tom for blekk eller satt i feil spor, blinker den røde lampen, og på den måten er det mulig å skifte blekkpatroner selv i mørket. 
Skriveren har for øvrig fem separate blekkpatroner - CMYK + pigmentert sort blekk som gir dypere sortnivå og dermed større kontraster. 

Vi setter også pris på at skriveren har to arkmagasiner - ett på oversiden av skriveren og en kassett på undersiden; begge med 150 arks kapasitet. 
Det betyr at du kan sette skriveren inntil veggen dersom du ikke bruker den øverste. 
For øvrig veier skriveren 6,8 kg og måler drøye 44x30x16cm. 

Skriverdriver og programvare tar opp nesten 250MB som installeres fra medfølgende CD-plate, og installasjonen går på et kvarters tid inklusiv justering av skriverhoder når du starter opp skriveren første gang. 
Tilsynelatende er det samme programvare som følger med iP6700D, med Easy Photo-Print-programmet som gir deg mulighet til å skrive ut et valgfritt antall bilder i valgfritt, CD LabelPrint som lar deg tilpasse bilder til utskrift på CD-plater og Canon Easy-WebPrint som legger seg som en verktøylinje i Internet Explorer. 
Skriverdriveren er også den samme som Canon bruker i sine øvrige Pixma-skrivere, og den har vi ingenting å utsette på. 

Funksjonsmessig har vi ingenting å utsette på iP5300 (forutsatt at du ikke MÅ ha LCD-skjerm og kortleser, selvsagt) - den skriver ut dobbeltsidig (gjelder også fotoutskrifter hvis du har tosidige fotoark) og kan skrive direkte på CD-plater som støtter slik utskrift. 
Dette gjøres med CDLabelPrint, som følger med på CD-en, og plata legges da på et brett som stikkes inn i fronten slik som også har vært tilfelle på tidligere Pixma-modeller i den øvre klassen. 
For øvrig støttes også utskrift på 8cm-plater. 

Vi nevner også at skriveren selv oppdager det dersom den trekker inn arket feil og vil da dytte det tilbake igjen og prøve på nytt til arket er helt rett - spesielt kantløse utskrifter drar en fordel av dette. 

Råskinn på foto - og på tekst! 

Sist runde var Canon klart raskest på foto, men ble distansert like klart på tekst og kombinert tekst/grafikk av D7360 fra HP. iP5300 knuser dem alle sammen, og er faktisk raskere enn samtlige av skriverne fra forrige runde på absolutt alle utskriftstester vi har foretatt; det være seg websideutskrift, ren tekst, 10x15-utskrifter eller kantløse A4-utskrifter. 
Vi klarte riktignok aldri å få oppnå oppgitte 21 sekundene på 10x15-utskrifter, men vi klarte å "peake" på 22,3 sekunder - kanskje er 21 sekunder 10x15-foto med hvite kanter? 

Her er i hvert fall ytelsen, sammenlignet med de tre blekkskriverne fra sist gang: 

Ikke nok med at skriveren parkerer de andre på foto - her er tabellen for tekst, grafikk og websideutskrifter: 

En liten merknad: 
På testen med kombinert tekst og grafikk, fikk vi en pause midt i utskriften. 
Vi utførte testen enda en gang, men fikk akkurat samme resultat, så det kan hende at et annet testdokument ville ha gitt skriveren bedre ytelse, men vi er selvsagt nødt til å bruke de samme målemetodene hver gang. 

Meget god utskriftskvalitet 

Sammenlignet med iP6700D, synes vi faktisk iP5300 gir marginelt bedre bildekvalitet - spesielt er det et lite gulstikk fra iP6700D som vi ikke finner på denne skriveren. 
På vår testutskrift av en plansje via Corel Draw, ser vi også at Cyan-fargen er mindre gul enn på iP6700D, som bekrefter den observasjonen. 
Ellers er også magentafargen mer mettet og grønnfargen lysere, mens rød er litt for oransje og blå er litt for lilla. 
Nøytraliteten i gråfargen er det ingenting å si på - rett og slett best av høstens testede skrivere. 

Vi biter oss merke i at skriveren gir en ganske nøytral fremstilling av bildene, men samtidig hadde vi forventet et enda dypere sortnivå og litt større kontraster og fargemetning på enkelte av testbildene våre. 
Kjøper du denne skriveren kan det derfor lønne seg å jazze opp kontrast og fargemetning noe før du trykker på utskriftsknappen. 

Tekstutskriftene er det heller ingenting å utsette på, selv om utskriftskvaliteten på HP D7360 er hakket foran når det gjelder "blødning" på billige ark. 
Også kladdeutskriften holder god kvalitet, og med dråpestørrelse på 1pl, er det umulig å se blekkdråpene samme hvor hardt du studerer fotoutskriftene. 

Konklusjon 

Canon Pixma iP5300 ble et særdeles hyggelig bekjentskap. 
Skriveren er rett og slett et råskinn når det gjelder hastighet, og kvaliteten er utmerket på alt vi har skrevet ut. 
I tillegg er den pen å se på og fornuftig bygget, blant annet med flat topp og frontmating, som gjør at den kan stå inntil veggen. 
Den er også utstyrt med det du trenger av funksjoner, som tosidige utskrifter og utskrifter direkte på CD-plater, og papirmagasinene rommer til sammen 300 ark. 

Dersom du ikke har behov for LCD-skjerm og kortleser bakt inn i blekkskriveren din, er Pixma iP5300 et kjempekjøp, med priser under 1.200 kroner i de billigste nettbutikkene. 
Vi gir vår beste anbefaling og triller en sekser på terningen. 
