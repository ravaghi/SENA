Et liv i konsentrat
(Bom, yeoreum, gaeul, gyewool, geurigo, bom)Regi: 
Kim Ki-Duk. 
Med: 
Oh Young-Su, Kim Ki-Duk, Kim Young-Min. 
Sør-Korea. 
Drama. 
11 år. 

Et liv i konsentrat. 
Stillferdig og vakkert om livssyklus og naturtilhørighet, fokusert på liten gutts prøvelser og utvikling til mann og gammel læremester. 

Sør-Korea er det vibrerende, «nye» filmland som fascinerer i vest gjennom beretninger av dyp brutalitet og skjønnhet. 

«Vår, sommer, høst, vinter - og vår» er intet unntak - et nærmest fullendt, lite verk om livets og naturens syklus. 

En liten gutt bor sammen med sin læremester, en vis gammel munk, på et ørlite «kloster», flytende på en flåte i en innsjø i et slående vakkert fjell-landskap. 

Den gamle mester lar gutten leve ut sin til dels brutale lek, men passer på og irettesetter ham på en måte han aldri skal glemme. 
På et tidspunkt må han likevel ta ansvar for seg selv. 
Også når utgangen må bli fatal. 

De fem årstider er som fem kapitler i hans liv - den siste våren er han selv blitt læremester for en liten gutt lik ham selv. 

På sin «øy» av et kloster lever mester og elev i sin egen verden. 
En liten båt knytter dem likevel til den større virkelighet, som de ofte oppsøker. 
Og ved et par viktige anledninger blir oppsøkt av. 

Nesten uten ord er denne filmen, og ikke et øyeblikk er de savnet. 
Bildene sier alt; filmen er helt fantastisk presis i en altomfattende visualitet. 

Bilder, musikk, beretning og omgivelser inngår en ubrytelig, sømløs enhet. 

Sin voldsomme visualitet til tross: 

Så vel mennesket som natur for øvrig eier samme, finstemte skjønnhet - og den samme brutalitet. 

ELLEN MARGRETHE SAND 
