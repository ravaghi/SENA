Gary Louris - «Vagabonds»
ROCK (Ryko/Bonnier Amigo) 

Savner en bedre halvdel. 

Gary Louris jobbet hardt med å holde liv i The Jayhawks etter at sang- og låtskrivermakker Mark Olson hoppet av i 1995 - en tøff oppgave, men sistealbumet «Rainy Day Music» (2003) var så avgjort varemerket verdig. 
På sitt første soloalbum er Louris lett gjenkjennelig, men samtidig virker det som om mangelen på en skikkelig sparringpartner begrenser horisonten hans. 

«Vagabonds» er i hvert fall solid naglet fast til arven etter countryrockens underkjente helt, Byrds-grunnleggeren Gene Clark, spesielt hans ekspansive «No Other»-album fra 1974. 
Hvilket vil si deilig dvelende sanger, tåredryppende steelgitarer og mektige gospelkor. 
Helt i orden det, men inderligheten blir litt innbitt innimellom, sangene tidvis temperaturløse. 

En liten nedtur etter Mark Olsons fantastiske album av fjoråret, men uansett velkommen tidtrøyte mens vi venter på platen de to gudskjelov har planer om å gi ut sammen senere i år. 

ANBEFALTE KJØP: 
«True Blue», «Omaha Nights», «We'll Get By», «Vagabonds» 
