deLillos leker med det klassiske singleformatet
Vals på a-siden, bitter fuzzsmyger på b-siden. 

SINGLE: 
Vinylsingelen «Lykkelig fyr/Tapetser meg i gangen før du går» er første smak av deLillos-albumet som ventes når sommer er blitt høst igjen. 

Runddansen av årstider er en vi kan til gagns her til lands, og deLillos takler på snedig vis en annen. 

Valsen «Lykkelig fyr», ført i pennen av Per Lillo Stenberg, tegner bildet av lystige sommernetter med uforpliktende møter til et resultat av selvrefleksiv mimring med et skjevt smil om munnen, og mye Oslo-love. 

Etter den søte kløe får ofte pipen en annen lyd, ni langstrakte minutter med ettertenksom, fuzzy rock. 
Baksiden av denne medaljen er omfattende frustrasjon over et forhold som brutalt rives ned i «Tapetser meg i gangen før du går». 

Hva som kom først — gleden over noe nytt eller frustrasjonen over det som ble ødelagt — er ikke av betydning, så lenge deLillos stiller med innsikt som tar begge deler like bra på kornet. 

Det er grunn til å glede seg til høsten. 
