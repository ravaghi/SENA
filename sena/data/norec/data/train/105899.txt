Spillanmeldelse:«Just Cause 2» 

En tropisk øy venter deg i actionspillet «Just Cause 2», men hvor gøy er det egentlig å leke i sandkassa? 

Det er så mange ting som taler for «Just Cause 2». 
En gigantisk - og da mener jeg virkelig gigantisk - tropisk øy full av våpen, kjøretøy og bygninger du kan gjøre akkurat hva du vil med (les: sprenge i filler). 

Legg til tidvis riktig lekker grafikk, massevis av oppdrag og timevis med underholdning. 
Det kan jo bare ikke gå galt. 
Eller? 

Vår helt Rico Rodriguez drar til øya Panau i Sørøst-Asia hvor den sittende presidenten er blitt myrdet. 
Panau spiller en viktig rolle for amerikanske interesser i området, så Rico sendes inn for å få kontroll over situasjonen. 
Men det er ikke det «Just Cause 2» egentlig handler om. 

For akkurat som i originalen er det ikke noe særlig fokus på historien her. 
Det dreier seg bare om å ha en enorm sandkasse for dine føtter. 

Gjør hva du vil. 
Sleng deg i en bil og kjør over fjellene. 
Kapre et helikopter i lufta og spreng et passasjerfly. 
Kast deg ut i fallskjerm og land i en daycruiser. 
Det er nesten bare fantasien som setter grensene i den enorme lekeplassen som heter Panau. 

Og jeg skal ikke legge skjul på at jeg koste meg i det jeg skulle sprenge tre satellitter klare for oppskytning på Panaus romsenter. 
Da de tre gigantiske rakettene var eksplodert, fikk jeg hysteriske beskjeder om at en ukjent fjerde satellitt var klar til avgang. 

Så hva gjør vi? 
Stjeler et jagerfly og skyter ned den siste raketten i lufta, før vi kaster oss ut i fallskjerm, så klart. 

tooommm: 
Gleder meg stort til å gå bananas i dette spillet. 
Ser bare så utrolig morsomt ut. 
Diskuter Just Cause 2 her! 

Men selv om det glimter til innimellom, er det svært mye å sette fingeren på her. 
La oss bare se forbi overfladiske problemer som en svak kontroll og elendig stemmeskuespill, «Just Cause 2» har større utfordringer enn som så. 

Dårlig historie, et todimensjonalt persongalleri, en statisk spillstruktur og forferdelig kunstig intelligens gjør at denne sandkassen raskt blir uinteressant. 

Så totalt sett fremstår «Just Cause 2» som et svært umodent actionspill. 
Et spill hvor dybde, engasjement og involvering er byttet ut mot et hjernedødt jag etter kaos-poeng for å åpne neste kapittel i historien. 

«Just Cause 2» er spillet for deg som er mest interessert i å underholde deg selv. 
Det er som å bli satt i en sandkasse med bøtte og spade, også får du lage din egen moro. 
Og det er ærlig talt ikke så morsomt i lengden. 

PS: 
«Just Cause 2» er testet til Xbox 360. 
Spillet lanseres 26. mars til PC, Playstation 3 og Xbox 360. 

Følg VG Spill på Twitter 
Bli tilhenger av VG Spill på Facebook 
