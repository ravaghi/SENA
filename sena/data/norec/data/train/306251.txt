Skinner sterkest på egenhånd
Pop-eliten har herved fått en ny utfordrer. 

Levetiden for popgrupper som oppstår på TV-skjermen er generelt ikke veldig høy, men X-Factor-deltakerne i Fifth Harmony klarte i alle fall å stable en karriere på beina før det til slutt oppstod uungåelige sprekker i fasaden. 

Man kan nemlig argumentere for at det hele tiden lå i kortene at Miami-jenta Camila Cabello ville komme til å forlate sitt kunstig iscenesatte kollektiv – som utallige standout-stjerner før henne. 

Forholdet til de resterende fire harmoniene har ikke uventet vært på frysepunktet siden 20-åringen kunngjorde sin løsrivelse i fjor. 
Og med tanke på den dårlige oppslutningen rundt Fifth Harmonys tredje album (som kvartett), er det liten tvil om hvor publikums oppmerksomhet ligger. 

På egenhånd inntar Cabello da også en både mer interessant og spennende rolle som artist, med vellykkede musikalske drypp fra sin cubanske arv. 

Den Young Thug-gjestede førstesingelen «Havana» ble en første, vellykket smakebit på dette i fjor høst, og på «Camila» følges de karibiske tonene opp med både «Inside Out» og «She Loves Control». 
Solodebuten graver seg derimot aldri ned i repeterende latinske formler, men preges av et variert spekter av både stilarter og stemninger. 

Sterkest skinner Cabello på skivas mest sårbare øyeblikk, med lett relaterbare vitnemål om både tapt kjærlighet («All These Years») og kjærlighet som kostet henne litt for mye («Consequences​»), før den lekne godbiten «Into It» redder albumet fra en noe stillestående avslutning. 

Enn så lenge er det vanskelig å si om vi har en ny superstjerne à la Selena og Ariana, men med «Camila» leverer Camila Cabello utvilsomt inn en god søknad til den ettertraktede pophimmelen. 
