Test av Peugeot 208:Knøttlite ratt - sparsomt forbruk 

Med en liten, men overraskende sprek dieselmotor kan du kjøre veldig billig i denne franske nykommeren. 

Motoren i nye Peugeot 208 med et volum på 1,4 liter og relativt beskjedne 68 hestekrefter, er langt fra noen racer. 
Den oppleves likevel såpass sterk at du ikke trenger gire som en gal for å holde tempoet. 

Fabrikktall for snittforbruk er oppgitt til 0,38 liter per mil. 
På vår langtur, uten bykjøring, klokket vi inn et forbruk på 0,3 liter per mil. 
Samme rute med 1,6-dieselen på 93 hestekrefter, med en passasjer og noe mer bagasje ble gjennomført til 0,36 liter per mil. 

Om motoren er gjerrig, er rattet kanskje enda gjerrigere. 
Det er trolig det minst rattet i en moderne produksjonsmodell. 

Fordelen skal være at man slipper å se instrumentene gjennom rattet. 
Det gjelder ikke alltid. 
For denne føreren kom øvre del av rattet likevel litt i veien for instrumentene. 

Men når du først har justert deg på plass og fått noen mil på baken i denne bilen, kjennes kjørestilling og førermiljøet meget bra ut. 

Den lille «hjemmehjelpsdoningen» er faktisk også en prima langturbil. 

Toyota Yaris topper 

I denne klassen er Toyota Yaris dronningen med et salg hittil i år på 2028 biler. 
Det er nesten dobbelt så høyt som Volkswagen Polo. 
Deretter følger Ford Fiesta og Suzuki Swift. 

Peugeot regner med å selge 1250 eksemplarer fra mai og ut året. 
I november kommer en ny generasjon, tresylindrede bensinmotorer under panseret på nye 208, på 1,0 og 1,2 liter. 
Disse vil stå for 60 prosent av totalsalget når de er på plass, ifølge Peugeot. 

Ifølge leasingselskapet Autolease er det modeller med følgende ekstrautstyr som holder seg best i verdi: 
Velg fem dører, 1,2 82 hk bensinmotor og minimum Active utstyrsvariant, samt metallic lakk. 

Førermiljø: 
Usedvanlig lite «fransk», få knapper og ryddig dashbord-layout. 
Meget bra berøringsskjerm. 
God sikt alle veier. 
Trangt mellom koppholdere. 
Mangler noe korsryggstøtte. 
Bra støydemping. 

Hverken spesielt stabil eller spesielt komfortabel duve-fransk, men mer fast i fisken enn vi er vant med. 
Noe upresis girkasse. 
Lettkjørt. 

Plass: 
Oppleves svært romslig, også i baksetet. 
Ok bagasjeplass med ikke altfor høy lasteterskel. 

Miljø: 
Pene forbrukstall på papiret - og i virkeligheten. 

Sikkerhet: 
Fem av fem stjerner i EuroNCAP. 
Svært god beskyttelse for voksne foran, barn bak, og fotgjengersikkerhet. 

Å eie: 
Ifølge leasingselskapet Autolease holder modellen seg meget godt i verdi og omtrent som gjennomsnittet i klassen i bruktmarkedet. 
Årlige driftskostnader som snittet i klassen. 
Peugeot er bare på 14. plass på NAFs eiertilfredshetsundersøkelse Autoindex. 
Det er godt under gjennomsnittet. 
Men merket har klatret fra 20. plass fra forrige års undersøkelse. 

Pris: 
Noe bedre pris enn konkurrentene, ifølge tall hentet inn fra Opplysningsrådet for Veitrafikken. 
Det finnes rimeligere modeller i klassen enn de som er nevnt i tabellen under. 

Design: 
Stilfull og trendy caffe-latte-look. 

LESER DU DENNE SAKEN PÅ MOBILEN? 
HER FINNER DU FLERE BILNYHETER. 
