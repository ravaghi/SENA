Nokia 6030
Mange trenger kun en mobil til å ringe eller skrive meldinger med, men må betale i dyre dommer for unyttige funksjoner. 
Nokia 6030 kan være et alternativ. 
Eller? 

For det er faktisk en god del som ikke har filla behov for funksjoner som 3G, EDGE eller WLAN. 
For disse er det stort sett bare hvor bra telefonen er til å skrive meldinger og hvordan talekvaliteten er, som vektlegges. 
Da kan kanskje Nokia 6030 være den perfekte makker. 
Les videre for å få svaret. 

Mot normalt 

Av en eller annen merkelig grunn virker det ikke som om stilig design har vært spesielt viktig for mobilprodusentene når de har laget såkalte startmobiler. 
Derfor er det en glede at vi kan konstatere at Nokia 6030 i så måte ikke er helt normal. 
For designet på denne mobilen er meget bra. 

Størrelsen er det første som får oss positivt innstilt. 
Med dimensjoner på 44 x 104 x 18 mm passer denne telefonen like godt i lomma som i hånden. 
Vekten på 90 gram er heller ingen ulempe. 
Allikevel er det materialvalget og fargene som gjør denne mobilen såpass stilig som den er. 
6030 er blant de sprekeste billigmobilene vi har sett. 

Som seg hør og bør på denne telefonen er også tastene meget bra. 
Ingen problemer med å skrive lange tekstmeldinger her, kanskje bortsett fra at ordboken på denne mobilen ikke er like lærenem som vi er vant til fra dagens mobiltelefoner. 
Denne modellen begynner tross alt å bli litt utdatert. 

Blottet for teknologi 

Selv om designet er veldig bra, føles dette allikevel som et gufs fra fortiden. 
Nokia 6030 er nemlig totalt blottet for alt som har med teknologi å gjøre. 
Ikke bare mangler den avansert funksjonalitet, som rask dataoverføring i all sin prakt. 
Den har heller ikke støtte for mer enn to GSM-bånd. 
Man vil derfor ikke kunne bruke denne mobilen i blant annet USA og deler av Asia. 

Trådløs overføring er også helt borte vekk. 
Telefonen støtter hverken Bluetooth eller infrarød overføring, noe som blant annet fjerner muligheten til å kommunisere med andre mobiler i nærheten. 
Man bør kunne kreve i hvert fall en av disse teknologiene, selv på en billigmobil. 

Man kan kanskje tro at mobilkamera og MP3-spiller er standard på enhver mobiltelefon om dagen, men også her kan Nokia 6030 skryte av å følge filosofien 
Less is More. 
For den har ingen av disse funksjonene heller. 

Nokia får oss faktisk til å bli nærmest ekstatiske på grunn av FM-radioen som de har bygget inn i 6030. 
For uten noe som helst annen teknologi, blir radioen det eneste som trekker opp inntrykket av at dette er en mobiltelefon som passer bedre i 1999 enn i 2006. 

Skjermen skuffer 

Selv om det ikke er noe kamera på denne mobilen må vi påpeke at skjermen allikevel blir litt i svakeste laget. 
Med en oppløsning på 128 x 128 punkter er skjermbildet ganske kornete og man får ikke like mye ut av den funksjonaliteten som man kunne håpe. 

For Series 40-systemet som 6030 er utstyrt med har de aller mest nødvendige funksjonene, som kalender, påminnelser og adressebok. 
I tillegg burde Nokia i hvert fall ha åpnet for at man kunne bruke den til spill, men med relativt dårlig ytelse og lav skjermoppløsning blir også dette punktet ganske meningsløst. 

Talekvaliteten på denne telefonen er heller ikke helt på høyden. 
Vi har brukt denne mobilen en god stund og selv om lydstyrken er bra nok, sliter man ofte med en del støy. 

Hopp over 

Nokia 6030 er en startmobil totalt blottet for funksjonalitet. 
Stort sett kan denne mobilen kun skryte av å være god på tekstmeldinger, i tillegg til å ha en FM-radio innebygd. 
Når man også vet at prisen ligger på rundt 800 kroner (uten abonnement) er det bare å forbigå denne mobilen i stillhet. 
For selv om dette virker som en gunstig pris, er det en rekke mobiler som gir langt mer funksjonalitet og bedre kvalitet for bare en liten økning i pris. 

Batteriet er det eneste som kunne dratt snittet litt opp. 
Når dette heller ikke imponerer blir dette en helt ubrukelig mobiltelefon. 
Det minste man burde forvente av en telefon uten imponerende skjerm og avansert mobilteknologi er nesten evig batterilevetid. 
Ved aktiv bruk varte imidlertid ikke batteriet mer enn litt over ett døgn. 

Det er utvilsomt et marked for telefoner som ikke er spekket med alle de nyeste funksjonene. 
Allikevel bør Nokia skjønne at man ikke kan glemme ting som trebåndsstøtte, Bluetooth og en eller annen form for rask dataoverføring, uansett hvor billig telefonen er. 
Hva Nokia har tenkt på med 6030 kan vi ikke svare på, men vi kan i hvert fall anbefale dere om å ikke bruke pengene på den. 

Tekniske data for Nokia 6030 
