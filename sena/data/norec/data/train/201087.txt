TEST:Trådløst gamer-headset 

Lei av kabler? her er en smart løsning. 

Lydbildet i FPS og andre action-spill er ikke laget for å roe ned nervene - tvert om. 
For de som ikke befinner seg i denne virtuelle verden, men i nærheten, blir lydbildet umiddelbart svært påtrengende - for å si det mildt. 

Løsningen er enkel - den som spiller må sørge for at lyden begrenses til sitt eget hode, altså hodetelefoner. 

Man trenger også en mikrofon, for å kunne kommunisere med andre på laget. 

Siden kabler generelt er noe herk er det en fordel om både headset og mic er trådløse. 

Løsningen fra Creative tilfredsstiller alle disse kravene med sitt HS-1200. 

Oppsett og installasjon 

I settet finner du to enheter. 
Den ene er selve headsettet med micbøyle festet til venstre øreklokke. 
Bøylen er festet til en roterende plate som også er en bryter. 
Dreier du bøylen opp slik at den peker i taket slår du av mikrofonen. 

På den høyre øreklokken sitter av/på bryter, volum opp/ned knapper og en knapp for å hente inn eller legge på en samtale. 
På undersiden finner du også kontakten for lading. 

Selve headsettet er behagelig i bruk, med myke polstringer og passe stram bøyle som har stort justeringsmonn. 
Det sitter utenpå øret, noen foretrekker at klokkene er større slik at omslutter øret. 
Det er en smaksak. 
Demping av støy utenfra fungerte også godt. 

Baseenheten har to kabler og en knapp. 
De to kablene plugges i henholdsvis USB-kontakt på PCen og i ladekontakten på headsettet når det skal lades. 

Installasjon av selve headsettet og mikrofonen skjer automatisk med enhetsdriverne i Windows XP eller Vista. 
Men Creative har som vanlig lagt ved en DC med egne drivere og en samling støtteprogrammer for opptak, redigering og organisering av musikk. 
Hvis du ikke trenger disse velger du bort disse under installasjonen. 

De viktigste elementene er kontrollpanelet, her styrer du X-Fi effektene for 'forbedring' av lyden (gjenskaper diskant med signalprosessering), EQ, klangeffekter, 3D osv. 

I bruk 

Først og fremst: 
Det er veldig praktisk med et trådløst headset. 
Vi har ikke tall på alle de gangene vi har reist oss opp for å hente eller ordne et eller annet, og dratt med oss hodetelefoner, kabler og en del annet. 
Nå kan du reise deg opp og faktisk gå ganske langt før lyden blir brutt. 
10-12 meter i murbygning fra et rom til et annet var uproblematisk. 

Plassering av kontroll over volum etc. 
på øreklokken er litt uvant, man venner seg imdlertid til det etter hvert. 
Dessuten kan man jo styre det meste fra kontrollprogrammet på PCen, hvis volumet på headsettet står på omtrent fullt. 

Lydkvaliteten vil vi påstå er midt på treet. 
Tar du bort alt av effekter sitter du igjen med et lydtrykk som er mer enn tilstrekkelig. 
Bassgjengivelsen er litt ullen oppver i det øvre bassområdet og diskant og definisjon i mellomtonen er heller ikke det beste vi har hørt. 
Men dette er en vurdering utfra et bredt utvalg musikk, inkludert klassisk. 

I bruksområdet som HS-1200 er laget for oppfører deg seg absolutt tilfredsstillende. 
Det typiske spill-scenariet med blanding av musikk, lydeffekter og tale funger faktisk svært bra. 
Det låter både stort og klart, og med passe energi i eksplosjoner osv. 
i forhold til andre lyder. 

Det støtter også EAX effekter og 3D for spill, også på Vista. 

Konklusjon 

Har du revet ned nok colaflasker og røsket ut kontakter for n'te gang og begynner å bli lei - da er det absolutt en idé å sjekke ut dette headsettet. 
Kanskje ikke for den harde kjerne musikkelskere, men for praktikere og gamere er det utmerket. 

Det er heller ikke avskrekkende dyrt. 
