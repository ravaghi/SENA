Perfekt fyll i vakuumet mellom Tone Damli og Liv Marit Wedvik
Trine Reins første plate på 12 år. 

|||ALBUM: 
I dagens fallende platemarked er det bortimot umulig å forestille seg hvilket kommersielt fenomen den unge Trine Rein var da hun debuterte som 23-åring i 1993 med usedvanlig folkedypspenetrerende soulpop. 

Hun er norsk poproyalty bare i egenskap av millionsalgstall. 

Hennes suksess kan med andre ord aldri overgås, og at hun nå velger å gjøre comeback 12 år etter den floppende tredjeplata «To Find The Truth» bør slik sett helst være motivert av et genuint formidlingsbehov, heller enn behov for bekreftelse på fordums stjernestatus. 

Blanke ark 
Hun starter her med nesten blanke ark karrieremessig, og velger å fylle dem med et relativt vellykket countryflørtende poprockuttrykk. 

Altså perfekt fyllmasse i et både musikalsk og tabloid vakuum mellom Tone Damli Aaberge og Liv Marit Wedvik. 

Nå er ikke dette noen stor plate som sådan, men Rein — som når alt kommer til stykke er en popvokalist av anstendig format — kler dette relativt blankskurte og generiske countrypoputtrykket minst like godt som hun gjorde med hvit lettsoul tidligere. 

Rasfarealarmen går riktignok når hun drister seg til å covre Stevie Nicks' klassiske «Landslide» (muligens inspirert av Dixie Chicks' versjon), og det foregår en litt for åpenbar Sheryl Crow-plagiering i «Tell Me». 

Anstendig comeback 
Men både på de mest renskårne popøyeblikkene og i de småcorny forsøkene på «ordentlig country» («I'm Always Right») fyller Trine Rein dette formatet med mer autoritet enn man hadde turt å håpe på. 

Til og med den litt sukrede soul/gospelavslutningen «Love Me Still» (en Bruce Hornsby-cover) passerer innenfor smakfullhetens grenser. 

Om alt dette er nok til å reinstallere Trine Rein på norsk pops stjernehimmel er en helt annen sak. 

Men hun gjør seg aldri bort på «Seeds Of Joy», og slik sett er dette å betrakte som et relativt vellykket og anstendig comeback. 
