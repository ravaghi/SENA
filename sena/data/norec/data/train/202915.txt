AKG K 840 KL:Trådløse hodetelefoner 

Hvis du er enig i at ledninger og dårlig lydkvalitet er noe herk, ja da er dette noe for deg. 

Det finnes mange hodetelefoner som gir deg god lyd, men ikke alle er like praktiske å bruke når du skal ut på tur: 

Mange leveres med ledninger som er så lange at du kan bruke dem som hoppetau. 

Andre har igjen trådløs overføring via Bluetooth. 
Det er både praktisk og enkelt, men er også en klar ulempe for deg som er opptatt av god lyd. 

AKG K 840 KL gir bedre lyd 

I stedet for Bluetooth har nemlig AKG valgt å bruke 2,4 GHz båndet for trådløs overføring. 
Dette er en fordel fordi båndbredden økes og gir deg plass til to kanaler i ukomprimert 16-bits lyd, noe som er langt å foretrekke kontra Bluetooth-overføring. 

Alt du trenger å gjøre er dermed å sørge for at du ripper CD-platene dine i best mulig kvalitet, f.eks i Apple eller WMA lossless. 

Vel, det var teorien, hvordan fungerer hodetelefonene i praksis? 

AKG K 840 KL i bruk 

Hodetelefonene kommer godt innpakket, og du får med en solid bæreveske, samt alt du trenger av overganger til fly og stereoanlegg. 

For at hodetelefonene skal ta imot lydsignalene, kommer du imidlertid ikke utenom en liten sender. 
Denne kobles direkte til avspilleren din via hodetelefonutgangen (vi brukte hovedsaklig iPhone 4, men prøvde dem også på Pioneer LX83, og iPod Nano), og sammenkoblingen mellom sender og hodetelefoner skjer helt problemfritt ved å skru på enhetene. 

Senderen er forøvrig ganske smal og liten, se bildespesial, men av og til er den litt i i veien. 
Med i pakken følger det heldigvis noen strikker som gjør at senderen sitter godt inntil mobilen. 
I bruk er dette en klar fordel - selv om det ikke akkurat ser så elegant ut. 

Med alt tilkoblet er det så bare å putte mobilen i innerlomma på vinterfrakken og bevege seg ut i storbyen, og hvis du lurte: 
Det er en befrielse å slippe å ha en lang ledning hengende å slenge. 

Rekkevidden er forøvrig oppgitt til 20 meter, og selv om det sikkert er i meste laget opplevde vi ikke rekkevidden som noe problem: 
Med senderen i stereoanlegget kan du altså nyte musikken selv når du vandrer ørkesløst rundt på stuegulvet eller tar en matbit på kjøkkenet. 

På venstresiden finner du forøvrig volumknappene, som du enten kan trykke på - eller bare holde inne. 
De fungerer godt. 
Det vi imidlertid savner er muligheten til å kunne skifte musikkspor via hodetelefonene, det hadde økt nytteverdien betraktelig. 

Både hodeputene og selve bøylen oppleves som myke og gode, dette er altså hodetelefoner du kan bruke over lang tid uten å få følelsen av at hodet ditt blir skviset. 

Svært god batteritid 

Både sender og hodetelefoner lades via samme kabel, enten via strømnettet eller en PC/Mac med USB-inngang. 
Vi må også skryte litt av batteritiden, som er oppgitt til rundt to uker ved vanlig bruk. 
Nå har riktignok ikke AKG spesifisert hva de mener med vanlig bruk, men vi har altså brukt hodetefonene til og fra jobb i to uker, i tillegg til lydtesting, alt på en lading. 
Det er imponerende. 

Opplevd lydkvalitet 

Vi har allerede nevnt at AKG her bruker 2,4 GHz båndet for trådløs overføring, og det er ikke til å komme ifra at lydkvaliteten er langt bedre enn hva vi noengang har opplevd på hodetelefoner med Bluetooth-overføring. 

Litt banalt sagt oppleves det ganske enkelt som om du har satt hodetelefonene direkte i CD-spilleren, i stedet for i en MP3-spiller. 
Ja, forutsatt at du har rippet musikksamlingen din i høy (lossless) kvalitet altså, for selv ikke AKG kan trylle... 

Det er også godt å konstatere at lyden i hodetelefonene ikke har falt ut, eller hakket i løpet av vår testperiode, det fungerer altså mer stabilt enn hva vi har opplevd på diverse Bluetooth-headsett. 

Lydbildet fra AKG-settet oppleves som svært nøytralt, og diskant og mellomtone kommer svært godt fram. 
Personlig savner jeg likevel litt mer punch i bassen, men dette vil naturlig nok avhenge av personlig preferanser. 
Er du bassavhengig vil f.eks Beat-settene til Monster være et bedre alternativ. 

Konklusjon 

Hvorvidt AKG K 840 KL bør stå øverst på din ønskeliste avhenger av hvor høyt du verdsetter at de er trådløse. 

Anbefalt utsalgspris i Norge er nemlig satt til 2.990 kroner, og selv om de selges fra 2.750 i nettbutikkene er dette en prisklasse hvor det finnes svært mange gode konkurrenter - riktignok med ledning. 

Vi liker dem uansett godt, men savner manglende sporvalgsmulighet og den siste morofaktoren som litt ekstra bass kan gi. 
Totalt ender vi derfor på en sterk firer i denne runden. 

AKG K840 KL 
