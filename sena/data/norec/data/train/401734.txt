Åpningen av Oslo World:En fin hyllest til en stor stemme 

Varm og variert minnestund for Rim Banna. 

Oslo Worlds 25. festival tematiserer frihet, og årets åpningsforestilling arrangeres til minne om den palestinske artisten og aktivisten Rim Banna, som døde tidligere i år. 
Hun knyttet bånd til Norge, blant annet gjennom sin deltagelse på Lullabies from the Axis of Evil. 
Det var tittelen på samlingen av vuggesanger som Kirkelig Kulturverksted utga før Irak-krigen i 2002. 

Musikerne som deltar på kveldens hyllest, har bånd til Rim Banna. 
Blant dem er Bugge Wesseltoft og Kari Bremnes, og det er førstnevnte som er kapellmester og står for arrangementene. 
Det blir en sammensatt og kontrastfylt kveld. 

Menneskelig innhold 

Det er Bugge selv som åpner sammen med det arabiske undergrunnskollektivet Checkpoint 303 og Rim Bannas eldste datter, som leser et dikt. 
Møtet mellom piano og elektronikk låter nokså konvensjonelt, men så er vel heller ikke dette kvelden for å drive nyskaping. 

Når de gjør «Voice of Resistance» og akkompagnerer Bannas forhåndsinnspilte stemme, vises det samtidig bilder av henne på skjermen i bakkant av musikerne. 
Etter hvert produseres det også klubbmusikk-groover fra scenen, som får meg til å tenke på Wesseltofts storhetstid. 

Etter denne seansen er det Marthe Valle som entrer podiet. 
Hun blir backet av bandet som har Oddrun Silja på gitar, Rune Arnesen på trommer og Gjermund Silseth på bass. 
Valle forteller om sitt personlige møte med sangen «Sarah», og kvelden får etter hvert det menneskelige innholdet den er ute etter å fange inn. 

Valle gjør «The Hymn of the Sea» før hun overlater plassen til Solveig Slettahjell, som byr på velkjent inderlighet. 
Hennes fineste bidrag er versjonen av «Hope is the Thing with Feathers, med tekst av Emily Dickinson. 
Hun akkompagnerer seg selv på piano og flørter med blues og gospel. 

Så er det duket for arabisk dub. 
Ministry of Dub-Key forteller historier om mødre som besøker fedre og sønner i fengsler. 
De hyller frihetskjempere og minner oss om verdens politiske fanger. 
Kveldens feteste bass får det til å vibrere i det gamle lokalet. 

Et alvor som treffer 

De korte innslagene fra hver artist hindrer musikken i å sette seg. 
Sett fra en annen side kan man si at det skaper variasjon. 
Her skal jo verden ha plass på scenen. 

Jeg syns kveldens fineste bidrag kommer fra den libanesiske popartisten Tania Saleh. 
Hun synger «Zidni», som er hentet fra Bannas album Revelation of Ecstacy and Rebellion. 
Det er en ujålete og finslepen tolkning som beveger i kraft av innlevelse. 
Nå finner også musikerne frem til hverandre på en fullendt måte. 

Mot slutten inntar Kari Bremnes scenen, og hun forteller om sitt møte med Rim Bannas stemme. 
Det er sterkt å høre om den samtalen de to hadde etter at Banna hadde mistet stemmen på grunn av kreftbehandling. 
Bremnes synger sin egen «Rim sin stemme» og formidler med et alvor som treffer. 

Som avrunding gjør hun en duett med Tania Saleh. 
Voggesangen «Du endeløse natt» setter et verdig punktum for en varm og tankevekkende kveld. 
Oslo World handler primært om musikk, men festivalen har en egen evne til å favne mer. 
