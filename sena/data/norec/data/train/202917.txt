Toshiba Satellite P50
En veldig god PC til fin pris. 

Utvalget av PC-er med full HD-skjerm begynner omsider å bli temmelig stort, og prisene er stadig på vei nedover - de rimeligste koster nå under 5.000 kroner. 

Høy skjermoppløsning har mange fordeler, ikke minst med tanke på at bilder og tekst blir skarpe, men også fordi du får plass til vesentlig mer i skjermbildet enn hva som er mulig på "standardskjermer" med oppløsning på 1366 x 768 piksler. 

Den mest negative konsekvensen av høy oppløsning er at tekst og andre elementer blir mindre, noe som kan gå ut over lesbarheten. 
Heldigvis finnes det botemidler mot det også. 

Helt ny serie 

Toshiba kom nylig med en rekke nye PC-er basert på Haswell-arkitektur (siste generasjon prosessor, grafikk og brikkesett fra Intel), og vi har tatt en av de mest interessante i nærmere øyesyn. 
Satellite P50 kommer i en rekke forskjellige konfigurasjoner, samtlige har 15,6" skjerm med full HD-oppløsning. 
Prisene starter på rundt 5.600 kroner. 

Modellen vi har sett nærmere på er imidlertid noe bedre spesifisert, og koster derfor litt mer. 
Her er en kort oppsummering av de viktigste egenskapene: 

Fullt navn: 
Toshiba Satellite P50-A-11K Skjerm: 15,6" blank full HD-skjerm, TN-panel, 1920 x 1080 piksler Prosessor: 
Intel Core i7-4700MQ (fire kjerner) RAM: 
8 GB (maks 16) 
Grafikkort: 
GeForce GT 745M (2 GB) 
Lagring: 750 GB harddisk, 5400 rpm Optisk drev: 
DVD-brenner for alle formater Skjermutganger: 
VGA og HDMI USB-porter: 2 x USB 3.0 og 2 x USB 2.0 (fire totalt) Webkamera: 2 megapiksler Kortleser: 
SD/SDHC/SDXC Trådløst nett: b/g/n (Intel Centrino Wireless-N 2230) 
Kablet nett: 10/100/1000 Mbps Annet: 
Bluetooth OS: 
Windows 8 64-bit Størrelse: 377,5 × 25,8 × 244 mm Vekt: 
2,5 kg Pris: fra ca 7.800 kr inkl mva (jf Prisjakt 1.8.2013) 

Som du ser er PC-en rimelig godt utstyrt, med blant annet siste generasjon firekjernet prosessor fra Intel og dedikert grafikkort fra Nvidia. 
Maskinen leveres dessuten med DVD-brenner, noe som ikke lenger er noen selvfølge - men likevel ønskelig for mange. 

Merk imidlertid at skjermen ikke er berøringsfølsom. 
Den har dessuten et ganske så blankt belegg, noe som medfører temmelig mye gjenskinn når lysforholdene er vanskelige. 
Og i motsetning til litt dyrere PC-er har denne et TN-panel (dyrere har gjerne PLS/IPS). 
Det betyr ikke så mye når skjermen betraktes rett forfra, men fra sidene og spesielt ovenfra vil bildet raskt bli dårligere. 

Solid inntrykk 

Utover det er det ikke veldig mye negativt å si om materialvalget. 
Lokket og platen rundt tastaturet er av aluminium. 
Bunnplaten er av plast. 
Maskinen virker rett og slett tight, godt oppstivet og solid. 
Tykkelsen på 2,5 cm er ikke større enn at maskinen har et ganske slankt uttrykk. 

Tastaturet er baklyst og oppleves som meget bra. 
Platen har null svikt, og tastene er responsive og støysvake, selv i en hamrende touch-hverdag. 
Dette virker rett og slett bunnsolid. 

Enkelte P50-konfigurasjoner kommer med berøringsskjerm. 
Det får du ikke på vårt testeksemplar, men den store multiberøringsfølsomme pekeplaten fungerer ypperlig. 
Eneste lille ankepunktet vi har er at feltene for venstre- og høyreklikking kunne vært litt større, men det er ikke noe stort problem. 

Høyttalerne er fra Harman Kardon, og byr på bedre lyd med mer fylde enn det som er malen i klassen. 
Helt greit med dempet musikk i bakgrunnen, til alt annet bruker du eksterne høyttalere eller hodetelefoner. 

Alle tilkoblingene sitter til venstre og høyre, mens kortleseren sitter i fronten: 

Slik er den i bruk 

Fra du skrur på maskinen til Windows 8 er ferdig lastet, tar det 30 sekunder. 
Det er relativt bra med tanke på at PC-en er utstyrt med harddisk, maskiner med SSD laster Windows ofte minst dobbelt så raskt. 
Slik er det bare, det SSD mangler på lagringsplass tar den igjen på hastighet. 
Kjøper du denne PC-en får du mye lagringsplass, men det går litt på bekostning av hastigheten i en del diskintensive oppgaver, som oppstart, veksling mellom programmer og lasting og skriving av store datafiler. 

Windows Opplevelseindeks gir oss følgende indikasjoner på ytelsen. 
Her går skalaen fra 1,0 (tregest) til 9,9 (raskest): 

Prosessor: 7,6 Minne: 7,8 Grafikk: 6,8 Spillgrafikk: 6,8 Primær harddisk: 
5,9 

Selv ved relativt tung belastning blir viftene svært sjelden særlig støyende. 
Tung spilling vil naturlig nok kreve kjøling av grafikkortet, så da må du belage deg på noe mer støy. 
Ja, for denne PC-en har et relativt kraftig grafikkort til glede for deg som liker å spille på PC-en. 

Passmark PerformanceTest 8.0 ble brukt til mer inngående ytelstester, og her får du noen nøkkeltall - krydret med våre kommentarer. 

Prosessor: 7306 poeng. 
Dette er øvre del av skalaen hva angår prosessorytelse på bærbare PC-er, og selv om det finnes raskere modeller, er det neppe her du vil oppleve noe flaskehals med det første. 
Et godt valg for deg som har lyst på en PC som kommer til å holde tritt med utviklingen på programvaremarkedet de kommende fire-fem årene. 

Grafikk: 
839 poeng. 
Neste dobbelt så høy 3D-ytelse som den integrerte grafikken fra Intel, og temmelig midt på treet i spillsammenheng. 
Men du kan spille helt nye spill fra topp 10-lista i elektronikkbutikken, men må nok belage deg på å gå litt ned på oppløsning og detaljnivå for en flytende opplevelse i de mest krevende scenene. 

Harddisk/SSD Lesehastighet: 
Inntil 96 MB pr sekund Skrivehastighet: 
Inntil 88 MB pr sekund. 
Dette er typiske tall for 5.400 rpm-harddisker, og definitivt det største ankepunktet mot denne PC-en. 
Denne kan du riktignok bytte ut med en SSD senere, når behovet eventuelt melder seg. 
En rask SSD kan gi en følelsen av en langt raskere PC, men det kommer helt an på bruksmåten. 
Ved enkel bruk er det ikke sikkert du vil merke annet enn at programmer starter raskere. 

Hva med batteritiden? 

Vi har allerede vært inne på at Haswell er svært strømgjerrig, noe som betyr lenger batteritid. 
Spesielt merkes dette når belastningen er lav, gjerne kombinert med dempet skjermlys. 

Noen supertid kan du imidlertid ikke vente av denne PC-en, da Toshiba har utstyrt den med et enkelt firecellers batteri. 
Med standardinnstillinger for skjerm og med minimal belastning - kun tilkoblet trådløst nett, holdt maskinen det gående i 6 timer og 6 minutter. 
Ved kontinuerlig videoavspilling endte vi på like under 3 timer. 
Det skulle bety at ved normal, variert bruk bør du kunne bruke maskinen i fire og en halv til fem timer før batteriet må lades. 
Det er ganske midt på treet, men langt bak de beste - som oftere og oftere byr på det dobbelte. 

Konklusjon 

Middels batteritid og begrenset harddiskytelse til tross, dette er en veldig bra PC, og den er også bra priset. 
Spesielt positivt er byggekvalitet, tastatur, pekeplate og det faktum at støyen er så godt som fraværende i 95 prosent av tiden. 
At PC-en byr på god, generell ytelse i de fleste situasjoner, gjør at vi til slutt havner på en femmer på terningen - og en fortjent Godt Kjøp-utmerkelse. 

PS! 
Hvis du ikke bruker PC-en til spilling, bør du vurdere en rimeligere konfigurasjon, gjerne med i5-prosessor, her finner du alle som er tilgjengelig i Norge akkurat nå. 

Toshiba Satellite P50-A-11K 
