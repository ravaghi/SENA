Acer Iconia B1
Nettbrett til gi-bort-pris. 
Hva er ulempene? 

Som vi varslet i vår "nyttårstale" vil det dukke opp mange nye nettbrett i 2013. 
Felles for en stor del av dem er lave priser. 
Vi har allerede testet dette fine brettet fra Andersson, som koster rundt 1300 kroner, men det er nå mulig å finne Android-baserte brett til godt under tusenlappen - og nå kommer også de store produsentene på banen. 

990 kroner 

Acer lanserte for eksempel nettopp sitt Iconia B1-brett, som selges flere steder til under tusenlappen. 
Det er oppsiktsvekkende lav pris fra en anerkjent produsent, synes vi. 
Men man får som regel det man betaler for, er vår erfaring. 

Her er en kjapp titt på spesifikasjonene: 

7" kapasitiv berøringsskjerm, 1024 x 600 piksler Android 4.1 (Jelly Bean) 
MediaTek 1,2 GHz dual-core prosessor 512 MB RAM, 8 GB Flashminne til apper og lagring 0,3 megapiksels frontkamera GPS Trådløst nett (b/g/n) Bluetooth 4.0 MicroSD-spor (for utvidelse av lagringskapasiteten med inntil 32 GB) Li-ion oppladbart batteri Mål: 197 x 128 x 11 mm Vekt: 
320 gram Pris: 
Fra 990 kroner (jf Prisjakt 9.4.2013) 

Utstyrsmessig er ikke dette så aller verst, men vi merker oss at skjermen har relativt lav oppløsning i forhold til dyrere brett, minne og lagringsplass er en klar begrensning, og materialvalget er så som så, plasten gir ikke noe utpreget kvalitetsfølelse. 

Enkel skjerm 

Vi merker oss også at skjermen bør betraktes rett forfra for best fargegjengivilse og kontrast. 
Dette var ikke noe problem med IPS-skjermen på det omtalte Andersson-brettet. 
Sitter du med brettet i fanget er det ikke noe stort problem, men om du legger brettet på bordet eller i senga kan det noen ganger bli en utfordring for eksempel å lese tekst. 

Brettet har en høyttaler på baksiden. 
Lyden er ikke noe å skryte av, så her er det bare å koble til hodetelefoner med det samme. 

Fungerer bra til det meste 

Prosessoren er ikke av de sterkeste. 
Likevel er det ikke noe problem å spille av HD-videoer i 720P, men enkelte av våre full HD-klipp slet brettet litt med. 
Det var også enkelte klipp som ikke lot seg spille av, men ved å installere nyeste RealPlayer (!) fra Google Play, gikk det glatt. 
Og slik er det heldigvis blitt, Google Play er nå full av apper som løser de fleste behov innen medieavspilling. 

Vi testet også Netflix-appen. 
Den fungerte helt fint, men etter spoling hadde den en tendens å hakke under avspillingen. 
Ved å trykke på "hoppe-10-sekunder-tilbake-knappen" ble som regel avspillingen normalisert igjen. 

Nett-TV (NRK) fungerte bra, og musikkstrømming med Spotify fungerte utmerket. 
Vanlig nettsurfing og enkle spill er heller ikke noen stor utfordring, selv om vi har opplevd litt rykk og napp på nettsider med mye tung grafikk og animasjon. 

Batteritiden virker å være temmelig middels. 
Vi har ikke gjort nøyaktige målinger, men etter intensiv testing et par timer var batteriindikatoren nesten på halv. 
Men at batteriet bør holde til et par-tre spillefilmer på flyreise, er overhengende sannsynlig. 

Konklusjon 

Til tross for at denne minitesten resulterte i terningkast tre er ikke dette et brett vi vil fraråde til alle brukergrupper. 
Det fungerer faktisk bra til det aller, aller meste, men skjerm, materialvalg og kapasitet vil være en klar begrensning for mer avanserte brukere. 
Men som underholdningsdings for barna i baksetet til langtur i bilen er den helt super. 
Og til den prisen, da gitt! 

Acer Iconia B1-A71 8GB 
