Chess Xzite
Den ser griselekker ut på bildene, men vi har noen høner å plukke med Chess sin nye stolthet, etter å ha testet den noen dager. 

Egentlig er ideen briljant; kjøpe direkte fra produsenten, og slippe fordyrende mellomledd på veien fram til forbrukeren. 

Det var slik Chess, i følge dem selv, tenkte da de gikk til innkjøp av mobiltelefonen U3300 fra den kinesiske produsenten Huawei. 
På vei til Norge fikk de satt på Chess-merket, og døpte telefonen til langt mer spenstige Xzite (Excite=begeistre). 

Chess ønsket nemlig å begeistre kundene sine med noe så spesielt som en lekker design-telefon, fullstappet med funksjoner, til attraktive priser. 

Her er en kort oppsummering av de viktigste funksjonene: 

3G UMTS telefon Tilleggsstøtte for GSM (triband), GPRS og EDGE Bluetooth 1.2 kommunikasjon 2 megapiksels kamera med støtte for videosamtale FM-sender (overfør musikken på spilleren trådløst til radioen i bilen, f. eks) 1GB minnekort (microSD) Musikkspiller (tar formatene MP3/AAC/AAC+/EAAC+) Alarm, kalender, kalkulator, memo, epost, PC-synk, spill mm 2" skjerm, 176 x 220 piksler oppløsning, 65k farger Størrelse: 98,6 (L) x 48,6 (B) x 16,5 (H) mm Vekt: 
110 g med batteri 

(fortsetter under bildet) 

På minnekortet ligger allerede et album i MP3-format, "Smoking Kills" med The Disciplines. 
Du har sikkert hørt sangen "Oslo" som har herjet på radioen i sommer. 
The Disciplines er forresten en avlegger av Briskeby, og er i praksis Briskeby minus Lise Karlsnes pluss ny, amerikansk vokalist med bakgrunn fra R.E.M. 

Alt dette får du altså for 499 til 899 kroner, avhengig av hvilket Chess-abonnement du velger. 
Ja, for telefonen er operatørlåst til Chess, naturligvis. 

Men om du er, eller vurderer å bli Chess-kunde; vil det være smartere å gå for denne telefonen, i forhold til å velge en mer kjent modell fra Nokia, Samsung eller Sony Ericsson? 

Design og materialvurdering 

Selve telefonen har en smakfull innpakning i noe som ved første øyekast ser ut som metallisk materiale, men som i praksis er sølvfarget plast. 
Overflaten er blank, og baksiden er matt. 
Ingen taster stikker over overflaten, og den glatte utformingen og relativt beskjedne størrelsen gjør at Xzite lett glir ned i lomma. 

Ringen under skjermen er i praksis en knapp med fire trykkpunkter, med en liten knapp i midten. 
I likhet med Sony Ericssons W760i er disse merket med symboler for musikkavspilling. 
Vi aner at musikk står sentralt, og gleder oss til fortsettelsen. 

Vi skyver telefonen opp, og merker nå en viss slark i leddet. 
Når vi rister telefonen er det som om noe er løst. 
Når vi taster på talltastene er det en liten bevegelse i bakdekslet, noe som fører til en viss knirkelyd. 

Ikke helt som i reklamen 

Skjermoppløsningen er lav, noe som betyr mer kantete symboler og tekst enn vi er vant til i 2008. 
Menyene har animasjoner, og hjelpetekstene er på norsk, men det tar ikke lang tid før vi innser at inntrykket vi fikk fra bildene og reklamevideoene ikke helt bekreftes i produktet vi sitter og taster på. 

Menyene er oversiktlige nok, men ikke alt er like logisk og gjennomtenkt, det er for eksempler tilfeller av inkonsekvens. 
For eksempel har du to menyvalg under hverandre, "Telefonspråk" og "Angi språk" - uten noen videre forklaring. 
Mens vi navigerer merker vi dessuten at det er veldig lett å trykke feil, takket være at ringen er liten, knappen i midten enda mindre. 
Her er ingen markerte kanter, og rundt ringen ligger andre knapper som lett tar deg HELT andre steder. 

Logiske brister 

Så beveger vi oss inn i musikk-menyen, og til vår store overraskelse er biblioteket tomt. 
Vi går inn på "Alle spor", og der finner vi valget "Alternativ" og fra menyen velger vi "Legg til spor". 
Vi blar oss fram til minnekortet, og klikker på første sangen av The Disciplines. 
I neste sekund blir vi sendt tilbake til oversikten, og får vite at vi nå har én sang i musikkbiblioteket. 

Betyr det at vi er nødt til å gjøre dette manuelt, sang for sang?? 

Vi innser at vi er nødt til å slå opp i bruksanvisningen, for dette synes vi slett ikke høres logisk ut. 

Heldigvis har Chess gjort en god jobb med bruksanvisningen, og vi finner etter hvert ut at vi ikke skulle trykket "Legg til spor", men "Oppdater" fra menyen i stedet. 
Og plutselig er alle sporene på plass. 
Logisk? 
Ikke helt, kanskje. 

Litt senere finner vi ut at ved å bla i filbehandleren på telefonen kan avspilling av musikken skje direkte fra mappenivå. 
Da slipper du å legge til noe som helst i biblioteket, og du får til og med opp menyvalget "Last ned musikk". 
Heisann! 
Burde ikke den funksjonen vært tilgjengelig fra musikkbiblioteket? 
Joda, naturligvis. 
Nok en liten glipp fra produsenten. 

Bedre blir det ikke når vi fristes til å trykke på "Last ned musikk", og blir sendt til Chess sin nedlastingsside for ringetoner i stedet. 
Og videre - ingen av lenkene til nedlastingene fungerer, og dermed gir vi opp forsøket. 

Kurant lyd i ørepluggene, men kun der 

Avspilleren er imidlertid brukervennlig nok, og lyden i de medfølgende ørepluggene er bedre enn vi fryktet. 
Ørepluggene brukes også som hands-free, og her står ikke Chess Xzite tilbake for konkurrentene i det hele tatt, hva lydkvalitet angår. 

Men den innebygde høyttaleren og mikrofonen i telefonen derimot, er to kapitler for seg. 
Lyden er ganske hul, og ikke bare er det vanskelig å få med seg hva din samtalepartner sier, vedkommende hører ikke hvem det er som ringer heller. 
OK, vi overdriver nå, men lydkvaliteten i telefonen er slett ikke noe argument til fordel for denne telefonen. 

Blurry bilder 

Vi får lyst å prøve de andre funksjonene. 
Kameraet, for eksempel. 
Vi er ikke bortskjemte når det gjelder kvalitet på mobilkameraer, men det er lenge siden vi testet en mobil med dårligere bildekvalitet enn denne er i stand til å fange. 

Først av alt stivner bildet på skjermen to sekunder før det faktisk blir tatt, noe som førte til at vi tok bilde av skotuppene våre de første gangene. 
Når bildene nå er analysert, konkluderer vi med at detaljer blir grøtete, lyse partier får tåkeskygger, og i det hele tatt - ikke kjøp denne telefonen hvis du ser etter en erstatter til lommekameraet ditt! 

Under ser du noen av bildene vi tok - og så kan du jo gjøre deg opp din egen mening. 

Vorte 

Xzite er ikke utstyrt med radiosender, slik reklamen sier. 
Radioesender er en liten tilleggsdings som du må plugge inn på siden. 
Deretter velger du hvilken frekvens du vil sende på, det gjør du fra en liste over faste frekvenser som du får opp i menyen på telefonen. 
Det funker, men det er ikke veldig elegant med denne "vorten" på siden. 
Fliken som dekker denne kontakten til vanlig peker samtidig rett ut, og det er bare én av flere designblemmer, mener vi. 

En annen designblemme: 
Knappen du må trykke inn for å ta av lokket på baksiden sitter to millimeter fra vippe-sporet som du må bruke neglen på for å få det løftet av. 
Prøv å trykke inn knappen med en finger mens en annen skal vippe av lokket. 
Det er ikke lett, med mindre du har fyrstikkfingre. 

En tredje designblemme: 
Minnekortet får du ikke ut med mindre du fjerner både lokket og batteriet. 
Vi klarte dessuten ikke å pirke ut minnekortet før vi hentet en pinsett. 
Inte bra, inte. 

Litt skryt på tampen 

MEN: 
Batterilevetiden viser seg etter hvert å være meget god, den holder fint i flere dager uten lading - og da har du både lyttet litt til musikk, skrevet SMSer (det går egentlig ganske greit å taste) og tatt et par telefoner. 
Det skal Xzite ha. 

Og en ting til: 
Den kommer ferdig konfigurert for alle tjenester hos Chess. 
Det er også en fordel. 
Kobler du telefonen til PC ved hjelp av den medfølgende USB-kabelen, får du opp en meny på skjermen som spør hva du ønsker å gjøre (på engelsk): overføre data, synkronisere eller bruke telefonen til datakommunikasjon. 
Enkelt og greit. 

Vi overførte litt musikk til spilleren, men det gikk meget tregt - rundt 700 kilobytes pr sekund, eller 6-7 sekunder pr sang. 
Det er bare SÅ 2002... 

Konklusjon 

Har vi vært slemme nå? 
Egentlig ikke. 
Det er noe med dette å legge lista høyt i markedsføringen, og ikke helt holde det man lover. 
Etter vår mening er det nettopp dette Chess har falt for fristelsen å gjøre. 

Xzite er nemlig ikke annet enn en veldig ordinær telefon med en del irriterende vedheng i en innpakning som imponerer mye mer på bildene enn i virkeligheten. 
Men bevares - telefonen fungerer jo. 

Til slutt er det bare å innse at det gamle ordtaket nok en gang holder stikk: 
Du får som regel det du betaler for. 
Mer informasjon om telefonen får du her. 
