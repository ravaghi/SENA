Vellykket portrett av avistegneren Marvin Halleraker
«Marvin Halleraker. 
Satiriker med helvetesangst» gir et sammensatt portrett av en av Nordens fremste avistegnere. 

Lesere av Bergens Tidende, Morgenbladet og Vårt Land kjenner streken til den bergensbosatte kunstneren Marvin Halleraker. 
I tillegg til sitt virke som avistegner har han skrevet og illustrert egne- og andres barnebøker. 
Halleraker er også musiker med foreløpig to album bak seg. 
Forfatter og tidligere redaktør i Morgenbladet, Alf van der Hagen, lar med andre ord leseren møte en multikunstner i denne boken. 

De første 35 sidene består av samtaler mellom van der Hagen og Halleraker. 

Resten av boken består av illustrasjoner som van der Hagen og Halleraker har plukket ut sammen (så vidt jeg forstår). 
Under de helsides- og tosiders tegningene er det et fint dryss av kommentarer og diskusjoner mellom de to. 
Boken fremstår som løs og ledig i formen, noe som kler Hallerakers tydelige, lett røffe stil og uttrykk. 

Gjennom samtalen med van der Hagen blir vi kjent med kunstnerens liv og oppvekst. 
Halleraker tilbrakte barndommen i Sandane i Nordfjord, med foreldre som var aktive i Indremisjonen. 
Faren var emissær og mante til vekkelse i forsamlinger. 
Halleraker forteller overbevisende om hvor skremmende han fant kristendommen som barn, særlig angsten for helvete som han aldri blir kvitt, og boken lykkes godt med å formidle Hallerakers barneskrekk til leseren. 
Som syvåring fikk Halleraker et slags sammenbrudd og gikk to år til psykiater. 
Van der Hagen fremstår som en genuint nysgjerrig samtalepartner, åpen for det meste, og tonen mellom han og Halleraker vekker også leserens tillit og nysgjerrighet. 

I samtalen formidler van der Hagen også videre hva andre har å si om Halleraker som kunstner, og hva Halleraker svarer til det. 
Forfatteren Bjørn Sortland sier for eksempel følgende om Halleraker: 
«Marvin leser tekster veldig godt, han evner å løfte frem og forsterke ting jeg ikke selv ser. 
Han er uberegnelig flink! 
Farlig god. 
Du ber om noe, så knaller han til med noe helt annet.» 
De mange stemmene skaper et flerstemt og fint portrett av en kunstner med stor integritet. 

Illustrasjonene er fra perioden 2008-2018, og er organisert i forskjellige kategorier. 
Kategorien «Donald Trump» åpner bolken med illustrasjoner. 
Det mest fascinerende med Hallerakers Trump-tegninger er at ingen av Trump-versjonene er identiske. 
Halleraker har den kunstneriske egenskapen at han både varierer uttrykket og likevel har en gjenkjennelig Halleraker-stil. 
Det vil si fargesterke, egenartede illustrasjoner som tåler å bli sett på flere ganger. 

Halleraker sier selv at han ikke er spesielt politisk engasjert, muligens er det en styrke for en politisk tegner. 
Det skaper mer avstand til politiske debatter og gjør tegningene mer allmenne. 
Tegningene under kategorien «Krig, terror, flukt» vitner i hvert fall om en kunstner med humant menneskesyn, de favner dypere enn rene illustrasjoner til politisk debatt. 

Alf van der Hagen er ingen revolverjournalist, noe som heller ikke trengs i denne boken. 
Halleraker er den type kunstner som sjelden blir fornøyd med det han skaper og har ingen problem med å gi uttrykk for det. 
Enkelte ganger kan van der Hagens joviale stil gjøre samtalen litt småpludrete. 
Halleraker er for så vidt alltid kjapp med å få den over på interessante spor. 
Først og fremst gir «Marvin Halleraker. 
Satiriker med helvetesangst» et sammensatt portrett av en av Nordens fremste avistegnere. 
