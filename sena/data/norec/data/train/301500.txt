Madrugada-kompisen
Vidar Vang får inn et par bestenoteringer på sin fjerde plate. 

||| 
ALBUM: 
Stilkarakterene er det ikke noe å si på: Vidar Vang har neppe sunget bedre på plate i løpet av sin nå fire album lange singer/songwriter-karriere. 

Produksjonen til Frode Jacobsen og Alexander Kloster-Jensen (duoen var senest ansvarlig for Ingrid Olavas «The Guest») er på mange måter Madrugada-møter-Ryan Adams — bredt anlagt rootsrock som iblant sniffer på Mike Scott/Waterboys' big music-visjon. 

«10 Below» er svært representativ og et flott eksempel på Vangs kvaliteter. 

Den ortodokse og elegante countryduetten «Love, Love, Love» likeså, hvor Tift Merritt og Bjerkvik-karen kler hverandre så godt at man skulle ønske de kunne synge mer sammen. 

Låtskriveren Vidar Vang blir derimot ikke bedre enn dette, han har ikke noe nevneverdig særpreg eller tydelig signatur forøvrig, og visse monotoniproblemer - tungsinnet er tidvis nesten ugjennomtrengelig - trekker også ned for enda et løfterikt og gjennomført, men melodimessig ujevnt Vang-album. 
