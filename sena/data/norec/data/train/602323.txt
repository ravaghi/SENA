Stilsikkert fra Almodóvar
Regissør og manusforfatter Pedro Almodóvar er kjent for å lage hverdagshistorier med innslag av uvanlige hendelser og mennesker, og han forteller det med varme og sensualitet. 

«Julieta» følger den samme oppskriften og handler om den middelaldrende kvinnen Julieta (Emma Suárez), som bor i Madrid med kjæresten. 

Hun ser ved første øyekast ut som en stilig og suksessfull kvinne, men etter hvert ser vi at hun skjuler en dyp sorg og mye skyldfølelse. 
Litt etter litt får vi vite hennes historie gjennom at hun skriver det ned til datteren sin, som hun ikke har sett på 12 år. 

Filmen viser hvordan vi mennesker ofte sårer de vi elsker, og hvordan vi ikke alltid klarer å ta de rette valgene. 
Den viser også hvordan dyp sorg kan lage avstand i stedet for å bringe folk sammen, og hvordan vi ofte tar på oss skyld for ting som er langt utenfor vår kontroll. 

Filmen er stilsikker og vakkert filmet, og historien er gripende. 
Til tider blir det litt mye følerier, og den mister litt av nerven mot slutten. 
Det er ikke en av mine favoritter av Almodóvar («The Skin I Live In», «Volver», «Women on the Verge of a Nervous Breakdown»), men den er rørende og vil garantert glede regissørens fans, og det mer voksne publikummet. 
