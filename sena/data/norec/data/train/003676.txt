You Will Meet A Tall Dark Stranger
Allen-film uten glimt i øyet. 

Antonio Banderas, Josh Brolin, Naomi Watts og Anthony Hopkins er bare noen av de store navnene som er å finne på rollelista til Woody Allens nye film. 

Er det rart jeg hadde forhåpninger til hva den legendariske regissøren hadde funnet på denne gangen? 

I You Will Meet A Tall Dark Stranger møter vi en gruppe ektepar sliter med magien i forholdet, og vi får være med når livene deres tar nye og noen ganger uventede omveltninger. 
En kjent oppskrift fra hans tidligere filmer. 

En fortellerstemme åpner filmen og gir oss en kjapp innføring i hva som skjer med figurene vi møter. 
Det binder sammen fortellingen - til å begynne med. 
Etter en liten stund forsvinner nemlig den veiledende stemmen fra filmen, og dukker ikke opp igjen før i de siste scenene. 

Jeg mener en fortellerstemme kan være en god måte å ramme inn en fiksjonsfortelling på, om det brukes riktig 
- Allen klarer ikke å få filmen til å henge godt sammen. 
De sporadiske hoppene i fortellingen, sammen med den plutselige mangelen på en fortellerstemme, bidrar til den uorganiserte følelsen filmen har. 

Det å plutselig la fortellerstemmen forsvinne var med andre ord ikke en veldig god idé - filmen strever nemlig med å formidle fortellingen uten. 

Dette gjør også det ekstra vanskelig å føle med figurene i Allens filmunivers - og jeg føler at manuset bak filmen kunne godt trengt et par ekstra runder i vaskemaskinen. 

Svake skuespillere 

I filmens store rollegalleri er det kun et par figurer og skuespillere som skiller seg ut. 
Freida Pinto (kjent fra Slumdog Millionaire) og Gemma Jones (kjent fra Bridget Jones' Dagbok) har begge to mindre roller i filmen, men er de skuespillerne som leverer den sterkeste prestasjonen. 

Naomi Watts og Josh Brolin, som spiller ekteparet i filmens sentrum, er begge to usikre og klarer ikke å skape troverdige filmfigurer. 

Spesielt er jeg overrasket over Josh Brolin, som tidligere nesten utelukkende har levert sterke karakterskildringer på kinolerretet. 

I tillegg til Pinto og Jones gjør Antonio Banderas en god jobb - hans rolle som gallerieieren Greg driver filmens utvikling frem i første del av filmen. 
Dessverre brukes det for lite tid på det jeg mener er de tre mest interessante figurene i filmen. 

Vakre bilder 

De siste årene har Allen vist seg som en ustabil regissør med et stort kvalitetsspenn i filmene sine - det siste høydepunktet var Vicky Christina Barcelona. 
You Will Meet A Tall Dark Stranger ikke er i samme liga, men begge filmene har utsøkte kameraføringer og bildebruk. 

På dette punktet er det tydelig å se at vi har med en rutinert filmskaper å gjøre. 

Dessverre kan det virke som om Allen holder på å miste grepet rundt personskildringene han en gang ble så berømt for. 

Jeg hadde forhåpninger til denne filmen, de ble ikke innfridd. 
Filmen slutter med en mengde løse tråder, flere av de viktigste hendelsene i filmen blir ikke fulgt opp eller avsluttet. 

Er du en ihuga tilhenger av hans filmer får nok du fine timer på kino, men det finnes mange andre gode filmer du trygt kan velge i stedet 
