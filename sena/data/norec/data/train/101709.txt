Film:Originale krigs-repriser 

Litt krigstrett kan en publikummer bli. 
Men Tom Cruise gir aldri opp! 

Vi snakker action i kjempeformat, her! 
I en nær fremtid er det meste av den vestlige verden invadert av noen skumle aliens, hvis soldater er noen lynraske, dødelige ståledderkopper/blekkspruter av villeste sort. 
I England forberedes en slags trøsteløs invasjon av det infiserte, europeiske fastlandet. 

Hit ankommer den absolutt kampuegnede majoren Tom Cruise - egentlig en slags sleip PR-ekspert. 
Men her kastet inn i første rekke slaget - en dødelig strand i Normandie. 

Han dør. 
Men likevel ikke; igjen og igjen våkner han opp - stadig litt klokere, litt flinkere og litt sluere. 
Det viser seg at han er direkte smittet av Den Onde Krafts aller fremste styrke: 
Evne til tidsforskyvning. 

Jada, hele plottet er en sjangerøvelse med elementer stålet fra dusinvis av filmer. 
Krig, slasher, horror, konspirasjon, underholdning. 
Fremst, kanskje, om man husker originale «Groundhog Day» (1993), der Bill Murray er værmelderen som befinner seg i et evig liv i den samme dagen. 
Om og om og om igjen. 

Men, faktisk: 
Det gjør ikke så ufattelig mye. 
For i det store og hele er dette så kløktig utført idé-tyveri, at det virker nesten originalt. 
Det er smart og underholdende. 
Og Tom Cruise, nå 51, er fortsatt meget kompetent i roller som dette; fysisk nok og smart nok. 
Dessuten makter han etter hvert også å gjøre litt narr av seg selv. 
Hvilket aldri er ueffent i en ellers humørløs bransje. 
Emily Blunt er på alle vis en passende partner, her, og har sikkert hatt det kjempemorsomt med en ren popcorn-rolle, som avveksling fra sin ellers meget gangbare drama-karriere. 

Filmens repeterende plott kan, som innledningsvis antydet, komme til å trette en del publikummere den første halve filmen. 
Men den har et poeng. 
Og når det hele drar seg til mot slutten, får actionfans akkurat de de venter seg: 
Kvalitetsvare av mest eksplosive sort! 

Trailer fra den amerikanske action-filmen «Edge of Tomorrow» med Tom Cruise, Emily Blunt og Jeremy Piven på rollelisten. 
