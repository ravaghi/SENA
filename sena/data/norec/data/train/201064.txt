Nokia 6170
Enda en klapptelefon fra Nokia? 
Ja, men denne er faktisk overraskende solid og velfungerende. 
Og endelig har Nokia gjort noe med skjermen! 

Etter å ha ignorert kamskjellsmarkedet i mange år, satser Nokia nå for fullt på denne populære telefonvarianten. 
De kommer med stadig flere modeller i forskjellige prisklasser, og den ferske 6170 er en enkel midrange-telefon som gjør et godt inntrykk. 

Størrelsesmessig skiller ikke telefonen seg ut fra de fleste andre flippmodeller. 
Vi merker imidlertid med en gang at den er en del tyngre, og grunnen til det er at Nokia har brukt metall i telefonen. 
Metallomslaget gir en kjølig følelse og et visst eksklusivt preg, og vi tror nok at telefonen er først og fremst beregnet for menn som ønsker seg en noe diskret, men likevel stilfull mobiltelefon. 

Farger på utsiden 

Foran på telefonen er det plass til både en utvendig skjerm og en kameralinse. 
Den utvendige skjermen er relativt stor, og har en oppløsning på 98x65 piksler. 
Den støtter også 4096 farger. 
Til å være en utvendig skjerm på en klapptelefon er det altså ganske bra spesifikasjoner, men ingenting revolusjonerende. 
Displayet er ganske godt synlig utendørs, og du kan bytte bakgrunnsbildet på det akkurat som på det innvendige displayet. 
Du kan se både batteristatus, dekning og klokkeslett her, og blir selvsagt informert om innkommende samtaler og meldinger. 

Når vi åpner telefonen, legger vi merke til noe veldig hyggelig. 
Nokia har endelig oppgradert skjermen noe, 6170 er altså en Series 40-telefon med det samme menysystemet som før, men skjermen er altså blitt noe større. 
Nå har den oppløsning på 126x160 piksler og støtter 65.000 farger. 
Det finnes mange telefoner på markedet som har mye bedre skjermer enn dette og er i samme prisklasse, men det er i alle fall et skritt i riktig retning. 

Når dette er sagt så er ikke bildet skjermen viser spesielt imponerende. 
Menysystemet bruker gamle, lavoppløselige ikoner, og selv bilder med i utgangspunktet flotte farger ser triste ut her. 
Nokia utnytter fremdeles ikke mulighetene som ligger i en stor og fin skjerm. 
Nok en gang klager vi også på menysystemet, som virkelig begynner å vise sin alder. 
Det ser rett og slett lite estetisk ut, ikonene er kjedelige og menyene har som sagt lav oppløsning. 
Ja, det er enkelt å navigere seg gjennom systemet, men samtidig er det tid for en skikkelig oppgradering. 

Deilige taster 

Nedenfor skjermen finner vi logisk nok tastaturet 
 og denne delen av telefonen stiller vi oss meget positivt til! 
Tastaturet er nemlig usedvanlig deilig å bruke, med taster som har helt perfekt størrelse, respons og følelse. 
Vi innrømmer at navigeringstasten er kanskje litt liten, men ellers er tastaturet helt fantastisk. 
Et stort pluss for dette. 

6170 gjør alt i alt et godt visuelt inntrykk. 
Takket være et fint, stilig ytre og supert tastatur vil den sikkert finne nok kjøpere bare på grunn av det. 
Men hvordan er selve funksjonaliteten i telefonen? 

Denne modellen har relativt god funksjonalitet, tilpasset en modell i midrange-klassen. 
Den kan brukes i GSM 900/1800/1900-nettverkene, støtter infrarød kommunikasjon, GPRS og ikke minst EDGE for mye raskere overføringshastighet. 
Du kan naturligvis sende og motta MMS-meldinger, bruke MP3-filer som ringelyder, og telefonen støtter også Push to Talk-teknologien 
 men denne får du ikke brukt i Norge foreløpig. 

Standard kamera 

Telefonen har innebygd VGA-kamera som også kan ta opp videoklipp. 
VGA-kameraer er nå blitt helt standard på mobiltelefoner, og vi forventer ikke noe dramatisk bra kvalitet fra slike. 
Det er også tilfellet med 6170, du kan enkelt og greit knipse bilder i 640x480-oppløsning, og disse kan du bruke til MMS eller e-post-vedlegg, men ikke spesielt mye annet. 
Kvaliteten er rett og slett helt OK, du ser motivet på bildet, men må sørge for god belysning. 
Det som imidlertid er synd er at mobilen bare har 1.2 MB ledig minne, så det er bare plass til noen titalls bilder i høyest oppløsning. 

Interessant nok kan du også bruke det lille, eksterne displayet som kamerasøker, som passer ypperlig til å ta selvportrettbilder. 

Som de aller fleste mobiltelefoner med kamera, kan også 6170 ta opp videoklipp, men her er kvaliteten fremdeles veldig svak, og opptakslengden er begrenset til 15 sekunder. 
Nokia har inkludert en del spill og programmer (verdensklokke, konverteringsprogram), og det er også plass til vanlige tjenester som alarm, kalender, notatblokk og kalkulator. 
Det er dårlig med proff funksjonalitet, telefonen har ikke Bluetooth eller en skikkelig nettleser  men denne modellen er heller ikke ment for et slikt krevende marked. 

Derimot for brukere som ønsker seg en stilig, moderne og fungere klapptelefon, kan denne være midt i blinken. 
Mange av våre kolleger ble imponert av telefonens utseende, som kanskje ikke er direkte spektakulært, men likevel behagelig og stilrent. 

Telefonen er helt herlig å skrive meldinger med, tar greie VGA-bilder og gjør det aller meste du forventer fra en standard telefon i 2005. 
Støtten for EDGE er også absolutt positivt. 
Vi liker også at skjermstørrelsen er økt, men skulle gjerne sett bedre, penere menyer. 

Alt i alt liker vi denne mobilen godt, den har fin størrelse, utforming, nok funksjonalitet og er god å bruke. 
Ingen mobilrevolusjon, denne her, men en solid telefon som tilfredsstiller krav. 
