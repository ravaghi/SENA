Til krig mot betalingsspill
Et onlinespill uten fast månedsabonnement? 
«Guild Wars» våger seg ut på upløyd mark - med stor suksess. 

Er du tiltrukket av tanken om digre onlineverdener med tusenvis av spillere? 
Litt redd for å ta steget inn i en virtuell virkelighet? 
Du er nok ikke alene. 

For selv om «World of WarCraft» i dag kan karakteriseres som en vaskeekte landeplage i Norge, er det nok mange som hverken har hatt økonomi eller interesse av å engasjere seg i spillet. 
Slike spill koster både godt med penger og mye initiativ. 

For dyrt. 
For tidkrevende. 
Joda, begge er rettferdige argumenter. 
Populært er det utvilsomt, men massive onlinespill er rett og slett ikke for alle. 

Løsningen kan bli «Guild Wars». 
Et forholdsvis typisk rollespill, som samtidig er paret med mange av de elementene du finner i for eksempel «World of WarCraft». 
Det beste fra begge verdener? 
På mange måter, ja. 

Og det koster ingenting å spille etter du har kjøpt det. 

Sett fra utsiden er «Guild Wars» nyskapende og annerledes i forhold til det vi er vant til. 
Det er en slags mutasjon av ulike spillkonsepter. 

Grunnlaget for denne påstanden ligger i at «Guild Wars» både er et spill du nyter alene, men også noe du utøver sammen med andre. 
Tusenvis av andre. 
Det er et slags «Diablo» tatt ut på Internett og satt i en semi-massiv ramme. 

For å si det enkelt: 
I «Guild Wars» lander du i en typisk rollespillverden med fjell og fjorder, skog og ørkener. 
I byene møter du spillere fra hele kloden, mens du utenfor byene får hele spillverdenen for deg selv. 
En kopi. 

Ideen bak dette er å la deg møte andre og slå deg sammen med disse i byene, men oppleve et vanlig rollespills gleder og spenningsmomenter på utsiden. 

Og her innfrir «Guild Wars». 
Dette er et rollespill med rask og frenetisk handling, som baserer seg på sterk historiefortelling med spennende oppgaver og veldreide mellomsekvenser som synker perfekt inn i opplevelsen. 

Ganske ulikt det du er vant til med typiske onlinebaserte rollespill. 

Du kommer likevel ikke utenom det du er vant til. 
Velg mellom en av de erketypiske middelalder-yrkene kriger eller trollmann, og gjør deg klar til å kverne dyreliv og onde makter i søk etter ære, makt og rikdom. 

Underveis vil du plukke opp verdifulle gjenstander, tilegne deg nye kunnskaper og utforske skjulte talenter. 
Dette er kjernen i «Guild Wars». 

Spillet har en naturlig progresjon som er en sjelden herlighet i denne typen spill. 
I begynnelsen virker alt gjennomsiktig og nærmest kjedelig, men etter som timene går blir det dypere og langt mer omfattende enn forventet. 

Spillopplevelsen stagnerer ikke. 
Du får aldri følelsen av å slå på en sandsekk. 
Du opplever nye nytt og spennende hele tiden. 

«Guild Wars» tar deg med på en reise. 
Det utvikler seg gradvis. 
Det blomstrer opp fra ingenting til alt mulig, og drar deg med på en måte som er skadelig for ditt sosiale liv. 
«Guild Wars» er ikke tidkrevende - du kan utrette mye på liten tid - men det kan være vanskelig å legge vekk. 

Etter hvert som du møter andre spillere i byene, drar du ut i det ville ingenmannsland for å bekjempe monstre, samle skatter og utforske historien. 

Det er godt å se hvordan «Guild Wars» har den alltid så populære X-faktoren. 
Du nyter rett og slett opplevelsen, og timene glir forbi. 
Du vil hele tiden utføre «bare ett oppdrag til» for å se hvor historien tar deg videre. 

Det er også befriende hvordan kamp er behandlet i spillet. 
Dette er langt mer actionorientert enn vanlig. 
Flammene fyker, monstrene løper omkring og du kan utnytte miljøet for å vinne. 
En høyde kan gi deg overtaket. 

Når du er klar for å dykke dypere i spillets finesser, kan du ta del i store turneringer mot andre spillere. 
Blodig action som får blodet til å bruse. 
Et velkomment alternativ til resten av spillet som går på å bekjempe faunaen. 

Ikke glem å titte litt på landskapet mens du pløyer deg gjennom monsterkjøtt. 
«Guild Wars» er et glitrende vakkert spill på alle nevneverdige måter. 
Fra innbyggerne til snødekte fjelltopper - nydelig. 

Faktisk er «Guild Wars» et aldri så lite teknisk vidunder. 
Det kjører hikkefritt på de fleste maskiner, og seiler perfekt på Internett. 

Til tross for rosende omtale, bør du ikke ta «Guild Wars» som et substitutt til de større onlinespillene som «World of WarCraft». 
Det er to ulike spill. 

Strømlinjeformet som «Guild Wars» er, finner du ikke de samfunnsbyggende elementene som i de større onlinespillene. 
Du blir ikke involvert på samme måte, og blir derfor ikke like knyttet til det. 
Og det på både godt og ondt. 

Det er også andre hindere spillet må bevise at det kan overkomme. 

Med tanke på at «Guild Wars» ikke har en månedsavgift, er det langt større sjanse for at yngre og tidvis mindre sosialt kapable spillere slipper til. 
Forbered deg på 12-årige tyskere som ikke kan et eneste ord engelsk. 

Det skal også bli spennende å se hvordan spillet vil tåle tidens tann. 
Vil fritak for månedsavgifter føre til et spill som raskere visner hen, og blir lagt på hyllen årevis før «World of WarCraft» som hele tiden holdes friskt? 

Men dette er ikke tiden for slik uro. 
Nyt «Guild Wars». 

Det fortjener det. 
