Når innvandring skaper uro
Å meisle ut en politikk for innvandring i spennet mellom kynisme og naivitet er ingen lett oppgave. 

«Det er oppstått en uro som er merkbar helt fra politikkens øverste nivå og ut til hvert enkelt lite lokalsamfunn, arbeidsplass og skole. 
(...) Nå rystes den europeiske drømmen i sine grunnvoller», skriver journalist Sven Egil Omdal i forordet til det prisverdige forsøket på å bringe fram og sammen mennesker med ulike syn til en samtale om innvandringens følger for de skandinaviske samfunnene. 

Tanken er at man gjennom en slik bok, skal klare å bygge bro over til dels uforsonlige syn på «migrasjonens disruptive følger», som uroen etter den massive innvandringen i 2015 blant annet kalles. 
Boka er altså et forsøk på å skape dialog. 

Den er bygd opp med tre kapitler som innledes med et essay av hver sin forsker/spesialist med kunnskap på feltene: 
Vandring - velferd og demokrati - som deretter følges opp med dobbeltintervju med sentrale debattanter i Danmark, Norge og Sverige. 
I tillegg er ni skribenter bedt om å kommentere essayene. 
Samtlige er valgt ut fra kriteriet at de har vist vilje og evne til å respektere andres synspunkt. 

Samlet sett gir dette et bredt og fyldig bilde av kjente standpunkt i nesten hele spennet av det en forfatter beskriver som «fra høyrepopulismens kynisme til venstresidens naivitet». 

Boka bringer selvfølgelig ikke noe entydig svar på hva som kan være en farbar vei for folk og politiske partier som heller ønsker å kombinere realisme med humanisme. 

Tydeligst blir spørsmålet stilt av den norske journalisten Jon Hustad etter å ha lest sosiolog Grete Brochmann slå fast at «Det er ikke sannsynlig at landets velferdsregime vil bestå i dagens form hvis innvandringstakten fortsetter å øke i samme tempo som de siste 20 årene». 

«Hva så?», spør han. 
Altså: 
Hvilke slutninger skal vi trekke av dette? 
Hvordan skal vi te oss? 
Hvilken politikk skal vi føre? 

Det er jo dette alle spør seg. 
Men verken Brochmann eller andre har noen fasit. 

Ser man bort fra naivistene og kynikerne, tyder summen av innlegg på følgende: 
Innsats hjelper best og flest i migrantenes nærområder; og den må være massiv. 
Oss selv hjelper vi best med å kjøre intenst på integrering av dem som allerede er her. 
