Ingen sorg er lik
BOK: 
Fin, men ikke helt helstøpt, roman fra Maria Navarro Skaranger. 

Maria Navarro Skaranger: 
Bok om sorg (fortellingen om Nils i skogen). 
Roman. 
141 sider. 
Oktober forlag. 

Da Maria Navarro Skaranger skrev det som kanskje ble Den Store Norske Innvandrer-romenen, var kultur-Norge i fyr og flamme. 
Sensasjonen «Alle utlendinger har lukka gardiner» (2015) tok alle med storm, Skaranger ble invitert til Dagsrevyen og i det hele tatt. 
Så det er høye forventinger knyttet til hennes andre utgivelse, «Bok om sorg (fortellingen om Nils i skogen)». 

I høstens utgivelse møter vi en liten familie i sorg. 
Hovedpersonens storebror Nils har tatt livet sitt, og tilbake sitter foreldrene og søsknene hans. 
Moren er i dyp sorg og faren er like fraværende som han alltid har vært. 
De to gjenværende søsknene prøver å forstå, og å leve i en familie som smuldrer opp. 

Skaranger får sagt mye med få ord og med enkle, beskrivende setninger. 
Fortellingen veksler mellom glimt tilbake til da Nils levde og minner hun har fram ham, til historier fra da foreldrene møttes, hvor forelska de var og til sorgen de opplever i nåtid. 
Det noe barnslige språket kler hovedpersonen, som er i slutten av tenårene og tydelig ikke forstår helt hva som har skjedd (kan man egentlig forstå sånt?). 
Språket er fylt av ømhet og man kommer tett på menneskene i romanen, slik at vi ser deres individuelle sorg. 

Romanens form er imidlertid et ankepunkt. 
Den er skrevet som korte, nummererte kapitler, 240 totalt. 
Det ene kapittelet henger ikke nødvendigvis helt sammen med det forrige, slik at romanen blir mange bruddstykker som til sammen utgjør fortellingen. 
Men i stedet for å skape den store helheten, virker dette noe tilfeldig. 
De små kapitlene fremstår som en lettvint løsning når forfattere ikke får fortellingen til å henge helt sammen. 
Denne mosaikkaktige måten å fortelle en historie på må være mer helstøpt enn den er i denne romanen for å fungere skikkelig. 

Likevel er «Bok om sorg (fortellingen om Nils i skogen)» en overbevisende andrebok av Maria Navarro Skaranger. 
Den såre fortellingen om hvordan sorg rammer på ulike måter er en alvorlig og fin roman fra en spennende stemme. 
