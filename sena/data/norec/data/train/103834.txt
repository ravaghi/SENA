Bermuda Triangle:«Mooger Fooger» 

(Planet Noise) 

Elektronisk Oslo-trio med popteft. 

Bak Bermuda Triangle står produsent Jan-Tore Diesen, samt DJ Ariane og DJ Nils Noa. 
I fjor fikk de en aldri så liten klubbhit med singelen «Mooger Fooger», en låt som ble lisensiert til samleplater med blant andre den engelske super-DJ-en John Digweed. 
Triangelet har nå sluppet sin første langspiller, og med seg har de en rekke gjestevokalister og -musikere - som tilfører gruppen et mer «poppet» og akustisk preg enn hva den første house-pregede singelen indikerte. 
Resultatet overrasker ikke akkurat, men byr likevel på flere fengende spor i grenselandet mellom elegant pop og kjølig elektronika, blant annet den lettere melankolske «This Is Just (Another Song)» med Agnete Maria F. Kjølsrud på vokal, og den lekne «Juliuss». 
