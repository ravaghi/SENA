TEST:Mer praktisk Audi A1 

Audi A1 har fått to ekstra dører, og kundegruppen vokser. 

To nye dører på en liten bil virker kanskje ikke som årets viktigste nyhet, men Audi velger uansett å tilby potensielle A1-kunder et litt mer praktisk alternativ i form av A1 Sportback. 
Og skal vi tro Audi selv vil det ha betydning for salget. 
De forventer nemlig at det vil selges omlag tre ganger så mange Sportback'er sammenlignet med A1 med bare tre dører. 

A1 Sportback er altså ikke en betydningsløs bil i et land hvor kundene er opptatt av plass og fleksibilitet. 
Riktignok er ikke A1 Sportback noe lengre enn A1 med tre dører, begge måler 395 centimeter, men den har blitt noen millimeter høyere og bredere. 

Mer anvendelig 

Viktigst er det likevel at den har blitt vesentlig mer anvendelig for de som ofte bruker baksetene, enten til folk eller bagasje. 
Det er unektelig litt enklere å åpne en dør på den vanlige måten enn å måte presse seg inn bak et av forsetene gjennom fordørene. 

Bedre takhøyde 

Det poenget er nok i seg selv viktigere enn at også takhøyden i baksetet er blitt 11 millimeter høyere. 
Baksetet egner seg uansett best for barn eller ikke spesielt store voksne bak tilsvarende personer foran. 
En person på om lag 175 centimeter sitter eksempelvis brukbart bak seg selv, men omtrent der går også smertegrensen for komfortabel transport. 

Et todelt baksete med koppholdere i midten er forøvrig standard, men en treseter-løsning kan leveres uten pristillegg om du ønsker det. 

Lite prispåslag 

Pristillegget for de to ekstra bakdørene er beskjedne 6.400 kroner uavhengig av motor- og utstyrsvariant. 
Det er en fornuftig investering, ikke minst dersom du skal selge bilen videre. 
Prisene starter på 200.000 kroner. 
Vår testbil, 1.4 TFSI med 122 hester og S-tronic girkasse, starter på 238.000. 

Bagasjerommet er for øvrig like stort som i tredørsutgaven, det vil si 270 liter. 
Det er ikke veldig stort, men heller ikke oppsiktsvekkende lite i denne klassen. 

Hvis du er interessert i mer plass, kan det forøvrig være greit å ta en titt på nye A3. 

Design og kvalitetsfølelse 

Utseendemessig har ikke de ekstra dørene endret veldig mye på helhetsinntrykket av A1. 
Dette er fortsatt en særegen småbil som vekker litt oppmerksomhet, selv om den kanskje ikke har samme designpreget som Mini. 

A1 Sportback er uansett en bil som til en viss grad selger på stil sammenlignet med vanlige småbiler. 
Dette er en premiumbil og det merkes, ikke minst innvendig. 
Her er kvalitetsfølelsen høy, uten at du finner de morsomme og iøynefallende løsningene som i Mini. 
Her er det en konservativ typisk Audi-stil som regjerer. 

Stram 

På veien merker du neppe noen forskjell på Sportback og vanlige A1, akselavstanden er tross alt bare endret med 1 millimeter. 
Vår testbil var ganske sportslig utstyrt med både sportsunderstell (følger med Ambition utstyrsnivå) og 17-tommers aluminiumsfelger. 
Det merkes og som et resultat oppleves bilen stram, direkte og relativt sportslig. 

Hvis referansen igjen blir Mini skinner imidlertid A1 sin seriøse og litt mer voksne karakter igjen gjennom. 
Den er ikke like leken og har eksempelvis en litt mer understyrt balanse. 
Men grepet er imponerende og det er uansett morsomt å kjøre noen skikkelig svingete veier med denne. 

Dårlige komfort-valg 

Ulempen med å velge sportsunderstell og såpass store hjul som på vår testbil er at fjæringskomforten blir relativt begrenset, uten at vi vil si direkte dårlig. 
Også støydempingen lider, for det slipper gjennom relativt mye dekkstøy. 

Glimrende motor… 

Motoren i vår testbil passer bortimot perfekt til A1. 
Med 122 hester og 200 newtonmeter er den sprek, sterk og relativt gjerrig. 
Med den lynkjappe S-tronic-girkassen blir det enda morsommere å bruke den. 
0-100 går på 9,0 sekunder og toppfarten er 203 kilometer i timen. 

…men en bedre er på vei 

Forbruket ligger på 0,53 liter per mil og CO2-utslippet på 122 gram per kilometer. 
Det er i og for seg gode tall, men de blekner litt sammenlignet med en annen variant av 1,4-literen som kommer på sensommeren. 
Den har 140 hester og 250 newtonmeter, og i tillegg et forbruk på lave 0,47 liter per mil takket være sylinderkutt-teknologi. 

Mini som konkurrent 

Det er først og frem Mini, eventuelt som Clubman-versjon, som er A1 Sportbacks konkurrent. 
Selv om disse bilene begge er småbiler med klare premium-ambisjoner, har de forskjellige karakterer. 
Mini er morsommere og langt mer leken, mens A1 spiller mer på det trygge og seriøse. 
A1 er uansett en bra bil, og det er liten tvil om at Sportback er den mest fornuftige utgaven. 
Selv om det ikke er så store forskjellen. 

Alfa Romeo MiTo og Citroën DS3 er også alternativer, men disse kommer bare med tre dører. 

Annerledes småbil 

Som en helt vanlig småbil finnes det imidlertid bedre alternativer fra andre produsenter, i hvert fall hvis du er opptatt av plass. 
Men dette er heller ikke ment å være en helt standard småbil og dersom du klarer deg med plassen som er i A1 Sportback, får du en småbil som gir en påkostet følelse. 
Og med motoren og girkassen i vår testbil gir den en fin kjøreopplevelse også. 
