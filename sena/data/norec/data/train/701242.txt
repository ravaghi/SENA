Medisin mot sex i byen
Moderne komedier mangler handling. 
I stedet består de av uappetittlige menn og like skiftende humorkvalitet som en vestlandshimmel i juni. 
Cool. 
Totally. 

«Forgetting Sarah Marshall» minner usjenert om komedier som «Superbad», «Knocked up», «40 year old virgin» og noen Ben Stiller-scener. 
Den er en pølse i salatens tid, en slags mumlemanisk manns-modernitets-manifestasjon som forsøker å more ved å underyte. 
Dette er motstykket til Jane Austen. 
Dette er motgiften som skal oppheve «Sex and the city». 

Her kommer en oppregning som har to hensikter. 
Den hever det akademiske nivået i anmeldelsen, og den antyder (antydninger hever også det akademiske nivået) at filmen er et slags stimfenomen, noe som kan tas med trål og legges i olivenolje. 
Hovedperson og manusforfatter Jason Segel spilte i «Knocked up». 
Bill Hader, som spiller stebror, var politimann i «Superbad» og Brent i «Knocked up». 
Jonah Hill som spiller den snakkesalige kelneren, hadde sexpsyko-rollen i «Superbad» og var Jonah i «Knocked up» samt eBay-kunde i «40 year old virgin». 
Paul Rudd var Pete i «Knocked up» og David i «40 year old virgin». 
Den som mangler, er i grunnen Seth Rogen, som hadde irrasjonell birolle i «40 year old virgin» og gikk videre til hovedrolle i «Knocked up» og politimannrolle i «Superbad». 

Nykommerne i kulgutt-gjengen er i grunnen Kristen Bell, som spilte Veronica Mars i 64 episoder og spiller i andre sesong av «Heroes» og russiske Mila Kunis som var Jackie i 200 episoder av «That 70's Show» og kjæreste med Macaulay Culkin. 
Russell Brand, som spiller sær britisk rocker, er en vellykka engelsk oppfinnelse av ny dato. 

Segel spiller en komponist av TV-musikk og tilhører de romantiske antiheltene som sitter i sofaen og spiser pastellerte cereals som likner hundemat. 
Han bor med tv-serie-stjerna Sarah, som plutselig dumper ham. 
Dumpinga setter i gang en sorgbehandling som er inspirert av jentefilmer. 
Den parodisk sorgtynga mannen drar til Hawaii, men der finnes mirakuløst nok også eksen og kjæresten hennes. 
Hele filmen handler med vekslende vas om at den lidende støter på Sarah Marshall samtidig som han går ut med den freshe jenta i resepsjonen. 
Alle forestillinger om at samlivsbrudd kan såre blir omhyggelig udretne. 
Hvis scenene hadde blitt så morsomme som det var meningen at de skulle bli, ville dette blitt en trivelig ting. 
