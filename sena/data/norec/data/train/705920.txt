Fascinerende annerledes sci fi-eventyr
«Annihilation» er både skummel, mystisk, vakker og fortryllende på en gang. 

Annihilation 

Amerikansk sci fi-thriller. 

Slippes på Netflix mandag 12. mars. 

Aldersgrense: 
Foreløpig ikke offentliggjort. 

Det er mye som tyder på at vi er i ferd med å legge bak oss de dagene da film rett på tv var synonymt med usedvanlig dårlig kvalitet. 
Strømmetjenester som Netflix og HBO har sørget for at tv-serieformatet har gått fra å være lettvekter til noe de beste regissørene og skuespillerne vil jobbe med, og nå er det en del som tyder på at egenprodusert film er neste store satsningsområde. 
Alex Garlands «Annihilation» ble riktignok sluppet først på kino i USA, men i resten av verden har den premiere på strømmegiganten Netflix. 

Hovedpersonen er universitetprofessor og eks-soldat Lena (Natalie Portman), som sliter med å takle hverdagen etter at hennes militært ansatte ektemann Kane (Oscar Isaac) forsvant på et topphemmelig oppdrag. 

Filmen fortelles gjennom en rekke tilbakeblikk. 
Idet handlingen settes i gang, sitter en forkommen Lena i et sterilt rom og blir avhørt av en mann i beskyttelsesdrakt. 
Derfra rulles historien opp, men samtidig får vi korte sekvenser som omhandler Lenas liv før mannen ble borte. 
Kontrasten mellom det tilsynelatende lykkelige samlivet til Lena og Kane og den virkeligheten de blir kastet inn i er stor. 
Garland leverer opplysningene om hva som har skjedd i små porsjoner, slik at spenningen opprettholdes helt til siste øyeblikk. 
Han gir heller ikke ved dørene, og de mange hullene i fortellingen må man selv forsøke å fylle. 

Det viser seg at Kane er blitt sendt inn i et mystisk karanteneområde som er overtatt av noen ukjente krefter, muligens utenomjordiske. 
De som går inn dit vender ikke tilbake, og det er heller ikke mulig å oppnå noen form for kontakt med dem. 
Sammen med et team vitenskapskvinner går Lena inn i området, og mystiske og brutale ting utfolder seg. 

Regissør Garland klarer på en elegant måte å lage en spennende film, som ikke skremmer bare for å skremme, men hvor uhyggen kommer krypende etter hvert som han avslører hva som har skjedd. 
Spesiell og effektfull musikk understreker den trolske og ofte forvirrende stemningen, karakterene framstår som rasjonelle og menneskelige, og historien, basert på Jeff VanderMeers roman, er original og godt fortalt. 
