Brother MFC-J4510DW
Møtet med denne alt-i-ett-skriveren fra Brother ble en meget positiv overraskelse. 

Markedet for blekkskrivere har i mange år vært dominert av noen få aktører, med HP, Canon og Epson i spissen. 
Det er imidlertid vårt inntrykk at innovasjonstakten har gått noe ned de siste årene. 
Det skyldes dels at kvaliteten på et tidspunkt nådde et nivå som kan sammenlignes med det man får fra fotolaboratoriet, og dels at markedet har stagnert og vært i tilbakegang. 

Den største utviklingen har kanskje vært på prissiden. 
Du får nå meget avanserte og funksjonsrike multifunksjonsskrivere til godt under tusenlappen, med trådløs tilkobling slik at alle i husstanden kan skrive ut direkte. 

Fram fra skyggen 

Brother har vært der lenge, men alltid levd litt i skyggen av markedslederne. 
Derfor er det spesielt morsomt at nettopp denne produsenten er på banen med en av de aller mest interessante skriverne akkurat nå; interessant fordi MFC-J4510DW ser ut til å ha "alt", inkludert en fin design - og bra pris. 

Her er en rask oppsummering av de viktigste egenskapene: 

Alt-i-ett-skriver med skanner, kopimaskin, utskrift og faks 3,7" trykkfølsom betjeningsskjerm i front Innebygd kortleser for de fleste aktuelle minnekort + USB-inngang Maks skanneoppløsning er 1200 x 2400 ppi Blekkbasert, fire blekktanker a med kapasitet på 1200 sider Dråpestørrelse på 1,5 picoliter, 1200 x 1600 dpi utskriftoppløsning Automatisk tosiders utskrift (duplex) 
Arkmater i front for A4-ark med plass til 150 ark Arkmater til kopi/skanner med kapasitet på toppen Manuell mating av ark i bakkant på inntil A3-størrelse USB, Ethernet, WLAN, AirPrint og Pictbridge tilkoblinger 480 × 290 × 290 mm, 8 kg 

Skriveren er relativt kompakt, spesielt i dybden. 
Dette, kombinert med strømplugg med 90 graders knekk, samt at papirskuff og utbakke sitter i fronten, gjør at den er godt egnet til å bli plassert i en hylle. 
Merk imidlertid at mating av store ark (inntil A3) må gjøres i bakkant. 
Nettopp denne muligheten til å skrive ut i store formater bør være en god grunn til å vurdere denne skriveren, det er nemlig ikke daglidags. 

Gjort på 1-2-3 

Oppsett av skriveren er svært enkelt, og du blir ledet gjennom prosessen på norsk på den trykkfølsomme skjermen. 
Her konfigurerer du også eventuell tilkobling til trådløst nett. 

Kobler du den til en PC med Windows 8 behøver du ikke en gang bruke CD-en med drivere, installasjonen skjer automatisk og umerkbart i bakgrunnen. 
Utskrift fra iPhone og iPad er også på plass umiddelbart takket være AirPrint-støtte. 

Finurlig framtrekk øker hastigheten 

Arkmateren i front tar ark på inntil A4-størrelse, og arkene ligger med bredsiden inn. 
Slik dras de også inn i skriveren, og sidene printes deretter horisontalt, ikke vertikalt som er det vanlige. 
Dermed forkortes framtrekksprosessen, og også tidsbruken. 

For J4510DW er blant de aller raskeste blekkskriverne vi har testet - spesielt på ren tekst og blandet tekst/enkel grafikk. 
Fem sider med sort tekst ble ekspedert på 19 sekunder i hurtigmodus, og tre sider med tekst/enkel grafikk i farger tok 18 sekunder. 
Kvaliteten er absolutt akseptabel. 
Merk imidlertid at framtrekksmekanismen kan bråke litt i hurtigste modus. 

Meget god fotokvalitet 

På fotoutskrifter er den vesentlig tregere, spesielt på kantløse utskrifter. 
Et foto i A4-størrelse tok 4 1/2 minutt å skrive ut i nest-beste kvalitet. 
Det er omtrent dobbelt så lang tid som de raskeste fotoskriverne vi har testet. 
Kvaliteten på fotoutskriftene ble imidlertid meget god, her ble vi faktisk svært positivt overrasket. 
Brother har nemlig ikke fokusert på fotokvaliteten i sin markedsføring av skriveren, men det kunne de trygt ha gjort, mener vi. 

Skanning av dokumenter i A4-størrelse går lynkjapt, vi målte 7-8 sekunder via en USB 2.0-tilkoblet PC. 
Merk imidlertid at skanneren ikke er optimal i forhold til fotografier, kontrastene blir gjerne litt for sterke, og vi har også opplevd å se striper som ikke er synlige på originalene: 

Man har mulighet for å aktivere støyreduksjon i styreprogrammet, men det fører ofte til at detaljer blir uskarpe. 
Til tekst og blandet tekst/grafikk gir vi absolutt godkjent karakter. 

Hva med driftskostnadene? 

Dette er et av de vanligste spørsmålene vi får i forbindelse med skrivertester. 
Alle blekkskrivere kjører rens av blekkdyser innimellom, og behovet for rens varierer med bruksmønsteret. 
Skriver du alltid ut en og en side kan derfor prisen per side bli vesentlig høyere enn hvis du skriver ut ofte og mange sider hver gang. 

Brother har imidlertid utstyrt denne skriveren med høykapasitets blekktanker, hver med rundt 1.200 siders kapasitet, basert på målinger foretatt etter ISO/IEC 24711-standarden. 
Det er mer enn dobbelt så mange sider som er vanlig for mange andre blekkskrivere, men merk at veiledende pris er på mer enn 200 kroner per fargetank, og det sorte blekket koster rundt 300. 
Totalt koster det da altså rundt 900 kroner for et komplett sett, noe som skulle tilsvare en kostnad på rundt 75 øre pr side. 

Konklusjon 

Brother J4510DW er en meget god skriver for kontoret - som også fikser fotoutskrifter med bravur. 
Den har flust med nyttige funksjoner, ser bra ut, er enkel å bruke og rask på det meste. 

Det eneste vi har å utsette noe på, er skanneren - som ikke egner seg spesielt godt til fotokopiering. 
Fotoutskriftene tar også noe mer tid å ekspedere enn hos en del konkurrenter. 

Summa summarum: 
Til et lite kontor eller til et hjem der flere skal dele samme skriver, og foreta en fotoutskrift i ny og ne, er MFC-J4510DW absolutt et klokt valg! 

Brother MFC-J4510DW 
