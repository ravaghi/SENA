Nokia 6120 classic
Liten og nett, god fargeskjerm og 3G med HSDPA til litt over to tusenlapper. 
Ikke verdens beste telefon, men så lenge prisen er riktig... 

En classic-merket mobiltelefon, ja det har vi faktisk nettopp vært borti med basismodellen 3110 classic. 
Og som var tilfelle med 3110-telefonen er også 6120 en tallkombinasjon med en fortid innen Nokia-rekkene: 

6120c (altså classic) er kanskje ikke uventet et helt annet dyr enn dinosaur-mobilen fra forrige årtusen. 
Den har en relativt slank profil, traust men elegant fargevalg og ikke minst en stor og klar skjerm. 

Viktige data: 

Quad-band GSM/GPRS/EDGE 3G (UMTS) og HSDPA 2" skjerm med 16 millioner farger og 240 x 320 piksler 35 MB internminne, plass til microSD-kort opp til 2 GB 2 Mp kamera (1600 x 1200 piksler) 
Støtte for MP3, M4A, H.264, H.263, eAAC+ og WMA Radio: 
FM stereo Brukergrensesnitt: 
Symbian OS v9.2, Series 60 rel. 
3.1 Overføring via blåtann og USB 2.0 (miniUSB) Tale/standbytid: opp til 3/215 timer Størrelse: 46 x 105 x 15 mm, vekt 89 gram Ca. pris: 2.300,- inkl. mva. 

Nokia 6300 

Størrelse og vekt er stort sett den samme, det er vel de ekstra 3 millimeterne på 6120c som merkes best. 
I tillegg har de to telefonene tastaturer i samme stil, og skjermene på 2 tommer (240 x 320 piksler) er etter hva vi kan bedømme like gode og fine. 

På innsiden er derimot 6120c forbedret, først og fremst er en Symbian-telefon med Series 60-grensesnittet - ikke Series 40 som på 6300 - men for de fleste normalbrukere vil likevel ikke dette bety noe særlig forskjell. 

Navigeringen er kjapp og enkel, men av og til føles det litt for enkelt å komme borti tastene rundt navigasjons-"firkanten". 
Dette er i stor grad en vanesak, men vær litt obs på dette dersom du har store fingre. 
Gå gjerne i butikken og lek litt med telefonen for å sjekke hvordan dette fungerer for deg. 

6120c har forresten byttet ut pop-porten i bunnen med 2,5mm minijack for hodesett, og har miniUSB for dataoverføring. 

Internminnet på 35 MB fører til at de fleste brukere vil spandere på seg et microSD-kort for mer plass til musikk, film og ikke minst bilder. 
Tilgang til kortplassen får du gjennom en luke på telefonens venstre side. 

Musikkvalitet som forventet 

De medfølgende ørepluggene er - ikke helt uventet - av nokså laber kvalitet, i det minste vil du mene det dersom du setter pris på litt bass i musikken. 
Men hvis du takler plugger uten puter vil du fint kunne bruke dem til samtale og gjerne radio i tillegg - om da som nevnt kvaliteten på musikken ikke spiller så stor rolle. 

Her har du selvfølgelig flere alternativer ved siden av å gå til innkjøp av et bedre kablet hodesett for telefonen. 
Du kan bruke vanlige hodetelefoner med en overgang fra 2,5 til 3,5 mm jack, og i tillegg støtter telefonen A2DP over blåtann, slik at du får godlyd også med trådløse hodesett. 

Når det gjelder lyden med våre favoritthodetelefoner ble vi heller ikke overrasket - det er ingen utpreget musikkmobil - så som i mange andre Nokia-modeller registrerer vi litt sus i rolige partier. 
Lyden er altså helt grei, men musikkmessig er ikke telefonen noen höydare. 

Radioen tar riktignok en god del stasjoner, men også er har vi litt mer sus i bakgrunnen enn det vi setter pris på. 

Kamera 

For fotointeresserte er det heller ikke så veldig mye å hente med 6120c, men det er det vel ærlig talt ikke med de fleste mobiltelefoner. 
Kameraet på to megapiksler (1600 x 1200 piksler) tar ikke uventet noe kornete og litt mørke bilder, men er godt nok til MMS og sporadisk knipsing når du har glemt lommekameraet hjemme. 

Telefonen er utstyrt med kamera-tast på siden for å gjøre det enklere å ta liggende bilder. 

Under kan du se eksempler på kvaliteten: 

Det er også mulig å filme med mobilen i oppløsinger på opp til 320 x 240 piksler. 
Eksempel kan du se her (15 sek. 
klipp): 

Får du ikke spilt av klippet, kan du for eksempel bruke GOM Player. 

Kommunikasjon 

Det er ikke så mye å klage på når det gjelder tilkoblingsmuligheter og kommunikasjon. 
Infrarød mangler riktignok, men det er slett ikke uvanlig i dag. 
Telefonen har heller ikke WLAN (Wi-Fi), men det er også noe vi tross alt kun finner på de dyreste telefonene. 

6120c har altså firebånds GSM med EDGE, og i tillegg gjør 3G med HSDPA at det ikke er noe å klage på når vi ser på telefonens muligheter for surfing over telefonnettverket - enten det er på selve telefonen eller ved bruk som modem. 
Bruker du nettleseren på telefonen kan du forresten snu bildet 90 grader slik at du bruker displayet som "bredskjerm". 

Ekstra kamera i fronten er også på plass dersom du vil eksperimentere med videosamtaler. 

Du kan selvfølgelig også ringe med herligheten, samt gjøre det vanlige med SMS, MMS og e-post. 
Som nevnt har også telefonen blåtann med A2DP (Advanced Audio Distribution Profile). 

Oppsummering 

Nokia 6120 classic er langt fra den perfekte mobilen, men selv om vi har litt å utsette på den så oppveies dette i stor grad av den lave prisen. 
For litt over to tusen kroner får du altså en elegant og relativt slank mobiltelefon med Series 60 grensesnitt, god skjerm, radio, støtte for musikkavspilling og to megapiksels kamera. 

I tillegg kommer blåtann med A2DP, firebånds GSM med EDGE og 3G med HSDPA - altså det meste på plass - og slett ikke noe vi tidligere har funnet i denne prisklassen. 

Så får det heller være at ikke musikkspilleren høres ut som MP3-spilleren vår og at det ikke følger med minnekort - Nokia tar jo tradisjonelt for mye betalt for disse uansett. 

Batteriet er ikke oppgitt til å holde så veldig lenge, men her er det som med alle andre telefoner snakk om bruksmønster. 
Til vanlig bruk fant vi ikke batteriet som noe spesielt problem. 

Alt i alt er dette en god telefon du kanskje vil se nærmere på dersom du ikke vil betale i dyre dommer for en slank 3G-telefon med HSDPA. 

Totalt sett får Nokia 6120 classic en femmer på terningen. 

Mobilvelgeren finner du her! 
Forvirret over ord og uttrykk? 
Sjekk vår lille mobilguide. 

Mobiltesten er et samarbeidsprosjekt mellom nettstedene DinSide Data, ITavisen og Dingz.no 
