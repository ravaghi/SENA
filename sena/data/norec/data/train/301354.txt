Mummi-skummelt
Et restaurert Mummitroll legger ut på en farefull ferd med vennene sine i «Kometen kommer». 

FILM: 
Det handler om verdens undergang i «Mummitrollet — Kometen kommer», en animasjonsfilm beregnet på de aller minste. 
Hvis du synes dette høres ut som drøy tematikk for dem som skal arve jorda, kan jeg røpe at det ender godt. 
Dommedag utsettes, noe som muligens skuffer den dystopiske filosofen Bisamrotta, mens resten av innbyggerne i Mummidalen puster lettet ut. 

Katastrofe på vei 

Men la oss begynne i andre enden. 
Mummitrollet våkner en morgen og oppdager at dalen er blitt grå. 
Noe er på gang og Sniff mener at en katastrofe er på vei fra verdensrommet. 
Mummipappa bygger en flåte, slik at Mummitrollet og Sniff kan dra til professorene som holder til i De ensomme fjellene og finne ut hva som skjer. 

Men som en annen svenskspråklig forfatter sa: 
Nog finns det mål och mening i vår färd, men det är vägen, som är mödan värd. 
Sammen med Snusmumriken treffer Mummitrollet og Sniff på skumle dragevesener, giftige trær og stupbratte fjell, men også Snorkfrøken, Snorken og en butikkeier med en lite lønnsom sans for business. 

Polsk retro 

Tove Jansson skrev «Kometen kommer» i 1946 og romanen betraktes som den første om Mummitrollet. 
Filmen som nå kommer på kino, er en restaurert versjon av Komet-episodene i en polskprodusert tv-serie fra 1977-82, nå utstyrt med flere stemmer i stedet for én forteller — og nytt soundtrack, inkludert en intro-låt av Mummi-fan Björk. 

Historien er spennende for de minste og i ei tid med rynkefri, datagenerert animasjon er det noe tidløst over disse stop-motion filtfigurene. 
