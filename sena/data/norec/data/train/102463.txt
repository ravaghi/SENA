Film:Herlig jente! 

Et rivjern av en ung kvinne er med på å gi et varmt og verdig innblikk i svensk sosialrealisme i et forblåst vinterlig Skåne. 
I en tilnærmet dokumentarisk form beskriver regissøren et miljø der mennesker strever for tilværelsen. 
De vil ha verdighet og arbeid. 
Det førstnevnte er ikke like lett å opprettholde når arbeidsplasser nedlegges. 

Men unge Rasa er på hugget. 
Hun er lubben, forsørger sin far som hun har et hjertelig forhold til, mumser i seg godteri, drikker øl, røyker og har underbitt. 
I tillegg har hun et ukuelig pågangsmot som gjennom skuespiller Nermina Lukac formidles med upolert sjarme. 
Når Rasa mister jobben trigges overlevelsesevnen med rå kraft. 

Tonen er varm, sårbar og realistisk i en film som også lider litt under situasjoner og scener som virker repeterende. 
Men i alt det grå er det rom for en barsk humor, som er særlig tydelig når den brokete forsamling arbeidsløse kurses i å lære seg å søke jobber. 
Denne miks av voksne og unge, skåninger og ikke etniske svensker, speiler tilstanden i det svenske «folkhemmet» med fine og godt observerte detaljer. 
