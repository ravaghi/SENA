Nokia 8600 Luna
Telefonen for deg som vektlegger design fremfor funksjonalitet. 

Nokia 8600 Luna er oppkalt etter gudinnen av månelyset og har egen nettside. 
Den er pakket inn i glass og rustfritt stål og oser kvalitet. 
Dette er sommerens designalibi fra Nokia og det gir seg utslag i beskjedne spesifikasjoner. 

Her finner du EDGE, men ikke mer oppdaterte teknologier som 3G, WiFi eller HSDPA. 
Kameraet har en oppløsning på 2 megapiksler og telefonen kjører Series 40. 

Ryddig og rent 

Nokia 8600 er utvilsomt en av de flotteste mobilene vi har holdt i hånden - sjekk bildene av og med mobilen til venstre - så ser du hva vi mener. 
Designet er gjennomført og telefonen er full av lekre detaljer. 
På siden finner du én enkelt inngang for USB-tilkobling, lading og hodetelefoner. 
Det følger med overgang til 2,5 mm minijack. 
I pakken finner du også pussefille (det trenger du), bærestropp i sølv og lekker bæreveske i sort som skal beskytte mot riper. 

Telefonen veier hele 140 gram, noe som gjør at den ligger tungt og godt i hånden. 
Her skal du fysisk kjenne at du har brukt halve månedslønna på en mobiltelefon. 

Du dytter skjermen oppover med tommelen for å få frem nummertastaturet. 
Litt uvant, men vi venner oss raskt til den nye løsningen. 
Ulempen er selvfølgelig at tommelen din ofte berører skjermen slik at den får fingermerker. 

Hvis du ikke bruker bæreveska blir telefonen veldig fort stygg og flekkete. 
Etter ei uke i håndveska var vårt eksemplar relativt preget av ikke å ha blitt godt nok behandlet. 

Lite minne 

Telefonen er utstyrt med musikkspiller, men siden minnet du har tilgjengelig er på fattige 128 MB er det ikke mange låtene du får plass til. 
Minnekort støttes ikke, så telefonen er ikke særlig godt egnet som mediespiller. 

Dette er synd da lyden i de medfølgende øreproppene er av helt grei kvalitet. 
Men radio-funksjon gjør heldigvis at ikke alt er tapt hvis du er sugen på litt musikk i øret. 
Siden hodetelefonpluggen deler inngang med laderen kan du ikke lytte til radio og lade samtidig. 
Telefonen lades raskere ut under radiobruk, så dette er noe vi savner. 

A2DP over blåtann er tilgjengelig slik at du kan sende lyden trådløst fra telefonen og til et kompatibelt hodesett. 
Praktisk for alle som har angst for ledningkaos. 

Når du prater i telefonen er det viktig at talekvaliteten er god. 
På dette punktet leverer 8600. 
Vi hører klart og tydelig hva som blir sagt i andre enden selv under støyende omgivelser. 

Aktiv ventemodus 

Synkronisering mot Outlook går lekende lett via USB 2.0 og alle kontakter og gjøremål overføres til telefonen på noen sekunder. 
Det er mulig å skru på aktiv hvilemodus slik at du får en oversikt over kjørende applikasjoner på hovedskjermen. 
Da får du også opp kommende avtaler i kalenderen. 
Litt pussig er det at aktiv ventemodus vises i utflytende skrift på skjermen, mens resten av menyene som sådan bærer preg av å være sylskarpe. 

Vi opplever det litt vanskelig og ubehagelig å skrive meldinger. 
Dette fordi nedre del av telefonen ligger så tett inntil de nederste tastene at vi ikke kommer skikkelig til. 

Middels kamera 
Kameralinsen er skjult bak dekselet, men så lenge du holder et stykke ned på telefonen unngår du å grise den til med fingermerker. 
Kameraet på 2 megapiksler gjør en grei jobb under gode lysforhold, men sliter med støy og forvrengte farger når du tar bilder innendørs. 

Konklusjon 

Det er mye vi savner hos den godeste Luna. 
Dette er en motetelefon for deg som vektlegger design fremfor funksjonalitet. 
Ikke alle vil rive seg i håret av frustrasjon fordi 3G, HSDPA og WiFi mangler. 
Men selv mindre avanserte brukere vil nok ønske seg et litt bedre kamera. 

I tillegg savner vi 3,5 mm minijack og støtte for minnekort, slik at den kan fungere som fullblods MP3-spiller. 

Et råflott design veier selvfølgelig opp. 
Det samme gjør en sylskarp skjerm, god talekvalitet og enkle synkroniseringsmuligheter. 
Men det rettferdiggjør ikke den relativt stive prisen på over 6000 kroner. 

Viktige data: 

Quad-band GSM/GPRS/EDGE 2" skjerm med 16,7 millioner farger og 240 x 320 piksler 128 MB internminne 2 Mp kamera (1600 x 1200 piksler) 
Støtte for MP3, AAC, AAC+, eAAC+ Radio: 
FM stereo Brukergrensesnitt: 
Series 40 Overføring via blåtann og USB 2.0 (micro-USB) Tale/standbytid: opp til 3,7/240 timer Størrelse: 45 x 107 x 15.9 mm, vekt 140 gram Ca. pris: 6.500,- inkl. mva. 

Dingz.no 

DinSides mobilvelger finner du her! 
Forvirret over ord og uttrykk? 
Sjekk vår lille mobilguide. 

Mobiltesten er et samarbeidsprosjekt mellom nettstedene DinSide Data, ITavisen og Dingz.no 
