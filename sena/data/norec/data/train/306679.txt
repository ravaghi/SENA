Monoswezi lar seg lede av musikkens kollektive kraft
Begavede brobyggere. 

ALBUM: 
«Monoswezi» klinger så godt at man skulle tro det betydde «musikk er frelse». 

Navnet til dette afrojazz-orkesteret er imidlertid kun et amalgam av de fire grunnleggernes hjemland (Mozambique, Norge, Sverige og Zimbabwe). 
Dette er med andre ord global musikk i aller høyeste grad. 

På deres fjerde fullengder utvider de horisonten ytterligere, og inkorporerer indiske og amerikanske lyder i universet sitt. 

Det betyr riktignok at låtskriver Hallvard Godal inntar en mindre fremtredende rolle i bandet; tidligere skinte Monoswezi sterkest når hans saksofon og klarinett entret rommet. 

På «A Je» er det i større grad den kollektive kraften som avgjør hvor vellykkede låtene er. 
Mine personlige favoritter er «A Djaha» og «Dzimani», to spor som på sett og vis utgjør hverandres skyggesider. 

Der førstnevnte suser strålende avgårde på energien som gjerne oppstår når musikere har en ordentlig god groove å arbeide med, låter sistnevnte nærmest som en gravferdssang – idet strykerne blir med på følget, skulle man tro man hørte på Moddis undervurderte debutplate. 

Det viser at veien fra Senja til Sørøst-Afrika er langt kortere enn først antatt. 

Alt er imidlertid ikke like vellykket. 
Flere av sporene er kun sånn passe engasjerende, og kan føles som fruktene av et smått byråkratisk utvekslingsprosjekt. 
Når det derimot klaffer, viser Monoswezi at man kommer enormt mye lengre ved å bygge enn å brenne broer. 
