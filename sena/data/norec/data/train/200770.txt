DAB i bilen:Tiny Audio C3 

Gir din gamle bil DAB-radio og musikk fra mobilen. 

I takt med at den foreløpige slukkedatoen for FM-nettet nærmer seg, har DAB-interessen blant bilister tatt seg kraftig opp. 

Og den gode nyheten er at det nå begynner å bli mange alternativer å velge mellom, også i de lavere prisklassene. 

Dagens testprodukt koster riktignok 1.295 kroner, men lar deg også spille av musikk via mobilen. 
Importøren TTMicro skryter videre av at monteringen skal kunne gjøres på rundt to minutter i de fleste biler. 

Det måtte selvsagt prøves. 

SE ALTERNATIVENE: DAB+yourCar, forgjengerne Tiny Audio C1 og C2, og ikke minst for deg som har USB-plugg i bilen: 
Dension DAB-U. 

I pakken 

Tiny Audio 
C3 er altså en ekstern DAB+-radio, og med målene 9 X 7 X 
1,5 centimeter tar den ikke stor plass. 
Selve radio-enheten må settes på et lite stativ, som så festes til dashbordet med en kraftig dobbeltsidig teip. 

Med i pakken får du også en DAB-antenne på tre meter. 
Antennen skal festes i vinduet, og endestykket har derfor teip på baksiden. 
Selv valgte vi å montere den på høyre side av frontvinduet, men det er også mulig å feste den på et av sidevinduene bak i bilen. 
Montering på bakvinduet anbefales imidlertid ikke, da det kan føre til dårligere signal. 

Et lite tips: 
Før du fester antennen ordentlig, bør du feste den midlertidig med en vanlig teipbit. 
Dermed finner du ut om plasseringen du har valgt fungerer, for har du først dratt av beskyttelsen og klistret antennen på plass sitter den godt fast. 

I pakken får du også en kraftig lader med to USB-utganger. 
Den plugges i sigarettuttaket for å gi radioen strøm, og kan i tillegg lade mobilen mens du kjører. 
Det siste er faktisk ganske så praktisk, siden C3-radioen også gir deg muligheten til å spille av musikk fra mobilen din via Bluetooth. 

Vi gir TTMicro rett i at monteringen er enkel, men litt avhengig av hvor pent du vil ha det, tar det nok lenger tid enn to minutter. 

En av grunnene til det er at antennekabelen er ganske tykk, og skal den kamufleres ordentlig risikerer du å måtte knote litt. 

Få lyd fra Tinyen til bilradioen 

Tiny C3 har også vanlig linjeutgang. 
Dersom din originale bilradio har linjeinngang er det bare å plugge i en kabel. 
Da vil du også få den beste lydkvaliteten. 

Vår gamle bilradio manglet imidlertid dette, og vi måtte derfor bruke Tinys innebygde FM-sender til å overføre DAB-signalene. 

Prosessen er heldigvis uproblematisk. 
FM-senderen søker nemlig automatisk opp en ledig FM-frekvens, og den blir stående i displayet på Tiny-en. 
Dermed er det bare å søke opp den samme frekvensen på bilradioen, og lagre den som en favorittkanal slik at den er lett å finne igjen. 

Når dette er gjort vil displayet på din gamle FM-radio lyse opp, og DAB-radioen er klar til bruk: 

DAB-radioen i bruk 

Tiny-en har ingen trykkfølsom skjerm, men en kombinasjon av trykk-knapper og skroll-hjul. 
Noen av meny-kombinasjonene kunne kanskje vært litt smidigere, men etter litt tilvenning fungerer det alt i alt helt greit. 
Kanalskifte går også litt raskere enn på de aller første DAB-adapterne vi har vært borti. 

Som nevnt over brukte vi altså Tiny-ens FM-sender for å overføre DAB-signalene, og selv om den fant en ledig frekvens, er det verdt å merke seg at den ikke nødvendigvis er optimal. 

I løpet av de tre ukene vi har kjørt rundt med Tinyen har vi for eksempel skiftet frekvens to ganger: 

Den første frekvensen fungerte nemlig svært bra på landeveien, men ga litt skurring på enkelte plasseringer i hovedstaden. 
Det er altså ikke unormalt om du må bruke litt tid på å finne en optimal frekvens her. 

Men Tiny Audio C3 kan selvsagt ikke trylle. 

Er du i et område med dårlig DAB-dekning, vil du også oppleve at DAB-kanalene hopper ut. 
På vei opp til Vegglifjell i Buskerud falt for eksempel DAB-kanalen NRK Sport ut bak enkelte bakketopper. 
Det samme gjelder selvsagt i tunneller, der DAB-dekningen (og FM-dekningen) slett ikke alltid er på plass. 
På vei gjennom Bragernestunnellen i Drammen mistet vi for eksempel Radio Rock, men beholdt NRK-kanalene. 

Jevnt over sier vi oss likevel fornøyd. 

Bluetooth gir deg WiMP og Spotify 

Tiny Audio 
C3 har en 3,5 millimeters AUX-inngang for fysisk tilkobling av iPod eller andre enheter, men siden stadig flere hører på musikk via mobilen tipper vi at Bluetooth-løsningen er mest aktuell. 

En ting er at du kan spille av musikken du har kjøpt, men du kan selvsagt også spille av musikk fra WiMP eller Spotify. 
Dette fungerte svært bra enten vi brukte vår Galaxy Note 3 eller iPhone 5. 

Selve paringen mellom mobil og radio er forøvrig svært enkel, og Tiny-en takler opp til åtte ulike Bluetooth-enheter. 
Det er praktisk hvis det er flere som bruker bruker bilen, eller hele storfamilien skal på tur. 

Når Bluetooth-funksjonen er aktivert står det for øvrig Bluetooth på Tiny-ens display, mens bilradioens display lyser BT-Mode. 
Rimelig selvforklarende, altså. 

Vi liker også at du stort sett kan glemme mobilen helt når sammenkoblingen er etablert: 
Volumet regulerer du som vanlig på din originale bilradio, mens du hopper over spor ved å vri på skrollehjulet på Tiny-en. 

Til slutt kan vi også nevne at Tiny-en kan brukes til å ta imot og besvare samtaler når du har koblet den til via Bluetooth. 
På handsfree-løsningen anbefales det å kjøre lyden ut via bilens høyttalere. 

Konklusjon 

Tiny Audio 
C3 gjør akkurat det den lover, og det liker vi. 
I vår bok er også Bluetooth-løsningen et stort pluss. 

Vi kommer likevel ikke unna at løsningen fort kan gir ekstra kabelrot i bilen, noe som også gjelder konkurrentenes alternativer, men dette kan kamufleres noe hvis du tar hensyn under monteringen. 

Prismessig ligger Tiny Audio C3 helt greit, men vi synes den passer best for de av dere som allerede har et integrert bilstereoanlegg som fungerer godt. 
De er nemlig rådyre å oppgradere, og da er Tiny-en et godt supplement. 

Har du derimot en bil med klassisk, såkalt 1-DINS bilstereo, kan det imidlertid være vel så fristende å vurdere om det ikke er like greit å skifte ut hele bilradioen til en ny modell med innebygget DAB. 
Også der har nemlig prisene falt kraftig. 
