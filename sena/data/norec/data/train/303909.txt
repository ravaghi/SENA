Robinson til fjells
Merkelig hvor likt livet i vikingtida viser seg å være livet på en sydhavsøy. 

TV-SERIE: 
En storslagen realityserie av episk format. 
TVNorge har ikke vært redd for å bruke store ord for å selge inn «Den siste viking». 

Greit nok, de har laget spennende konkurranse-TV, men å påstå at «deltakerne sendes tusen år tilbake i tid», er å ta hardt i. 

Det er mer som om de er sendt til «Robinsonekspedisjonen» minus sandstrand. 
Tiendeklassinger på leirskole i Oppland er også mer treffende. 
Men hey, tiendeklassinger kan stelle i stand mye intriger! 

Robinson møter Farmen «Den siste viking» deler mildt sagt en rekke likhetstrekk med TV3s «Robinson». 

18 deltakere blir sendt til Jotunheimen for å bo i vikingkulisser. 
De blir delt i to lag, bor i hver sin camp og konkurrerer mot hverandre i ymse selskapslek-aktige aktiviteter. 
Én etter én sendes hjem. 

Livet med smie, geiter og forråd gir også en «Farmen»-følelse. 
Men vikingtid? 
Episk? 
Alle vaser jo rundt i sedvanlig Bergans-tøy! 

Vikingklinings Trond Espen Seim fører an og kalles «spillmester, ikke tradisjonell programleder». 
Ikke godt å si hva det betyr, han står på en høyde og ser viking-aktig ut og oppfører seg som... en programleder. 

Men samma det. 
Liker du «Robinson», vil du like å se disse atten rotte seg sammen, konkurrere, kjefte og krangle. 

Og det er overraskende mye klinings og flørt også. 
Men altså mer i form av klassetur med soveposer enn en episk reise tilbake i tid. 
