Tam Tony
Sammenliknet med det suverene «Skate», kommer årets Tony Hawk-spill til kort. 

Jeg spiller fortsatt «Skate», det simulatorliknende skateboard-spillet som kom tidligere i høst - et spill som lar deg bli helt sjef på skateboard. 
Før «Skate» var det «Tony Hawk» som var sjefen i gata, med over ti spill fra skate-miljøet på samvittigheten. 

Men mens «Skate» bød på en ny og innovativ kontrollmetode og en realistisk tilnærming til sporten, fortsetter «Tony Hawk» å overdrive som de alltid har gjort. 
På godt og vondt. 

I «Tony Hawk's Proving Ground» er du en ung og uerfaren skater som prøver å hevde deg i skatemiljøet. 
Det nye i år er at du kan velge tre veier å utvikle deg, som hardcore-skater som er ute etter selve opplevelsen, som karriereskater som vil ha berømthet eller som rigger, som er mest opptatt av å konstruere hindre man kan skate over. 

Dermed må man rundt i Philadelphias gater og gjøre oppdrag som bidrar til penger i kassa og nye klær, brett, områder og utfordringer. 

Og her er det meste som før i Tony Hawks univers. 
Bortsett fra at vi nå har et konkurrerende kvalitetsspill å sammenlikne med i form av «Skate». 

Dersom vi skal sammenlikne de to spillene direkte, ser man lett at «Tony Hawk» går mye raskere, ignorerer fysikk fullstendig, og er lagt opp som et slags arkadespill. 
Der «Skate» lar deg leke med miljøer og gater som ikke er beregnet å skate i, føles hele byen i «Tony Hawk's Proving Ground» som den er laget utelukkende for alle med skateboard. 

Og det går unna. 
Her skates det over tak og gap på 10-15 meter hopper man med enkelhet over. 
Der en tur med brettet i «Skate» til tider ble en tilfredsstillende terapitime, er det mer actionorientert og heseblesende i «Tony Hawk's Proving Ground». 

Det er heller ikke så mye nytt i årets utgave. 
Fjorårets «Nail the trick»-funksjon er fortsatt tilstede i en utvidet utgave, men virker veldig statisk og urealistisk sammenliknet med gjengivelsen av de samme triksene i «Skate». 
Det hjelper heller ikke at grafikken ikke er helt på topp - i både animasjoner og bakgrunner. 

For fans av «Tony Hawk»-serien, byr «Proving Ground» på en velkjent oppskrift i ny innpakning. 
Spillmessig er dette veldig forskjellig fra hovedkonkurrenten «Skate». 
Det er både utfordrende og givende, og har en massiv mengde oppgaver å spille gjennom, men det føles allikevel som et steg tilbake for estetikken og kjærligheten til sporten som jeg oppdaget med «Skate». 

PS: PS3-versjonen, som skal være lik versjonen til Xbox 360, er testet. 
Disse to versjonene har aldersgrense 16 år, mens versjonene til Wii, PS2 og DS har aldersgrense 12 år. 

VG 
Nett møtte skateboard-legenden Tony Hawk under Games Convention 2007 i Leipzig i Tyskland. 
