Primal Screams lyd av storbyen
Eklektisk og oppsummerende fra et av 90-tallets mest toneangivende band. 

ALBUM: 
Høsten 2011 fremførte de legendariske alternativrockerne Primal Scream sitt magnum opus «Screamadelica» i sin helhet på Sentrum Scene i Oslo. 
En plate som for mange var selve lyden av 90-tallet, med sin vellykkede fusjon av house og klassiske rocke-element. 

Primal Scream har hatt mange «perioder», og «More Light» fremstår på mange måter som en lite reise gjennom mange av dem. 
Platen starter med å parafrasere The Stooges i «2013», en duvende rocker med saksofon høyt hevet og en insisterende Bobby Gillespie i front. 
«Culturcide» ivaretar den stampende grooven fra «Rocks», mens singelåta «It´s Alright, It´s OK» er urban soul med rikelig av Rolling Stones-dragning. 

«More Light» snor seg elegant mellom alt fra widescreen pop og smektende rock til psykedelisk elektronika og soul med største selvfølgelighet. 

Produksjonen er luftig og stringent på en gang med mengder av detaljer og fine nyanser å meske seg i. 
En oppfløftende reise på alle nivåer. 
