Det stusselige livet på bygda
Denne gang overlater han tonefølget til andre. 

Stein Torleif Bjella: 
"Jordsjukantologien" (Sony) 

Stein Torleif Bjella fra Ål i Hallingdal har fire plater bak seg. 
Få har skildret det ensomme bygdelivet bedre enn ham, og i fjor høst kom han med diktsamlingen "Jordsjukantologien. 
Nr. 1". 

I forkant av denne utgivelsen befant han i studio sammen med bassist Eirik Øien, trommis Kenneth Kapstad og strengemann Geir Sundstøl. 
Der satte musikerne og produsent Bård Ingebrigtsen lyd til 12 av diktene og spilte dem inn live i studio med Bjella som oppleser. 
Han har lenge lest egne dikt med improvisert lydfølge mellom sangene på konsertene sine, og tråden trekkes dermed videre. 

Dette er et godt stykke unna hva Odd Børretzen gjorde sammen med Lars Martin Myhre og gir mer følelsen av Jan Erik Vold i kompaniskap med Jan Garbarek. 
Bjella havner et eller annet sted mellom disse, og det er alltid fint å lytte til ham. 
Et greit stunt, men ikke like minneverdig som Børretzen, Vold eller hans egne viseplater. 

Beste spor: 
"E selde grunnen te hyttefolket", "Ho vart enke", "E forstod ikkje at e var gjæv for far". 
