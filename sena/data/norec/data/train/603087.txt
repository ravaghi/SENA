Et liv i usikkerhet
"Sjarmøren" er en langt mer alvorlig – og severdig! – film enn tittelen kanskje kan gi inntrykk av. 

Esmail (Ardalan Esmaili) har én eiendel han tar veldig godt vare på: den koksgrå, ganske stilige dressen han tar på seg når han skal på bar for å sjekke opp danske damer. 
Han er ikke på kjøttmarkedet for fornøyelsens skyld. 
Hvis han ikke snart får giftet seg, vil Esmail bli sendt tilbake til Iran. 

Så, en av disse kveldene på byen, treffer han Sara (Soho Rezanejad). 
Hun er også iransk, men lever – i hvert fall så langt moren hennes tillater – som de danske vennene sine. 

"Sjarmøren" – huff, den tittelen føles virkelig ikke riktig! 
– er en dypt melankolsk film om å betrakte livet fra utsiden og desperat prøve å få en fot innenfor. 
Kameraet observerer gjerne Esmail gjennom speil og vinduer mens Ardalan Esmaili (sist sett i den utmerkede spenningsserien "Greyzone" på NRK1) spiller ut usikkerheten hans med jagede øyne. 

Hemmelighetene fra Esmails fortid som gradvis avdekkes, bidrar til å gi filmen et til tider nesten thrilleraktig preg. 
Mer enn noe annet oppleves "Sjarmøren" likevel som en nøktern, troverdig skildring av situasjoner de fleste av oss heldigvis aldri kommer til å havne i. 
