Mer moro fra galaksen
Noen ganger blir jeg nesten misunnelig på ungene, fordi de får så latterlig mye bedre spill enn det vi ble avspist med i vårt spede ungdom. 

Derfor er det gledelig at en del av dagens barnespill er like morsomme for voksne som for barn. 
Ratchet & Clank-spillene hører så absolutt hjemme i den kategorien. 

Årets spill åpner for at opp til fire personer kan spille sammen. 

Vi prøvde det med to og en, og begge deler fungerte veldig bra. 
Det er utvilsomt enklest å spille alene, men samarbeidsmodusen gir en del ekstrapoeng, som igjen kan brukes til å oppgradere det kreative våpenarsenalet. 

Nytt denne gang er at vår langørede venn og robotfølget hans har havnet i en noe utilsiktet allianse med skurken Dr. Nefarious. 
Sammen med den godtroende Captain Quark, som har et selvbilde på størrelse med overkroppen, skal de skyte og sprenge seg gjennom nydelige landskap på eksotiske planeter. 
Det hele er ledsaget av den herlige humoren som også kjennetegner tidligere spill i serien. 
Her har stemmeskuespillerne gjort en glimrende jobb. 
Og selv om det er mye som ligner på tidligere spill, framstår det hele som variert og underholdende. 
Eneste ankepunkt er at moroa er over litt vel tidlig. 
