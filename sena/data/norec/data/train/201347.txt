Nokia 6210 Navigator
Nokias nye Navigator-modell har både fått ny design og en hardt tiltrengt slankeoperasjon i forhold til forgjengeren. 

Da Nokia slapp 6110 Navigator for omtrent ett år siden var integrert GPS med navigasjon i mobilen nokså eksklusivt, og med mindre du hadde sett deg ut en E90 eller N95 var dette telefonen for deg som ville ha noe dette. 

Men slik er det ikke lenger. 
Nokia har i dag et tosifret antall mobiler med GPS, og Sony Ericsson har også fått ut fingeren med C702i og W760i. 

Det skiller gamle 6110 Navigator fra de andre navigeringsmobilene fra Nokia er at kartdataene er levert av Route66, mens det er Nokia Maps som er greia for de andre. 

Men det er mer enn de rene kartdataene som er forskjellen. 
Når det kommer til guidet navigering er dette en tjeneste du må abonnere på hvis du bruker Nokia Maps. 
Et priseksempel er 70 euro (i skrivende stund om lag 550 norske kroner) for ett års navigasjon (kjøretøy og til fots) for de nordiske landene. 
Flere priser finner du her. 

Med 6210 Navigator følger det med et halvt års abonnement for nettopp den nordiske regionen, men etter det må du altså punge ut. 
På den gamle 6110 var (og er) navigasjonen gratis etter at du har kjøpt kartet. 
Også her fulgte Norden med i pakken. 

Det som da blir interessant å spørre seg er hvorfor 6210 har fått stempelet "Navigator", når det er så mange andre Nokia-mobiler som bruker samme kartdata og har den samme navigeringsfunkjonaliteten. 

Viktige data: 

Quad-band GSM/GPRS/EDGE 3G med HSDPA (3.5 G) 2,4" skjerm med 16 millioner farger og 320 x 240 piksler 120 MB internminne, plass til microSD-kort opp til 8 GB (kort på 1 GB medfølger) 3,2 Mp kamera (2048 x 1536 piksler) med LED-blits og autofokus GPS-mottaker med A-GPS og kompass Støtte for MP3, MP4, AAC, eAAC+, WMA Radio: 
FM stereo med RDS Brukergrensesnitt: 
Symbian Series 60 versjon 3.2 Overføring via blåtann og USB 2.0 (microUSB) 
Oppgitt tale/standbytid: opp til 3/240 timer Størrelse: 49 x 103 x 14,9 mm, vekt 117 gram Ca. pris: 2.800,- inkl. mva. 

Utseende og kvaliteter 

Dersom vi sammenligner med forgjengeren 6110 Navigator (noe vi føler at vi må) har den nye 6210 Navigator slanket seg med en halv centimeter og generelt fått ny design. 
Hadde 6220 classic vært en skyvetelefon ville den sett akkurat slik ut. 

Men i motsetning til vårt testeksemplar av 6220 classic føles 6210 Navigator langt fastere. 
Plastikkfølelsen er der fremdeles, men skyveren er god og uten særlig slark, og etter flere ukers bruk er den fremdeles knirkefri. 

Det er forresten ikke bare utseendet som har mye til felles med 6220 classic. 
De deler mange av de innvendige spesifikasjonene også, som firebånds GSM med EDGE og 3G med HSDPA, Symbian Series 60 operativsystem, 120 MB internminne, blåtann med A2DP, kalender, muligheter for e-post, SMS, MMS, videosamtaler og så videre... 
Og ja, selvfølgelig GPS. 

Når det gjelder tastatur og navigeringstaster har vi ikke noen spesielle klager - de er også identiske med de vi finner på 6220 classic. 

På høyre side har mobilen ikke overraskende kamera-tast og volumkontroll, mens minnekort (1 GB kort følger med) og microUSB-kontakt ligger bak lukene på venstre side. 
Kontakter for lading og minjack til hedset sitter dog på toppen av mobilen på samme måte som med gamle 6110 Navigator. 

En annen likhet er den dedikerte "Navigator"-tasten som fyrer opp GPS-en og Nokia Maps. 
På 6210 er dette den lille stjerna som sitter under navigeringsfirkanten, som forresten også når den søker etter satellitter og lyser når den har kontakt. 

Menyene vil være kjent for de som har vært borti nyere Nokia-telefoner, og navigering i disse er uten særlige forsinkelser. 

Mobiltelefonen har også bevegelsessensor og auto-rotate, som på godt norsk betyr at bilder og en rekke menyer snur seg etter hvilken vei du holder telefonen. 

GPS - og kompass 

GPS og navigasjon på mobiltelefonen er altså ikke spesielt eksklusivt i dag, og derfor har Nokia også puttet inn et magnetisk kompass i 6210 - om ikke annet for at det skal være noe som gjør den spesielt fortjent Navigator-stempelet. 

Kompass i en GPS-enhet har selvfølgelig liten praktisk nytte så lenge man beveger på seg, så det er hovedsaklig saktegående byvandrere som kan dra nytte av dette. 

Når det gjelder kart er det altså Nokia Maps 2.0 og Norden ligger på det medfølgende minnekortet. 
Andre områder kan fritt lastes ned Ønsker du oversikt over andre områder kan dette fritt lastes ned eller du kan for eksempel bruke Google Maps. 

Som nevnt er bruk av kart og vanlig GPS-lokalisering gratis, mens ekstrafunksjonalitet som navigasjon og guider koster penger. 
Navigeringslisens for et halvt år (i Norden) er inkludert i pakken, mot tre måneder som er vanlig på de fleste andre Nokia-mobiler med GPS. 

Musikk og lyd 

Musikkdelen på 6210 er så vidt vi kan bedømme den samme som vi finner 6220 classic, og med stor fare for å gjenta oss selv konstaterer vi dessuten at ørepluggene som følger med i pakken både er ubehagelige å bruke og har elendig lyd. 

Derfor er du nesten nødt til å bruke noe annet dersom du skal ha noe glede av RDS-radioen eller MP3-spilleren. 
Et lite problem er jo at mobilen har 2,5 mm minijack, men med en overgang kan du bruke dine vanlige hodetelefoner. 
Alternative er å gå trådløst (blåtann) eller satse på å kjøpe inn et bedre hodesett med 2,5 mm kontakt. 

Dersom du liker radio så har telefonen også dette, med ok lyd under gode forhold. 
Vi savner dog å kunne slå av stereo når mottaket ikke er optimalt - noe det ikke trenger være dersom du bor langt unna en sender. 

Vi kunne også ønsket oss en bedre utvendig høyttaler - skal du for eksempel bruke 6210 Navigator i en støyende bil er det en fordel at stemmen som guider deg er høy og klar. 
Den gamle 6110 Navigator var en tanke bedre på det punktet. 

Men samtalekvaliteten har vi heldigvis ingenting å utsette på. 

Kamera og bilder 

Det er faktisk først når vi kommer til kameraet at vi finner en markant forskjell fra 6220 classic. 
Kameraet i den nye Navigatoren er på 3,2 megapiksler og har autofokus - begge deler et skritt opp fra forgjengeren 6110 - men det kan ikke måle seg med 6220 classic sine fem megapiksler og xenon-blits. 

Utendørsbildene tatt med 6210 er helt greie, men blir lett noe overeksponerte eller får utvaskede høylys-områder. 
Blitsen er av LED-typen. 

Telefonen har også et lite kamera i front for videosamtaler. 

Eksempler på bilder tatt med telefonen: 

Film i VGA-oppløsning (640 x 480) kan tas opp med 15 frames i sekundet. 
Et spennede klipp med en skapning fra Oslos fauna har du her: 
Nokia 6210N film 

Konklusjon 

Nokia 6210 Navigator sin forgjenger 6110 var en fin pakke til en anstendig pris når den kom ut i fjor - med tanke på at GPS i mobiltelefoner ikke akkurat var vanlig på den tiden. 

Men mye har forandret seg på ett år. 
Integrert GPS får oss ikke lenger til å heve øyenbrynene og Nokias nye Navigator har god konkurranse. 
Da snakker vi ikke bare om andre Nokiamodeller som 6220 classic, N78 eller N82 - se også opp for Sony Ericsson sin svært likt spesifiserte W760i! 

Men blant alle de telefonene vi nå har nevnt er 6210 Navigator den billigste, og alt i alt har den det viktigste på plass. 
Så får det heller være at den ikke imponerer oss på samme måte som forgjengeren gjorde da den kom ut - som også kostet tusen kroner mer dengang. 

Totalt sett har vi egentlig ikke så mye å være misfornøyd med, men i forhold til konkurrentene mangler den for eksempel et skikkelig godt kamera (6220 classic, N82) og WLAN (N78, N82). 

Batterilevetiden er heller ikke akkurat imponerende, men holder du deg unna for mye navigering vil du nok kunne klare deg noen dager uten lading med "vanlig" bruk av mobilen. 
Det kommer som alltid helt an på bruksmønster og det det er vanskelig å gi noe fasitsvar her. 

Det vi kanskje savner mest fra den gamle 6110 Navigator er gratis guidet navigasjon. 
Men kompasset er et greit tillegg for oss fotgjengere, og en femhundrelapp i året er kanskje ikke katastrofalt... mobiltelefoner varer jo uansett ikke evig. 

Så selv om det kan diskuteres om 6210 fortjener "Navigator"-stempelet er den en jevnt over god mobil, som karaktermessig ligger på vippepunktet - og ender opp med en svak femmer på terningen vår. 

Mobiltesten er et samarbeidsprosjekt mellom nettstedene DinSide Data, ITavisen og Dingz.no 
