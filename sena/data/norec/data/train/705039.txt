Stem Joshua tilbake!
I 2000 feide han alle andre Maijazz-artister av banen med en fabelaktig konsert i Stavangeren. 
Fredag kveld vendte han tilbake til det gamle bedehuset med den deilige akustikken — og leverte en nesten like god konsert. 

— It's a real pleasure to be back in Stavanger, forkynte den 36 år gamle amerikanske saksofonisten etter å ha unnagjort de tre første låtene. 

Allerede på det tidspunktet skjønte vi at det lå an til å bli nok en minneverdig opplevelse. 
For Redman er ikke bare en glitrende saksofonist: 
Han er også en stor kommunikator samt, uten å virke klengete påtrengende, en fremragende entertainer. 

I motsetning til Kurt Rosenwinkel noen dager tidligere samme sted, så forsøker Joshua Redman å bringe publikum inn i musikken. 
Han har et vidt og inviterende, ikke et trangt og ekskluderende uttrykk. 

Redman åpner dører inn til noen musikalske rom med fin utsikt. 
Og denne gangen åpnet han døra inn til jazzfunk-rommet og satte dessuten døra på gløtt inn til det feberhete jazzrockrommet. 

For denne gangen bråket han mer. 
Lyriske og melodisk søkende saksofonpartier fikk selskap av råere og mer blodsprengte rytmiske løp. 
Og fra Sam Yahels enorme elektriske keyboardkompleks kom rent ut saftige og tonesterke soli med sterk smak av syttitall samt velfungerende, men svært basiske bassfigurer. 
Noen ganger kunne man kanskje ha ønsket seg konsentrert bassist i bunn av lydbildet. 
Men det blir en smakssak. 

Jeff Ballard kompenserer dessuten det eventuelle savnet av en bassist med et organisk og piskende presist trommespill. 
Som på jazzfunkrockeren «Put it in your pocket»: 
En låt som fikk sin livepremiere i Stavangeren i går kveld. 

Og Joshua Redman så seg nødt til å mane til en viss edruelighet hos et beæret og applauderende publikum: 

Men det elastiske bandet til tross: 
Det er Joshua Redman som er stjernen. 
Iført sin lyse utenpåskjorte og mørke bukser spilte han med en følelsesmessig inderlighet som jeg savner hos veldig mange andre musikere. 

Og han spilte en blanding av gammelt og nytt stoff. 
Blant annet «The long way home» og en fascinerende ekkorsterk samt svært tempo- og temperaturvariert «News from the front» - begge hentet fra 2002-albumet «Elastic». 
I slutten av mai kommer oppfølgeralbumet «Momentum». 
Og fra dette albumet spilte kvartetten både nevnte «Put it in your pocket», tittelsporet «Momentum», «Shut your mouth» og «Double jeopardy». 

Stem ham tilbake! 

At 36-åringen har et lysende hode er det ingen tvil om. 
Joshua Redman skulle egentlig ha blitt jurist. 
Men han valgte saksofonen og musikerlivet i stedet. 
Det skal vi maijazzpublikummere være glad for. 

Jurister fins det nok av i en verden full av de snåleste søksmål. 
Saksofonisten Redman derimot tar kun én sak - men den fører han til gjengjeld med imponerende klarhet: 
Det bankende musikalske hjerte vs. All verdens tåpelige fabrikkmusikk, denne kvelden representert ved TV2s Idol-utsending. 

Og juryens dom er enstemmig: 
Det bankende musikalske hjertet vinner på alle punkter. 
Fabrikkmusikken dømmes til magnetisk utslettelse og et liv i det store stumme intet, hvor ingen karaokepip eller Idol-utsendinger når fram. 

Dermed gjenstår det bare å stemme Joshua Redman tilbake på, la oss si, 2008-versjonen av Maijazz. 
