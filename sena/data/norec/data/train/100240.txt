The Gutter Twins «Saturnalia»
(Sub Pop/Tuba) 

To mørkemenn-giganter kryper enda lenger inn i skyggene. 
Greg Dulli (Afghan Whigs, Twilight Singers) og Mark Lanegan (Screaming Trees, Queens Of The Stone Age) er ikke helt ukjent med dysterhet opp gjennom karrieren, både i musikalsk uttrykk og i sitt personlige liv. 
De har kjent hverandre og jobbet sammen i mange år, men først nå gir de ut en hel plate sammen. 

Ingen overraskelse da, at «Saturnalia» er en brutalt mørk og dronende reise inn i sjelens irrganger med et tonefølge som allerede har gitt dem merkelappen «de sataniske Everly Brothers». 
For de intrikate, men gode melodilinjene er aldri langt unna her, tross en desperat egg i uttrykket som bare kan skapes av kunstnere som selv har balansert på en slik tynn, tynn og skarp kant. 

Til dels storslåtte arrangementer levner ingen tid for lytteren til å slappe av og roe seg - her kverner låtene deg ned i en malstrøm hvor det dystre blir vakkert og redselen en venn. 
Dessuten er kontrasten mellom Lanegans gravkjellerstemme og Dullis atskillig lysere vokal et funn. 
Dette er en plate du ikke blir kvitt så fort - heldigvis! 

ANBEFALTE KJØP: 
«The Stations», «God's Children», «Circle The Fringes», «All Misery / Flowers» og «Bête Noire». 
