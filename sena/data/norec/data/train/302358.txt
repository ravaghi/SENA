En mann og hans synth
Oslo har fått en ny diskoprins. 

ALBUM: 
Det er på ingen måte tilfeldig at oslogutten Andre Bratten slipper debuten sin på Prins Thomas sitt selskap Full Pupp. 

Ikke bare har plata blitt til i nabostudioet hans, og dermed også Lindstrøm og Todd Terjes; «Be A Man You Ant» er i høyeste grad musikalsk beslektet med denne trioen av oslodiskoprodusenter. 

Analog synth 

Bevæpnet med en modulær synth han satte seg fore å utforske, har Bratten bygget opp et album der åpne lag av repetitive beats og boblende, korte melodimønstre ofte danner underlaget for mer vandrende synthlinjer. 

Tempoet og intensiteten er behersket, men disse instrumentalene blir aldri stillestående. 
Stadig beveger de seg sømløst videre; med en pitch- eller klangendring her, og et nytt element der. 

Spacedisco og house 

Bratten viser flere sjatteringer i løpet av «Be A Man You Ant». 

I tittelsporet og avsluttende «Links» befinner vi oss i seigt spacedisco-land, mens sprettent eggende «Libra» plukker opp energinivået et hakk. 
På veien stikker Air innom på «Stille Sortie», og «I Am Square» lukter på minimalhouse. 

Ikke minst er «Aegis» en rett ut nydelig sak, med sin glidende melodilinje over skalerende synth og en dempet, slepende beat. 
