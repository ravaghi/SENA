Plyndrer britisk pophistorie på beste vis
Soloalbum fra den tidligere Supergrass-trommisen. 

Danny Goffey: 
"Schtick" (Distiller/Border) 

Danny Goffey var trommeslager i Supergrass, med storhetstid på 90-tallet. 
De pakket sammen i 2010, og Goffey turnerte samme år med Babyshambles. 
Siden har han vært innom ulike prosjekter, inkludert soloalbumet "Take off your jacket & get into it" (2015) under navnet Vangoffey. 

44-åringen fra Eton har ikke verdens beste stemme, men det er vanskelig å mislike den erkebritiske popen. 
Åpningen "Let it happen" er Bowie anno "Let's dance". 
"Ancient text" er Clash med et budskap om å slutte å bruke religion som grunn til å drepe. 

På "Sick holiday" synger han som salige Ian Dury. 
Singlen "Buzzkiller", om gatevold, høres heller ikke ut som om den er lagd i dag, men definitivt som om den er made in England. 

Glamrocken på "I can't leave it alone" likeså. 
"Cosmic Bob" er fortellingen om en byoriginal i Oxford. 
"Television" låner fra Boomtown Rats, og The Specials speiler seg i "I am done (Trying to be young)". 
Pur pophistorie. 

Beste spor: 
"Sick holiday", "Cosmic Bob", "I can't leave it alone", "Televison". 
