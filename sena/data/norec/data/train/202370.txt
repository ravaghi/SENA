TEST:Opel Mokka på alle fire 

Opel er endelig på banen med en kompakt SUV. 
Hvordan står den seg mot konkurrentene? 

Opel har ikke vært med på SUV-leken til nå. 
Store og kostbare 
Antara har ikke hatt det som skal til for å lokke norske kjøpere, og vi ble heller ikke spesielt imponert da vi testet den for et drøyt år siden. 
Men Mokka er noe ganske annerledes. 

Med en lengde på 428 centimeter er Mokka ikke stor. 
Men den er faktisk på størrelse med mange andre i klassen, som Skoda Yeti og Mitsubishi ASX, for å nevne noen. 
Og slike biler har vært svært populære i Norge de siste årene. 

Flere versjoner 

Mokka kommer i en rekke versjoner hva gjelder drivlinjer. 
Her kan du lese mer om de ulike versjonene. 
Vi har tatt for oss 1.4T 4x4 – versjonen som kanskje virker å ha best sjanser på papiret. 
Denne koster fra 304.000 kroner med Enjoy utstyrsnivå. 
Vår testbil hadde høyeste utstyrsnivå, Cosmo, og kostet dermed fra 334.000 kroner. 

Ikke den største 

Mokkas begrensede ytre mål gjør at vi ikke snakker om den romsligste bilen i klassen. 
Plassutnyttelsen er heller ikke mer enn middels, så du finner jevnstore biler med merkbart bedre plass. 
Det gjelder både i baksetet og i bagasjerommet. 
Baksetet er ikke veldig godt egnet for storvokste, og bagasjerommet er med sine drøyt 350 liter på kanten av det akseptable for de som skal bruke den primært som familiebil. 

Til gjengjeld er interiøret pent og har god kvalitetsfølelse sammenlignet med konkurrentene. 
En del knapper er det, og betjeningen kunne vært enklere med et sentralisert multifunksjonshjul, men slikt må du regne med i denne klassen. 

Spenstig 

På veien føles Mokka ganske spenstig, og klart mer alert enn mange av konkurrentene. 
Dette er positivt for de som liker en litt livlig bil kombinert med svingete veier, men negativt for de som foretrekker litt mer rolig, storbilaktig oppførsel. 
Fjæringen er ikke direkte hard, men oppsettet heller mer mot den stramme siden. 
I tillegg reagerer Mokka ganske kjapt når du ber den gå inn i svingene, og balansen er langt fra så understyrt som det fort kan bli i en SUV som dette. 

Hva man foretrekker blir litt en smakssak, men det føles som mokka er hakket mindre enn en del andre i klassen på veien. 
Det bekreftes også av at akselavstanden er ganske beskjeden i Mokka – nærmere bestemt 256 centimeter. 
Mitsubishi ASX måler til sammenligning 267 centimeter mellom hjulparene. 
Komfortmessig er dette ikke heldig, men du lider ingen nød i Mokka uansett. 

Firehjulsdrift 

Firehjulsdriftsystemet fungerer helt greit, men virker noe enklere enn i en del av konkurrentene. 
Med det mener vi at følelsen av forhjulsdrift er litt mer påtakelig, og at bakhjulene virker litt tregere til å henge seg med på leken når det er glatt. 
Det resulterer i litt mer hjulspinn og hakket mindre underholdende oppførsel gjennom svingene. 
Der mange firehjulsdrevne biler svinger ut hekken ved kraftig gasspådrag, reagerer Mokka ofte med understyring, i alle fall med en gang før bakhjulene kobles mer inn. 

For fremkommeligheten har nok dette imidlertid mindre å si, selv om ujevn fordeling av kreftene aldri er noen fordel på glatta. 
Vi kom oss i alle fall lett frem selv i ganske mye snø i testperioden. 

Manuelt gir 

Med firehjulsdrift er det manuell girkasse som gjelder, og den fungerer meget bra med sine seks trinn. 
Sjaltingen går lett og utvekslingene er godt tilpasset både motoren og norske fartsgrenser. 

Passende motor 

Bensinmotoren gjør jobben på en god måte. 
140 hester og 200 newtonmeter er nok til å sette grei fart på bilen, og takket være turboladingen er kreftene tilgjengelige fra relativt lave turtall. 
0-100 kilometer i timen går på 9,9 sekunder, og det reflekterer opplevelsen av helt tilstrekkelig med krefter. 
Direkte sprek føles imidlertid bilen ikke, og vi syns nok at det finnes turbomotorer med en litt rappere følelse, men som en bruksmotor i en SUV gjør motoren likevel en god jobb. 

Forbruket ligger på 0,64 liter per mil og CO2-utslippet er 149 gram per kilometer. 
Det er helt greie tall, og faktisk bedre enn det den svakere 1,6-literen med kun forhjulsdrift bruker. 

Appellerende, men ikke mest fornuftig 

Vi uttalte første gang vi kjørte Mokka at det var gledelig at Opel endelig var på plass i segmentet. 
Det står vi ved etter denne testen. 
Mokka byr på litt mer stil og underholdningsfaktor enn mange av konkurrentene. 
Ulempen er først og fremst at de praktiske egenskapene ikke er like gode, samt at det finnes mer sofistikerte firehjulsdriftssystem. 
Er du primært ute etter en familiebil som ofte skal frakte 3-5 personer med deres bagasje, finnes det nok bedre alternativer. 

God pris 

Prisen er det imidlertid ikke så mye å si på. 
Det er ikke mange konkurrenter med sammenlignbare bensinmotorer, så det gjør det litt vanskelig å vurdere nivået. 
Men skuler man til dieselutgaven er denne absolutt fornuftig priset mot de rimeligste konkurrentene. 
Vi syns bensinutgaven er det beste valget, og den er i tillegg noen få tusenlapper billigere. 
