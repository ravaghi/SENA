Sondre Justad river både i hjertet og rockefoten
En helstøpt entertainer med nordlandsdialekt. 

Det skal innrømmes en viss forhåndsskepsis. 
Søte sanger om kjærlighet fra en 27 år gammel pophelt fra Nord-Norge. 
Et publikum i en utsolgt sal på USF bestående av minst 80 prosent jenter. 
Men heldigvis. 
Sondre Justad gjør alle fordommer til skamme. 
For lørdagens konsert i Røkeriet blir faktisk riktig bra. 
Både musikalsk og ikke minst underholdende. 

Han begynner konserten med «Fanga i en drøm» fra det siste albumet. 
Sceneteppet har ennå ikke falt, så hvor er Sondre Justad? 
Han står på galleriet bakerst i salen. 
En oppfinnsom liten vri som jeg ikke kan huske å ha opplevd i Røkeriet før. 

Men snart er han på scenen og «Fanga i en drøm» viser at mannen langt fra er den småtriste melankolikeren som en skulle tro etter å ha hørt platene hans. 

Her går det for full speed. 
Løper og hopper omkring, og det er ikke det minste rart at han må tørke svetten allerede etter andre låt. 
Så er det heller ikke noe å utsette på stemningen. 

Tekstene til Sondre Justad handler strengt tatt om tre ting. 
Mislykket kjærlighet, vellykket kjærlighet og jakten på kjærlighet. 
For hva annet finnes det, vil vel mange si. 

Men mannen har faktisk mer enn kjærlighet på hjertet, og en av sangene innledes med en liten tale om situasjonen i Syria. 
Sondre Justad er faktisk noe så sjeldent som en artist som tør å ha meninger. 
Tidligere har han også gått sterkt ut mot oljeboring i Lofoten der han kommer fra. 

Med bare to album på samvittigheten har han et begrenset utvalg låter å ta av, og temperaturen synker da også en tanke et stykke ut i konserten. 
Ikke alt materialet er like sterkt melodisk selv om det fremstår atskillig mer variert live enn på plate. 

Noen små uventede overraskelser på lur. 
Plutselig dukker han opp alene med gitar på et lite podium nesten helt bakerst i salen. 
«Tett inntil mæ» er en ekte lighterlåt der publikum synger av full hals mens de hever lyktene på mobiltelefonene sine over hodet. 

Neste sang fremføres på samme plass, men nå stående på toppen av stige. 
Før han lar seg bære på publikums armer tilbake til scenen. 

Det mest imponerende denne kvelden er entertaineren Sondre Justad. 
Rikelig med publikumsfrieri naturligvis, men det kommer fra hjertet. 
Ekte hel ved. 
Han blir ofte sammenlignet med svenske Håkan Hellstrøm, og det ikke uten grunn. 

I likhet med sistnevnte har også Justad et imponerende tett band i ryggen. 
Fem musikere som ikke gjør så mye av seg, men låter som en kule. 
Selvfølgelig er også lys og lydproduksjon upåklagelig. 

Han avslutter med «Tida vi bare va» fra det første albumet. 
Enda mer allsang og koselig stemning. 
Siste ekstranummer? 
Selvfølgelig gjennombruddslåten og radiosvisken «Riv i hjertet» komplett med allsang fra hele salen og konfettidryss over publikum. 

Om ganske nøyaktig to måneder er Sondre Justad tilbake på lørdagens Bergenfest. 
En skikkelig entertainer som det er god grunn til å få med seg. 
