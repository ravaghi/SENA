Apacer Audio Steno BP300
Det har skjedd mye siden ungdommene samlet seg på plenen og hygget seg med en sliten Kurér og en bunke singleplater. 
Vi har sjekket ut Audio Steno fra Apacer. 

Audio Steno er på størrelse med en lighter, og er både minneplugg, MP3-spiller og opptaker. 
Kapasiteten er på 128 MB, den har en USB-kontakt i den ene enden, et grafisk, lite display med bakgrunnsbelysning, og 6 knapper. 

Det følger med USB-skjøtekabel, hodetelefoner med bøyle til å henge oppå ørene, og tre forskjellige hetter til å dekke USB-kontakten. 
Hettene er i gulgrønn, sølv og gjennomskinnelig plast, mens selve spilleren er metallisk grønn med et lite gullskjær. 

I motsatt ende av USB-kontakten sitter minijacken til hodetelefonene. 

Den bruker ett batteri av vanlig AAA-type. 

Praktiske egenskaper 

Det følger ikke med noen programvare annet enn et lite nytteprogram til formattering. 
Det påstås at man skal bruke dette i stedet for å formattere den som en vanlig disk, men ikke hvorfor. 

Uansett dukker Audio Steno opp som en vanlig disk i Windows XP og det er bare å overføre MP3 eller WMA filer som til en hvilken som helst disk. 

Du kan legge filer i mapper, men i displayet på Stenoen vil du bare se filene inne i mappene, ikke selve mappene. 
Manøvreringen mellom låtene er altså på ett nivå. 

I displayet vises tittel-tag i MP3 filen. 
Men hvis denne er tom, kutter den filnavnet til en alfabetsuppe som kan være uforståelig. 

Opptak med den interne mikrofonen derimot, legges i en egen mappe kalt VOICE. 
Filene her blir nummerert etter hvert. 

Opptakene kan gjøres med 16KHz eller 44,1 KHz, og er beregnet på stemme. 
Vi snakker altmed andre ord om en slags diktafon, ikke en musikkopptaker. 

I bruk 

Audio Steno er meget enkel å bruke, og med gode hodetelefoner låter det helt kurant. 
Den liker ikke veldig lavohmige hodetelfoner, da vrenger den. 
De som følger med låter ok, men bøylen bak hodet og over ørene var vanskelige å få til å sitte i riktig vinkel på vårt hode. 
Derfor mistet vi en del bass. 

Det er fire forskjeliige EQ-settinger: Jazz/ Classic/ Pop/ Rock/ Normal 

Opptaksfunksjonen er veldig praktisk for intervjuer og møter, hvis det ikke er alt for mye støy i omgivelsene. 
Vi glemte den i opptak, liggende på stuebordet en ettermiddag, og kunne glede oss over 2 timers opptak av familiesurr i glimrende kvalitet. 

Overføring 

Overføringen fra PC målte vi til mellom 680 og 710 KB/sek. 
Det betyr i praksis at den bruker ca 7 sek på 5 MB, og 75 sek på 50 MB. 

Prisen er ikke så verst, vi har sett den til 800 kroner på nettet. 
Men prisene forandrer seg jo hele tiden... 

Norsk importør er Multimedia Ekspress 
