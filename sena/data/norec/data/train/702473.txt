Latinbelgisk Bourne
Utkledde amatørkranglere slåss i improviserte fattigmanns-arenaer mens en underbetalt gjeng afroamerikanere uten selvstendige ansiktsuttrykk hojer lojalt med pengesedler i hendene. 

En merkelig liten skuespiller som heter Dominiquie Vandenberg (har vært i Fremmedlegionen) spiller sportskjemper med hukommelsestap. 
Derfor vet han ikke at han egentlig er en 190 cm høy guvernør fra California og snakker som en Mel Brooks-komedie fra annen verdenskrig. 

Mannen er en Bourne. 
Men internminnet kan ikke være det eneste han tapte, for El Yanci er så dum at han alltid tar imot tre runders juling før han banker motstanderen. 
Han gir dessuten alle pengene til kirken, han ser jomfru Maria i blått Indiska-tøy, han har så mye ketchup i fjeset at NRK-programmet FBI ville ha forklart veksthemninga hans med ondarta konserveringsmidler. 

Her er mye fælt. 
De meksikanske gangsterne ser ut som dirty dancers fra natt til Hillevåg, og slagsmåla er forferdelige. 
Det er mulig at filmen vil tiltale sånne som bare tar drosje for å slåss i køen, men ellers er «Pit fighter» bare for profesjonelle behandlere og de som trener på å mislike mennesker. 

Det eneste interessante ved filmen er at belgieren Vandenberg faktisk var han som lærte Leonardo DiCaprio knivkamp i «Gangs of New York», for han har slåst med kniv i fullt alvor. 
I virkeligheten. 
