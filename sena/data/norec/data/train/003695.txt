Avatar Extended Collector's 6 Disc Edition
16 minutter bedre på Blu-ray! 

James Cameron har det med å forlenge sine filmer. 
Det har skjedd med både Aliens, The Abyss og Terminator 2: Judgment Day. 
Nå gjør han det samme i Avatar Extended Collector's 6 Disc Edition! 

De nye scenene forandrer ikke filmens form og innhold, men glir inn som utfyllende sekvenser som virker som om de alltid har vært der. 

Dermed har Blu-ray-utgaven av Avatar blitt nøyaktig 16 minutter mer imponerende enn kinoversjonen, selv uten 3D! 

Avsindig nydelig 

Det er nok mulig at Pandoras skjønnhet ikke kommer like godt frem på en flatskjerm i stua enn i 3d på et svært kinolerret. 
Men på Blu-ray har jeg i det minste mulighet til å studere detaljer på nytt. 

Billedkvaliteten er selvsagt perfekt, og jeg hadde nesten glemt hvor avsindig nydelig filmen er. 
Jeg ble nok en gang dratt inn i en fascinerende verden, med så mange fantastiske syn, at jeg også nå glemte at historien kanskje ikke er perfekt. 

James Cameron har alltid vært flinkere til å vise oss historier enn å fortelle dem. 

Et kvarter ekstra 

Du kan velge mellom tre versjoner av filmen på Blu-ray: kinoversjonen, den 10 minutter lengre nyutgivelsen, og en 16 minutter lengre extended cut. 

Jeg foretrekker den lengste versjonen, som må velges i menyen. 
Jeg har tid til et kvarter ekstra i sofakroken. 

Jeg har også tid til mye av ekstrastoffet, fordelt over to nye Blu-ray-disker. 
Hovedsaken er den 90 minutter lange dokumentaren Capturing Avatar, som forteller historien om hvordan filmen ble laget. 

Må applaudere 

Jeg visste jo at det meste av filmen ble laget ved hjelp av digital animasjon og såkalt performance capture. 
Men dokumentaren viser hvilket avsindig nybrottsarbeid som faktisk ligger bak Avatar. 

Cameron & co forteller åpenhjertig om det dype vannet de kastet seg ut på, og risikoen ved å satse på å fortelle en historie med verktøy som de måtte finne opp selv. 

De viser oss hvordan de gjorde det, men jeg skjønner egentlig fremdeles ikke hvordan de greide det. 
Man må bare applaudere jobben som er gjort! 

Savner kommentarspor 

Samtidig sitter jeg med en følelse av at ekstrastoffets fokus på teknologien overskygger filmens budskap. 
Det snakkes det lite om. 

Riktignok får vi se et program om James Camerons besøk til regnskogen i Amazonas, men jeg føler at det kanskje er med som et slags miljøalibi. 

Jeg savner også et kommentarspor til Avatar. 
Der kunne Cameron kanskje ha utdypet sitt syn på menneskehetens rasering av naturen i søket etter nye energiressurser. 

Fantastisk Blu-ray 

Men Avatar Extended Collector's 6 Disc Edition er uansett en fantastisk utgivelse! 
I tillegg til 3 Blu-ray-discer stappfull av ekstrastoff, får du også 3 DVD'er med de tre versjonene av filmen og et utvalg av det samme ekstrastoffet. 
Kjekt å ha! 

Men det spørs om de som ønsker den ypperste opplevelsen, bør vente til 3D-versjonen av Avatar kommer på Blu-ray. 

Den er allerede tilgjengelig om du kjøper et 3D-produkt fra et bestemt merke, men det er rimelig å anta at den slippes løs i løpet av 2011 
