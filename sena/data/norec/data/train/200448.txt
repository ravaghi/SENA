TEST: LG 55EA980W
Den råeste TV-en du kan kjøpe akkurat nå. 

Til tross for at vi har sett OLED-modeller på messer i flere år allerede, er det altså først nå vi pakker opp LGs buede OLED på kontoret. 
Forsinkelsene har altså vært mange, men nå er ventetiden endelig over. 

Vel, helt over skal vi ikke si at den er. 

For dette er tross alt en 55-tommers TV som i butikken vil koste deg et sted mellom 65 og 70.000 kroner. 
Det er en astronomisk sum vi ikke har sett siden flat-TV-enes inntog tidlig på 2000-tallet, og betyr at denne modellen bare blir med drømmen for de fleste av oss. 

Men hva er det vi går glipp av? 

Svaret er at du går glipp av MYE. 
OLED-teknologien kombinerer nemlig de beste egenskapene fra plasma- og LED-teknologien, og gir derfor et stort løft i bildekvaliteten. 
Sist, men ikke minst gjør OLED det mulig å lage skjermene både tynnere og i andre fasonger enn før. 
Her er det nemlig ingen bak- eller sidelys: 
Lyset skapes i hver piksel. 
Les mer om teknikken. 

Wow, for et førsteinntrykk 

At OLED kan gi tynne TVer vet de fleste, men det er ikke til å komme ifra at man blir litt satt ut når man konstaterer at den anorektiske skjermen ikke er mer enn 4 millimeter dyp. 

Det er rett og slett imponerende, og gir en umiddelbar MÅ-HA følelse til alle teknologi-interesserte med puls. 

Skjermen er også buet og leveres fastmontert i en glassaktig TV-fot som følger TV-fasongen. 
TV-foten fikk forøvrig en litt blandet mottagelse hos oss: 
Den opplevdes rett og slett ikke like elegant ut som resten av TV-en, men dette er jo en smakssak. 

TV-foten er også utstyrt med et par mikroskopiske høyttalere, som hver seg er på størrelsen med et kredittkort. 
Imponerende, men noe musikalsk underverk er de ikke. 

Hva er vitsen med buet skjerm? 

Både Samsung og LG skryter fælt av alle fordelene med buet skjerm, og stikkordet er en mer realistisk seeropplevelse fordi kurven i panelet skal gi mer dybde i bildet og dermed forsterke panoramainntrykket. 

I praksis er vi likevel ikke helt overbevist. 

En ting er at vi ikke har inntrykk av at 55-tommer er stort nok til at kurven gir noen bildemessig effekt. 
I tillegg er jo innsynsvinkelen på en OLED-skjerm uansett så rågod, at vi rett og slett ikke ser poenget: 
Her kan du faktisk stå helt på siden av TV-en og fortsatt få et bra bilde. 
(Prøv det på en LED-TV, og du vil forstå hvor stor utviklingen har vært...) 

En annen ting er at du heller ikke kan henge en buet OLED på veggen, den må altså stå på en TV-benk. 
Det kanskje viktigst minuset er likevel at buen i skjermen gjør at refleksene fra det svært blanke panelet blir ekstra tydelig. 
(Noe som også gjelder Samsungs buede alternativ.) 

Med andre ord: 
Det at TV-en har et buet panel er nok mer ett utrykk for at LG og Samsung vil vise hvor flinke de er, i stedet for å gi en veldig stor bildemessig gevinst. 
Sist, men ikke minst: 
Buen er med på gjør det tynne panelet litt sterkere. 

Personlig ville jeg antagelig gått for en helt flat versjon, men det er ene og alene på grunn av ønsket om å ha en så tynn TV hengende på veggen. 

Finesser og funksjoner 

Dette har vi ikke prioritert å teste i denne runden. 
Det er likevel ingen overraskelse at denne modellen har alt LG klarer å by på, og vi vet fra før at SmartTV-delen til LG er en av de aller beste på markedet med et rikt utvalg av apper. 

Vi liker også at LG her legger med to fjernkontroller. 
Det er en god ting, for selv om Magic Remoten fungerer godt til SmartTV-bruk, er den ikke like brukervennlig som vi skulle ønske. 
Da er det godt å ha en vanlig fjernkontroll med hurtigtaster i tillegg, og her er den altså på plass. 

Bildekvalitet 

I tillegg til at OLED-teknologien åpner for at TV-ene kan bli tynnere enn noen gang, er det selvsagt bildekvaliteten som er avgjørende. 

Og det er liten vits i å skjule det, for dette er rett og slett noe av det beste jeg har sett: 

Kontrastnivået er tilnærmet uendelig og sortnivået er lysår bedre enn hva selv de beste LED- og plasma-modellene klarer å hoste opp. 

Og bare for å gjøre det helt klart: 
Her trenger du heller ikke å bekymre deg for lyslekkasjer. 
Det finnes ikke på et OLED-panel. 

Effekten av det bunnløse sortnivået kan nesten ikke poengteres nok, for forskjellene mellom mørke og lyse scener gjør underverker for dynamikken og er også med på gi bildet en naturlig dybde. 

Vi synes dette er unødvendig av LG, for denne TV-en er så god at de burde stolt på at billedkvaliteten skinner, selv med mer edruelige innstillinger. 

Heldigvis er det enkelt å gjøre noe med: 
For å få et mer naturlig bilde er grunntipset nemlig å redusere kontrastnivået (vi gikk f.eks fra 100% til 75%), skarpheten og fargemetningen. 

Siden dette er en toppmodell får du selvsagt også flere bildemodi å velge mellom: 
THX-Kino-modusen er et godt utgangspunkt for dem som ikke vil rote i bildemenyen selv, for her er innstillingene låst. 
For de mer avanserte der ute er det i tillegg to ekspertmodi, der absolutt alt kan justeres, inkludert styrken på glidende overganger. 
Noe for enhver smak altså. 

Dette burde vært bedre 

I tillegg til prislappen er den største ulempen at panelet gir mye reflekser, så her er det fortsatt mye å gå på. 
Dessverre er dette en trend i tiden, og noe vi også ser på årets toppmodeller med 4K. 

Ja, selv Philips, som tidligere var best i klassen på matte overflater, har nå valgt å følge hopen med blanke skjermer. 
Vi synes det er en uting å se seg selv i skjermen, og håper på bedring til neste år. 

De mikroskopiske høyttalerne er heller ikke egnet til noe særlig mer enn å høre nyhetene på. 
Ja, sammenlignet med den gnistrende bildekvaliteten blir lydkvaliteten nesten komisk. 
Vi klarer likevel ikke å irritere oss så mye, for har du en TV i denne prisklassen har du antagelig råd til å ha et fett surroundanlegg tilkoblet også. 

Konklusjon 

Denne LG-modellen bekrefter det vi har visst lenge: 
OLED-teknologien er det mest imponerende som har skjedd TV-bransjen på svært mange år. 
For selv om den skyhøye oppløsningen du får med 4K-modellene er rå, ville vi selv valgt OLED tvert om det ikke hadde vært noen begrensninger i lommeboka. 

Ulempen er selvsagt at den koster alt for mye, og at vi vet at kombinasjonen av OLED med 4K-oppløsning ikke er langt unna. 
Klarer du å vente til neste år vil det være langt flere alternativer å velge mellom, noe som også bør gi mer levelige priser. 

Likevel: 
Har du råd kommer du garantert til å bli imponert. 

LG 55EA980W 
