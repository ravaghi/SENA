Cruises missil
«The Edge of Tomorrow» leker lett med dramaturgien til et krigsspill. 

FILM: 
Tenk deg «Groundhog Day» med romvesener, eller et krigsspill der du mellom trefningene må huske å legge merke til hva som er mellomnavnet til den pene jenta du jobber med, og hvor mange sukkerbiter hun bruker i kaffen. 

Legg på en 1. og 2. verdenskrig-parallell der amerikanere, briter og tyskere må befri Frankrike fra en utenomrjordisk invasjonsstyrke etter et slag ved Verdun, og du nærmer deg «The Edge of Tomorrow», et stykke glatt, proft, effektivt stykke underholdning med Tom Cruises velkjente actionheltprofil i forgrunnen og Doug Liman, ringreven bak klassikeren «The Bourne Identity», som general og trådtrekker. 

Som dataspill 

I den nært forestående fremtidskrigen jobber Cruises kommunikasjonsoffiser, Cage, med å overbevise publikum om at seieren er innen rekkevidde. 
Utsiktene blir brått mindre lystige når han arresteres for forsøk på å desertere og sendes til fronten, et blodig stykke fransk strand der han såvidt rekker å møte supersoldaten Rita (Emily Blunt) før han blir drept. 
Men så er han visst ikke død likevel. 

Omstendigheter gjør at Cage våkner opp og entrer slagmarken igjen og igjen. 
For hver gang blir han bedre til å manøvrere. 
Krigsfilmen får en dramatisk kurve som et dataspill, der du får prøve forskjellige innfallsvinkler på samme situasjon igjen og igjen. 
Her oppleves samme frustrasjon og brå mestringsfølelse med Cage som surrogat. 
Det fungerer. 

Kjapp og enkel 

«The Edge of Tomorrow» er ikke av «Bourne»-kaliber, til dét er den for kjapp og for enkel, men Liman legger for dagen noen av de samme gode egenskapene som da: 
Han er en rask, disiplinert forteller med en avgjørende evne til å tegne personligheter og relasjoner med raske, kontrollerte riss. 
Det er en fin, holdt humor i måten han lar publikum forstå, utfra Cages opptreden, hva han har lært i scener vi ikke har sett. 
Cruise vet hva han gjør og Blunt har en ballerinaaktig eleganse. 

I siste kvarter blir det fem klisjeer og femti romvesener for mye. 
Og jeg er ennå ikke sikker på om slutten henger på greip. 
Men om du tåler forvirringen etter filmen, vil du ha det gøy mens den varer. 
