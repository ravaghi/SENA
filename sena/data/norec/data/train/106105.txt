Rockefest til 360
Nå får også Xbox 360-spillere ta del i den overkule rockefesten «Guitar Hero II». 
Og det har blitt den beste versjonen av spillet til nå. 

Ved hjelp av en plastgitar, et lass med klassiske rockelåter og høy partyfaktor har «Guitar Hero» og oppfølgeren tatt Norge med storm. 

Og stormen ser på ingen måte ut til å dabbe av: 

Et «Guitar Hero»-spill er på vei til Wii og DS i år, og til sommeren kommer «Guitar Hero II: 80s Edition» til PS2. 
«Guitar Hero III» er ventet til flere plattformer mot slutten av året eller tidlig i 2008. 

Harmonix har på sin side nylig offentliggjort et samarbeid med MTV og Electronic Arts, «Rock Band», hvor du kan lage ditt eget band med en leadgitar, en bassgitar, trommer og vokal. 

Nå debuterer serien på Xbox 360, og selv om grunnstammen er bortimot identisk har denne versjonen nok nyheter til at vi snakker om den beste versjonen til nå: 

* Det mest åpenbare: 
Høyoppløselig grafikk og bredskjermformat passer konseptet svært godt. 

* Den nye, hvite gitaren er veldig tøff. 

* Poengsummen din kan lastes opp til rankinglister på Xbox Live. 

* 50 kule «achievements» gjør progresjonen i enspillerdelen enda morsommere. 

* 360-versjonen har et lite knippe eksklusive låter, inkludert «Life Wasted» (Pearl Jam), «Billion Dollar Babies» (Alice Cooper), «Dead!» (My Chemical Romance) og «The Trooper» (Iron Maiden). 

* Det er mulig å kjøpe mange av låtene fra det originale «Guitar Hero» over Xbox Live Marketplace. 
Tre slike pakker er lagt ut nå, og de koster 500 poeng hver. 

Har du ikke vært borti denne serien før, er det bare å løpe til butikken med en gang - som underholdningskonsept blir det ikke stort mer morsomt enn dette. 

Men det kunne ha vært enda bedre. 
Det er spesielt merkelig at spillet ikke inkluderer online multiplayer over Xbox Live - noe RedOctane har sagt de vil forsøke å få til i en oppdatering ved en senere anledning. 

Jeg kan dessuten ikke forstå hvorfor gitaren ikke er trådløs, noe som i utgangspunktet burde ha vært obligatorisk. 

Det er også litt vanskelig å opparbeide det samme entusiasmenivået de to PS2-spillene skapte, nyhetens interesse er ikke like rødglødende. 

Men det er farlig nære sekseren uansett. 
Og det sier alt om hvor ufattelig engasjerende og underholdende «Guitar Hero II» er. 

PS: 
Se hele låtlisten til Guitar Hero II og les mer om Xbox 360-versjonen her (Wikipedia) 
