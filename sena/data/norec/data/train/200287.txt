SOCOM II
Drømmer du fortsatt om å være med i spesialstyrker og rope tøffe, militære kommandoer? 
Med SOCOM 
II får du sjansen nok en gang, og det fungerer bedre enn noensinne. 

Det originale SOCOM-spillet (les vår test) var blant de første som utnyttet PlayStations online-muligheter til det fulle, og er fremdeles et populært spill. 
Det inneholdt også flere andre, nyskapende elementer, som for eksempel et system for stemmegjenkjenning som du kunne bruke til å ordre dine lagkamerater rundt. 

LES OGSÅ: 

Oppfølgeren er ikke noe dramatisk annerledes fra originalen, men har flere velkomne forbedringer. 
Premissen er lik: 
Du styrer en topptrent Navy Seals-soldat som følges av tre lagkamerater du kan gi ordre til. 
Spillet har en ganske omfattende og interessant enkeltspillerdel, samt selvsagt online-modusen. 
I enkeltspillerdelen gjelder det å snike seg gjennom 12 store brett og utføre varierte oppgaver for å ta knekken på en terroristgruppe. 
Sånn sett skiller ikke SOCOM seg dramatisk fra mange andre militære/spesialstyrke-spill vi har prøvd gjennom tidene, men det er faktisk overraskende bra gjennomført. 

Deilig styring 

Først og fremst har spillet et utrolig intuitivt og enkelt kontrollsystem. 
De analoge stikkene brukes til å bevege karakteren og kameraet, retningstastene brukes til å bytte mellom første- og tredjepersonsperspektiv, og det finnes dedikerte knapper til å skifte stilling og hoppe. 
Det fungerer utmerket, og et saktegående spill som SOCOM trenger et godt kontrollsystem. 

For å få den riktige, taktiske spillbarheten, er du nødt til å kunne gi ordre til dine lagkamerater. 
Dette bruker du stemmekommunikasjon til, og SOCOM II har et fantastisk system for dette. 
Du roper ut kommandoer i mikrofonen, og dine medsoldater gjør det du ber dem om. 
Det er fremdeles svært gøy å be gutta "fire at will" og få et umiddelbart respons. 
Du må bare huske å snakke engelsk, og være tydelig. 
Det skjedde en del ganger at soldatene misforstod våre ordre fordi vi snakket for lavt. 
Blir det for komplisert, kan du alltids gi ordre på en mer tradisjonell måte, ved å bruke menyer. 

Enkeltspillerdelen er uten tvil blitt mer spennende og gjennomført enn tilfellet var i det første spillet. 
Den kunstige intelligensen til medsoldatene er langt bedre, og fiendene oppfører seg også mer realistisk. 
Men det er brettene som skal ha æren for at det er moro å spille SOCOM II alene, for designen på disse er ofte imponerende bra, med en flyt vi sjeldent har sett maken til. 
Oppdragene er lettforståelige og målene er tydelige, og det er ikke ofte vi ble sittende fast. 
Men det er ett problem: 
Spillet har ingen lagringspunkter underveis, noe som gjør det unødvendig vanskelig. 
Det går an å argumentere for at dette gjør spillet mer realistisk, men faktum er at det blir frustrerende å begynne på nytt hver gang du dør. 

Endringer på nett 

Flerspillerdelen har også gjennomgått flere forbedringer. 
Det er 22 brett med, 12 av disse er helt nye og resten er forbedrede versjoner av gamle brett. 
Det er også to nye spillmoduser med, og utviklerne har tatt flere steg for å løse juksingen som var så omfattende i den første utgaven av SOCOM. 

Det er liten tvil om at spillbarheten er blitt dramatisk oppjustert, og heldigvis tok utviklerne Zipper seg også tid til å forbedre grafikken. 
Det første spillet var ganske middelmådig visuelt, og vi ble virkelig overrasket over hvor bra oppfølgeren ser ut. 
Brettene er store og åpne, og det er massevis av vegetasjon du kan bruke for å gjemme deg. 
Væreffektene som vind og regn gjør det hele enda mer realistisk, og teksturene, animasjonene og spesialeffektene er detaljerte og skarpe. 
Det finnes nok penere spill på PS2, men SOCOM II er absolutt mer enn godkjent. 

Totalinntrykket er at SOCOM II er blitt et svært kompetent taktisk skytespill. 
Den første utgaven var underholdende nok, men oppfølgeren kan absolutt konkurrere med klassikere som Rainbow Six eller Ghost Recon. 
Både enkeltspiller- og flerspillerdelen er meget godt gjennomført, grafikken er svært bra og kontrollen fungerer perfekt. 
Det krever litt tålmodighet å bli flink i SOCOM II, men det er verdt det. 

Mer nyttig fra DinSide Data: 
