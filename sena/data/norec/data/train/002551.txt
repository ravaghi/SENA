Hits for metalkids
Kynisk og konstruert, jada. 
Men amerikanerne i Of Mice & Men har laget en overraskende god plate av suksessplanene sine. 

Det er kanskje ikke så synlig i mainstream-pressen, men rent kommersielt sett skjer det store ting i metalverdenen. 
Avenged Sevenfold toppet albumlistene i både USA og UK i fjor med Hail To The King og solgte ut Oslo Spektrum, Bring Me The Horizon turnerer arenaer i hjemlandet England og får radiospilling her og der, og et tilsynelatende ukjent band som Of Mice & Men gikk nylig inn på 4. plass hjemme i USA med Restoring Force. 

I en metalsfære hvor ekthet er den mest gangbare valutaen, får da band som Of Mice & Men heller ikke mange godord kastet etter seg i kommentarfelt og forum. 
For vi snakker tross alt om et band som er en avstikker av Attack! 
Attack! 
(ekthetsrefleks eller ikke, et av tidenes verste band) og virker skreddersydd for suksess mer enn et genuint ønske om å skape noe for historiebøkene. 

Men av og til er det helt greit med konstruert musikk, også i metal. 
Restoring Force låter moderne som Parkway Drive (australsk band som står i kø for å ta over for In Flames som festivalslager), veloljet som Lamb of God anno Sacrament, og med tydelige hint mot Slipknots tidlige nu metal-aggresjon. 
For ikke å snakke om sjelevrengingen Jonathan Davis gjorde på tidlige Korn-plater. 
Davis' ufiltrerte homofobi og selvdestruktive aggresjon i i "You can suck my dick and fuckin like it" er riktignok byttet ut med mer sensurvennlige "You make me sick, just go away" - man skal ikke støte noen av sine kristne fans på veien til toppsjiktet av Billboard-listen. 

Utgangspunktet er altså kynisk og kanskje servilt, men musikalsk sett har Restoring Force noen virkelige høydepunkter. 
"Bones Exposed" og "Glass Hearts" sitter like hardt som body slams i en NFL.kamp, "Feels Like Forever" er den melodiøse metallåten som kan få rockeradiospilling, og nevnte "You Make Me Sick" blir nok en festivalslager på Warped Tour. 

Med sine 38 minutter fremstår Restoring Force trimmet for det slappeste fettet, og ender opp som et velfundert forsøk på å rykke opp blant metalens mest suksessfulle. 
Of Mice & Men blir aldri noe Bring Me The Horizon - der snakker vi om et band som baner vei i stedet for å surfe i kjølvannet - men gode håndverkere er de jommen blitt. 

Restoring Force kan du høre i sin helhet her 
