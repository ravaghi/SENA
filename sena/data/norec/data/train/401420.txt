Anmeldelse av «Tarjei»:Sprikende scener om sorg 

Tyra Tønnessen har laget en god dramatisering av Helga Flatlands romantrilogi om sorgen etter tre drepte soldater. 
Likevel er Tarjei like sprikende som gripende. 

Tre norske soldater, alle fra samme bygd, blir drept i en veibombe i Afghanistan. 
Dette er starten på Helga Flatlands romantrilogi Bli hvis du kan, og fortsettelsen er vond og eksistensiell: 
Hva reiste de fra? 
Hvem er de som sitter igjen? 
Kan det enorme tomrommet etter eksplosjonen fylles av noe i det hele tatt? 

Romanene følger to av de tre soldatenes omgangskrets gjennom fem år, og veksler synsvinkel og målform etter hvem som forteller. 
Tyra Tønnessen har valgt bare en av soldatene, Tarjei, men følger ellers trilogiens struktur. 

Seks mennesker, fem år og 600 sider, får plass på 95 minutter. 
Det går i et durabelig tempo. 
Noen ganger for fort, men gjennomgående er det interessant, spennende og nesten morsomt. 
Samtidig sitter man igjen med en følelse av at regissøren hadde litt større ambisjoner for både komedien og tragedien i materialet. 

En skald for 2010-tallet 

Tyra Tønnessen har i likhet med Flatland vokst frem som en av 2010-tallets største skalder. 
Med Påfuglen lagde hun en forrykende og smart musikal om dilemmaet rundt fattig og rik. 
I Julemiddag improviserte ensemblet frem 100 år med norsk julefeiring, og fikk samtidig sagt masse om hva det vil si å være en familie. 
I Slottet av Kafka og Skråninga av Tiller satt hun en ny standard for fysisk teater, ved å få skuespillerne til å improvisere frem egne bevegelser. 

Jeg skulle ønske denne forestillingen hadde like høye ambisjoner. 
Men i Tarjei virker det som at Tønnessens hensikt først og fremst er å gjenfortelle Flatlands verk for scenen. 
Det har hun imidlertid klart. 

Jord, kister og melodrama 

De syv skuespillerne skinner, og Leiko Fuseyas scenografi har rom for både lek og tragedie. 
Fem kister med jord, ett hull i gulvet og en gravstein på høykant. 
Skuespillerne bruker jorden som lekeplass med steiner og leketraktorer, eller de graver seg bokstavelig talt ned i sorgen. 

Ofte er dette fine bilder, som når telefonen med dødsbudskapet bare er en neve jord eller moren Karin (Liv Bernhoft Osa) med et stille hyl dykker ned i jordkisten. 

Andre ganger blir symbolismen banal. 
Tarjei (John Emil Jørgensrud) ligger for eksempel død på scenen gjennom halve forestillingen, før han forsvinner ned i graven og under scenegulvet. 
I slike øyeblikk er Tarjei farlig nær det melodramatiske, og det undrer meg at Tønnessen ikke balanserer den dødes fravær og nærvær på en smartere måte. 

Små øyeblikk som griper 

Liv Bernhoft Osa, Nils Johnson og Kjersti Tveterås vokser inn i rollene som mor, far og søster. 
De sitter på hver sine kister, og aldri skal de møtes som en familie. 
Kanskje ikke før Karin er utro, Hallvard får kreft og det blir bestemt at Julie skal ta gården videre. 

Det er i disse små øyeblikkene mot slutten, når sorgen er i ferd med å gå over i en ny form, at dette blir en forestilling som virkelig griper. 

Det samme kan man si om Tone Danielsens lege Ragnhild. 
Hun sitter på sin egen jordhaug, og må småløpe inn i familien med sine hjelpeløse visdomsord. 
Når Ragnhild skjønner at hun ikke er den gode legen hun trodde hun var, skaper Danielsen et tvers gjennom gripende teaterøyeblikk. 

Kunne vært mer leken 

Men det er i den aller minste rollen at jeg aner at Tarjei kunne blitt noe mer enn hva det er: 
Debutanten Olavus Frostad Udbye spiller soldatkamerat, kuer og hjort med en tydelig fysisk presisjon. 
Hele hans scenetid er som en slags dans, som glir inn og ut av karakterer og situasjoner. 
Jeg skulle ønske at resten av forestillingen var like leken og dynamisk, og kanskje var det dit Tønnessen egentlig ville. 

Isteden har hun gitt oss en sprikende, men også gripende, teatral bearbeidelse av 600 sider samtidslitteratur. 
