Betydelig kjoleparade
Mye prakt, lite drama rundt britenes store dronning. 

HANDLER OM: 
London 1837. 
Victoria (17) skal bli den nye dronningen. 
Hennes onkel, kong William er døende. 
Sterke krefter drar i alle retninger; et monarkskifte på denne tiden handler først og fremst om ulike maktgrupperinger som forsøker å posisjonere seg. 
I dette sammensuriet skal tenåringen Victoria ikke bare bli dronning. 
Like viktig - den pågående maktkampen - er også den fremtidige maken hun skal gifte seg med... 

DOM: 
Historien forandrer seg lite; man vet jo sånn noenlunde hva som skal skje. 
Men, selvfølgelig, det er jo interessant å se en filmtolkning av den unge kvinnen som ble en av Storbritannias mektigste, viljesterke og lengstlevende monarker - og det som formet henne. 

For royalt interesserte, er dette derfor et must. 
Ikke helt uinteressant er det at på produsentsiden finner man folk som Sarah Ferguson, selveste grevinnen av York, og filmbuffen Martin Scorsese. 

Problemet blir likevel, i denne filmen, at de formelle rammene, det stive sermoniellet, den offisielle historie, legger også sterke bånd på mulighetene til å lage en virkelig engasjerende film. 

Det blir, så å si, lite pomp og mye prakt. 
