Barn eller ikke barn – det er spørsmålet
BOK: 
Engasjert, men kvernende om valget mellom barn og skriving. 

Sheila Heti: 
Morskap. 
Roman. 
Oversatt av Johanne Fronth-Nygren. 
312 sider. 
Gyldendal. 

Den kanadiske forfatteren Sheila Hetis (f. 1976) første bok på norsk, «Hvordan bør et menneske være?» (2014), etterlot ingen tvil om at vi sto overfor en selvbiografisk roman basert på en blanding av faktisk og fiktivt. 
Slektskapet mellom den skilte, jødiskættede jeg-fortelleren Sheila, en forfatter fra Toronto, og dikteren med samme navn og bakgrunn var åpenbart. 

I «Morskap» er jeg-fortelleren navnløs, men igjen har vi å gjøre med tidstypisk virkelighetsdiktning. 
For hovedkarakteren er fortsatt en skilt, frisinnet forfatter av jødisk ætt bosatt i Toronto, nå sammen med sin juristkjæreste Miles, også han skilt, men med en liten datter. 

Innledningsvis er jeg-fortelleren trettiseks år gammel, ikke fremmed for å bli «stein» eller ha trekantsex, og mens hun nærmer seg førti, baler hun med grubleteksten «Morskap». 
Med stor energi, ærlig og selvopptatt og kvernende, reflekterer hun igjen og igjen over det som for henne er det viktigste spørsmålet i livet - om hun skal få barn eller ikke. 

Svaret hun kommer fram til, bør ikke røpes, men hun har tidligere fått utført en abort, satt inn spiral og brukt p- og angrepiller. 
At den biologiske klokken nå endrer situasjonen, gjør at hun i tillegg til å satse videre på forfatterkarrieren søker samlivsråd hos andre: 
Miles, moren, venninner, en spåkone, en tarotkortleser, mynter knyttet til et kinesisk spådomssystem - alle spiller en rolle på vegen mot det som for henne bør bli et definitivt svar om et eventuelt «morskap». 

Teksten har en egentone som rommer både alvor og humor. 
Og jeg har ikke problemer med å innse at de mange gjennomgripende, spådomsstyrte dialogene der fortellerens spørsmål besvares med enten ja eller nei, ofte har en perspektivskapende virkning. 
Dessuten sier møtene med venninner som har barn, noe om de sosiale kravene som settes til en barnløs kvinne. 
Samlivet med Miles skildres sensuelt, inderlig og røft, preget som det er av både krangling, sex og omsorg, sjalusi og sinne. 

Men tankene for og mot det å bli gravid, blir til slutt for mange og hektiske, slik også fortellerens gråtetokter og drømmer blir det. 
Ellers blir savnet av en stram dramaturgi knyttet til et tydelig plott, påtrengende. 
Teksten får ofte et anekdotisk preg uten dramatisk snert. 
Det episke drivet i fortellingen mangler. 

Mest grepet blir jeg av den jødiske familiehistorien som vokser fram underveis. 
Særlig gjør portrettene som den skrivende forfatteren gir av sin mormor og mor, et sterkt inntrykk. 
De tar opp i seg Holocaust og kjærlighet, graviditet, fødsel og en skrivekunst som avslutningsvis får hennes strenge, pensjonerte legemor til å utbryte: 
«Det er magisk!». 
Her griper fortelleren fatt i et stoff som peker utover det private og selvsentrerte. 

Den norske oversetteren ser ut til å ha truffet den litt rappe og lekne språktonen til Sheila Heti godt. 
