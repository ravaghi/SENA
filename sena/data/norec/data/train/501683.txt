Når fakta blir kraftlause
Kan det seiast noko om flyktningkatastrofen i Middelhavet som ikkje berre gjer oss meir likegyldige? 

For den som vil vita, er det ingen mangel på informasjon om det store dramaet som dei siste åra har utspela seg i Middelhavet. 
Hundretusenvis har lagt ut på den farefulle ferda frå Afrika til Europa. 
Uhyggeleg mange av dei har aldri kome fram. 

Krig, fattigdom og politisk undertrykking i heimlanda til flyktningane er vel dokumentert. 
Det same er den kyniske aktiviteten til menneskesmuglarane og det veksande framandhatet som møter flyktningane i Europa. 
Kan endå ei bok om dette temaet gjera ein forskjell? 
Eller vil ho berre gjera oss endå meir immune og avmektige i møtet med dei sterke bileta og dei grufulle skildringane? 

Den italienske journalisten Alessandro Leogrande er inne på slike tankar når han i boka si siterer frå ein tale som pave Frans i 2013 heldt på Lampedusa, øya der så mange flyktningar har kome i land: 
«I den globaliserte verda har vi hamna i ei globalisert likegyldigheit. 
Vi er blitt vane med lidinga til nesten vår, den handlar ikkje om oss, den interesserer oss ikkje, den er ikkje vår sak.» 

Om det er slik, korleis kjem ein vidare? 
Når fakta, ispedd moralsk patos og forsøk på forklaringar ikkje lenger ser ut til å ha gjennomslagskraft, anna enn i korte stemningsbølgjer utløyste av eit hjarteskjerande bilete? 

Alessandro Leogrande insisterer på at det framleis er viktig å fortelja. 
Og han gjer det betre enn dei fleste. 
Han lar oss møta ei rekkje av flyktningane, nøkternt og utan glorifisering. 
Opplevingane og tankane deira får lov til å tala for seg sjølve. 
Innimellom deler han sine refleksjonar, spørjande meir enn allvitande: 
«Det er nødvendig å sette seg ned rundt eit bål og lytte til historiene til dei som har lyst til å fortelje, slik alle reisande har gjort gjennom alle tider.» 

Leogrande gir oss også ein bakgrunn for menneskestraumen nordover, spesielt frå eitt land, den tidlegare italienske kolonien Eritrea. 
Det var eit land som mange sette store voner til då det i 1993 vart sjølvstendig etter mange års krig mot anneksjonsmakta Etiopia. 
Men det gjekk som så ofte før, fridomsheltane vart tyrannar. 
I dag har Eritrea eit av dei mest undertrykkjande regima i verda. 
Tortur og drap er sett i system, og landet er i realiteten omgjort til ein einaste stor militærleir der menn og kvinner når som helst kan bli innkalla til teneste på ubestemt tid. 

Gjennom den tidlegare geriljasoldaten Gabriel, nå emigrant i Italia, fortel Leogrande den tragiske historia om endå ein revolusjon som svikta. 
Det endar med at Gabriel, opprørssoldaten som ville skapa eit nytt Eritrea, viser Leogrande noko av det kjæraste han har, bunker med italienskspråklege eritreiske aviser frå 1940- og 1960-åra med stoff om sport og film frå den gamle kolonimakta. 

Nostalgien er eit freistande forsvarsverk både her og der. 
Samstundes gjer den uskuldige historia om Gabriel sine aviser kanskje det sterkaste inntrykket av alle, fordi han til dei gradar bryt med stereotypiane og dei utmattande valdsskildringane og viser oss kor enkelt, og samstundes samansett, mennesket kan vera. 

Slikt skaper identifikasjon, og jamvel solidaritet. 

Eg liker ikkje å skriva det, men med alle sine journalistiske kvalitetar etterlet Alessandro Leogrande meg med ei kjensle av resignasjon. 
Sant nok finst det ingen enkle svar på kva som må gjerast. 
Og som reporter er det hans jobb å få fram sanninga, slik at folk kan forstå det samtidsdramaet dei lever i. 
Men han innser at det ikkje er nok. 
Det er ikkje, skriv han til slutt, «den enorme brutaliteten som bringar oss ut av fatning, men det faktum at vi ikkje klarer å gripe inn og stoppe den, også når vi forstår den fullt ut.» 

For flyktningane er grensa konkret, eit hinder som dei vil ofra livet for å kryssa, i eit ofte illusorisk håp om at det er betre på den andre sida. 
For oss andre, enn så lenge på den rike sida, har det bygt seg opp meir uhandgripelege og uforståelege grenser, dei som hindrar rasjonell politisk handling og dermed banar veg for avmakt, frykt og hat. 
Dei er vanskelegare å skildra med reporterens verktøy. 
Men ikkje mindre nødvendig. 

Kristin Sørsdal, kjend som omsetjar av Elena Ferrantes Napoli-kvartett, har også denne gongen gjort eit framifrå arbeid. 
Eg kan ikkje italiensk, men eg vil tru at den rike og moderne nynorsken hennar yter forfattaren rettferd. 
