Megakalkun fra Megadeth
Dave Mustaine er på kollisjonskurs på bandets fjortende album. 

ALBUM: 
Få skriver bedre melodiøs thrash enn Dave Mustaine når han er i form. 
«United Abominations» og «Endgame» er to fine eksempler fra nyere tid. 

Nå er Mustaine klar med sin fjortende, «Super Collider». 
Dessverre er dette minst tre skritt i feil retning. 
Det starter OK med «Kingmaker», en klassisk gyngende thrashrocker i gate med «Sleepwalker», fremført på sedvanlig Mustaine-innbitt vis med riffhånden godt limt oppå Shawn Drover sitt rullende trommespill. 

Men så ramler prosjektet utfor kanten, som de så fint eksemplifiserer med grusomme «Off the Edge». 
Det handler mest om funky og dårlig anlagt radiorock med kjipe refreng og dvaske, tannløse riff. 

Noen husker kanskje den eksperimentelle fadesen «Risk»? 
Det var åpenbart mer der den kom fra. 
I «The Blackest Crow» roter bandet seg bort i køntriland uten at det låter interessant eller nyskapende. 
Veldig synd, all den tid vi vet hva som bor i bandet når de trykker på de riktige knappene. 
