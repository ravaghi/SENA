Vellykket elbil fra Kia:Soul EV 

Kia kommer sent, men de kommer godt. 
Soul EV er et gjennomarbeidet produkt. 

Kia Soul EV er klar for det norske elbil-publikummet og nå har vi omsider testkjørt den. 
Den entrer markedet i to versjoner og er temmelig velutstyrt i utgangspunktet. 

Prisene er 199.900 kroner for «Classic»-utgaven og 229.900 for «Exclusive». 
Og best garantiforhold blant elbilene: 7 år på både batteriene og resten av bilen. 
(Priser er oppgitt «levert Drammen»). 
Mer om utstyrspakkene lenger ned i artikkelen. 

Kia Soul EV utfordrer helt klart både VW e-Golf og Nissan Leaf. 

Også vinterkjørt 

Denne bilen kjørte vi faktisk første gang før den var avduket for publikum - ja, faktisk før den var helt ferdigutviklet. 
Det som imponerte oss var at Kia tok sjansen på å la oss prøve den kommende elbilen første gang under svært vinterlige forhold - med temperaturer under 20 minusgrader. 

Vi kunne konstatere at bilen taklet forholdene riktig så bra - egentlig ingen overraskelse i og med at produsenten ellers nok ikke ville ha invitert oss opp til Nord-Sverige for den uvanlige førpremièren. 

Norsk innflytelse 

Det er for øvrig verdt å merke seg at det sørkoreanske hovedkontoret til Kia hadde fått med seg den usedvanlig sterke posisjonen til elbiler i Norge, dermed har de også aktivt dratt den norske avdelingen med inn i utviklingsarbeidet av bilen. 

Et av de mest synlige resultatene er at bilen ikke bare er tilgjengelig i de typiske «elbil-fargene» som elektrisk blått eller isgrønt/hvitt, men også for eksempel i sort/rødt og grått. 

Så har det gått både votter og sommer - og vi begynte å se utålmodig frem til å prøve den ferdige bilen. 

Nå er det alvor 

Soul EV er Kias første elektriske bil for eksportmarkedet, og Soul EV er ikke bare en konkurrent til Volkswagen e-Golf og Nissan Leaf, den er en SVÆRT seriøs konkurrent. 
Den er for øvrig basert på den gode og europeisk-utviklede plattformen til nyeste generasjon Kia cee'd. 

Bilen har en svært slående design, egnet til å skape diskusjoner. 
Vi for vår del synes den ser tøff ut, med et litt SUV-inspirert oppsyn og det er ingen tvil om at den er praktisk. 
Til tross for at bilen er en god del kortere enn Nissan Leaf, har den faktisk hakket bedre plass i kupéen. 
Bagasjerommet er imidlertid mindre - derimot har det stor lastebredde og er praktisk utformet. 

Ikke kjipt likevel 

Interiøret ellers er oversiktlig og luftig, man har godt utsyn til alle kanter og sittestillingen er relativt høy. 
Betjeningsfunksjonene fremstår ryddig og ergonomisk plassert. 
Det er litt snodig at interiøret ved første øyekast kan se litt billig/kjipt ut, for i praksis virker materialkvaliteten helt på det jevne og generelt kvalitetsinntrykk bra med presise sammenføyninger og fravær av ulyder - vi kjørte et eksemplar som allerede hadde gått relativt langt med ganske intensiv kjøring av Kias folk. 

Materialene i interiøret er for øvrig i stor grad såkalte bio-materialer - altså fremstilt uten bruk av petroleumsprodukter. 

God å kjøre 

Kia Soul EV er blitt utviklet som elbil fra start, samtidig med sitt fossilmotoriserte søsken, Soul (vår test her). 
Den har i forhold til denne et lavere tyngdepunkt, som gir den enda mer betryggende kjøreegenskaper. 

I det hele tatt ble vi positivt overrasket over hvor velkjørende denne bilen er; lett understyrende, forutsigbare kjøreegenskaper og god stabilitet kombinert med en frisk svingvillighet og ganske så presis styring. 

Komfortabel 

Samtidig er komfortnivået mer enn kurant og lydnivået gjennomgående lavt. 
Som sagt: 
Bilen bærer preg av å være et grundig forberedt og gjennomarbeidet produkt. 

Ytelsesmessig ligger den svært nær sine konkurrenter VW e-Golf og Nissan Leaf. 
Det betyr at den er særs kvikk fra start og har gjennomgående bra med drakraft. 
0 - 100 på 11,4 sekunder er bra nok og på det jevne i klassen. 

111 hester 

Soul EV er motorisert med en 81,4 kw elektrisk motor (tilsvarer 111 hestekrefter). 
Batteripakken har en kapasitet på 27 kWt, det er mer enn både Leaf og e-Golf og har gjort det mulig å få 212 kilometer rekkevidde i europeisk kjøresyklus (NEDC), 

To ladeporter i fronten gjør det enkelt å lade både med 240-volts stikkontakt og CHAdeMo hurtiglader, sistnevnte vil ha ladetid på cirka 33 minutter opp til 80 prosent, en time på semi-hurtiglader. 
Soul EV leveres i starten med Type 1-kontakt - man trenger altså en overgang for å lade fra Type 2-ladere. 

Ulike nivåer 

Batteripakken, som er en 360-volts litiumion polymer-pakke, består av 96 celler. 
Den er, som hos de fleste konkurrentene, plassert under gulvet og stjeler ikke plass fra kupéen. 
For å maksimere effektivitet og rekkevidde kan man velge ulike kjøremodus; «Drive» eller «Brake» i Eco-modus «Off» eller «On», hvor «Brake» i såkalt Eco-modus «On» regenererer mest energi (B'en på girspaken). 

Som seg hør og bør for en moderne elbil er Soul EV utstyrt med en virtuell motorlyd under 40 km/t og ved rygging. 
Dette selvsagt med tanke på fotgjengernes sikkerhet, da en elbil nesten ikke høres ved lave hastigheter. 

Energieffektiv 

Standard utstyr på Soul EV inkluderer navigasjon, ryggekamera, Bluetooth håndfri-system, elektriske vinduer, fartsholder, 6.6 kilowatts lader og et spesielt såkalt HVAC system som trekker minimalt med energi. 
Dette systemet testet vi i Sverige, og kan skrive under på at det er effektivt. 
Det gir raskt varm kupé om vinteren. 

Blant annet benyttes varmepumpe (Exclusive-versjonen), og - om man ønsker det - individuell styring av varme kun mot fører. 
Den kalles «Driver only»-funksjonen, og stenger luftstrøm til passasjersiden. 
Man kan også tidsinnstille forhånds-oppvarming av bilen mens den lader. 

Mye informasjon tilgjengelig 

Soul EV får også en spesialversjon av Kias infotainment-system. 

Den gir informasjon som er nyttig for føreren om rekkevidde, batteristatus og nærliggende ladestasjoner. 

En av de beste 

Alt i alt anser vi at Kia Soul EV har mye for å lykkes i Norge. 
Prisene og utstyret er konkurransedyktige og bilen har like gode ytelser som de beste i klassen - vi holder naturligvis Tesla utenfor i denne sammenligningen. 
Vi har startet en lengre testperiode for å evaluere rekkevidden og inntrykket vårt så langt er at Soul EV ligger helt i tetsjiktet på det området. 
På seneste week-end tur i helt normale hastigheter både på motorvei og andre veier, en relativt god og varm septemberdag, gjensto 44 kilometer beregnet rekkevidde etter 130 tilbakelagte kilometer - det er faktisk riktig så bra når man ikke har gjort den minste innsats for å kjøre økonomisk. 

Kia har ambisjoner om å selge 550 biler ut 2014 og 2.000 i løpet av 2015. 
Hvis det ikke skjer noen dramatiske endringer i rammebetingelsene for elbiler - og det ligger det ikke an til - burde de ikke ha problemer med å nå målene sine. 
