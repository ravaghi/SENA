Magiske «Macbeth»
Drama 

Frankrike/Storbritannia 2015 

Regi: 
Justin Kurzel 

Manus: Jacob Koskoff, Michael Lesslie, Todd Louiso 

Musikk: 
JedKurzel 

Skuespillere: 
Michael Fassbender, Marion Cotillard, DavidThewlis, Elizabeth Debicki, Jack Reynor, Sean Harris, PaddyConsidine, David Hayman 

Aldersgrense: 
15 år 

«Macbeth» (1606) er et av Shakespeares korteste og mest populære skuespill, og er like relevant og kraftfullt i dag. 
Etter et slag mellom Skottland og Norge/Irland som førte til skotsk seier, møter Macbeth (Michael Fassbender) og hans venn Banquo (Paddy Considine) tre hekser som forteller dem tre spådommer. 
En av dem er at Macbeth skal bli konge. 

Etter at to av tre spådommer går i oppfyllelse, begynner tanken om å bli konge å leke i Macbeths tanker. 
Men det er først når han forteller om spådommene til sin kone, Lady Macbeth (Marion Cotillard), at lekende tanker blir til en farlig plan. 
Hun er maktsyk og manipulerende og vil at Macbeth skal ta skjebnen i egne hender, og drepe kongen for å overta tronen. 
Ingen nåde. 
Ingen spart. 
Kvinner, barn, eller venner — alle som står i veien må dø. 
Men dette får selvfølgelig konsekvenser. 

Michael Fassbender er strålende som Macbeth, og det visuelle uttrykket i filmen er helt utrolig. 
Den Emmy-vinnende filmfotografen Adam Arkapaw («True Detective»), har skapt bilder jeg skulle ønske jeg kunne henge på veggen. 
Kampscenene er som en mørk ballet, og sammen med Jed Kurzels musikk, som smyger rundt ørene som tåka rundt myra, er filmopplevelsen intet mindre enn magisk. 
Blodig og poetisk på samme tid. 
