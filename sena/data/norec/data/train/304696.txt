Europeernes Amerika
«The Drop» er en sjeldent god rett-på-video-film. 
På kino. 

FILM: 
Nå som streaming har overtatt DVDens plass som det dominerende hjemmevideoformatet, er ikke lenger «rett på video» et like selvsagt begrep som før. 
Likevel er dette beskrivelsen som først melder seg i møte med Michael Roskams underholdende og uforutsigbare krimdrama «The Drop». 

En europeisk affære 

Kanskje er det tv-estetikken som gir opphav til følelsen av «The Drop» hører hjemme på den lille skjermen. 
Miljøskildringene er presis, og billedspråket effektivt og uanstrengt, men samtidig er det noe ved Roskams bruk av standardiserte bildeutsnitt og brune locations som sender tankene hen til amerikanske tv-serier. 

Rett-på-video-preget kan også skyldes at man her har å gjøre med et krimdrama lagt til New York, hvor både regissøren og tre av de fire sentrale skuespillerne er europeere. 
Det er åpenbart at både Roskam og hovedrolleinnehaver Tom Hardy har studert sjangeren flittig, men det er også åpenbart at de har forholdt seg til filmen som en ærbødig sjangerøvelse. 

Strålende psykopat 

Innenfor disse rammene er imidlertid «The Drop» en god film — tidvis svært god. 
Hardy spiller den stoiske bartenderen Bob, hvis arbeidsplass er en del av et omfattende hvitvaskingsnettverk. 

Når baren blir ranet, blir det starten på en lang rekke problemer for Bob og hans fetter Marv (James Gandolfini), og bedre blir det ikke av at Bob og hans nye flamme Nadia (Noomi Rapace) må forholde seg til hennes psykopatiske ekskjæreste Eric. 

Både Hardy, Gandolfini og Rapace leverer solide prestasjoner, men det er Matthias Schoenaerts i rollen som den utilregnelige Eric Deeds som gjør dette til en minneverdig film. 
Schoenaerts tilfører filmen et element av noe ubehagelig og genuint forstyrrende, og hans nærvær gjør nøyaktig det som skal til for at plottvistene skal få maksimal uttelling. 

«The Drop» er verken spesielt ambisiøs eller dyptpløyende, men i en tid da altfor mye krim etterlater sitt publikum med en flau følelse av å ha blitt lurt med på noe man burde holdt seg unna, er den like fullt en anbefalelsesverdig underholdningsfilm. 
