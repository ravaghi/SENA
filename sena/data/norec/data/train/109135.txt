Juleplate:Contrazt 

Julen - contraztenes høytid. 

ALBUM: 
DANSEBAND Contrazt «Jul med Contrazt» (Mariann/Warner) Norges driftigste danseband, hedmarkskvartetten Contrazt (nå forsterket med en ny tangentmann fra stilens hellige land, Sverige), gjør sitt for å minske avstanden mellom gang rundt juletreet og en «tryckare» på lokalet. 

Wham!s «Last Christmas» og John Lennons «Happy X-mas (War Is Over)» presses begge inn i støpeskjeen. 
Førstnevnte med forbausende godt resultat - den låter jammen mindre hermetikkboks-stakkato enn originalen. 

Gitaristen Leif Dybendahl bidrar som vanlig med noen originaler. 
Julemusikkens konvensjoner - bjelleklang, trekkspill og et og annet sakralt innslag - gjør dette til et av de minst statiske Contrazt-albumene. 

BESTE LÅT: 
«Last Christmas» 

MORTEN STÅLE NILSEN 
