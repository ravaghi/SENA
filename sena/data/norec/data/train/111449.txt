Spillanmeldelse:«Tales of Monkey Island» (kap. 
3-5) 

Det er krutt i avslutningen på de fantastiske eventyrene til pirathelten Guybrush Treepwood. 

Da det ble kjent at Telltale skulle spinne videre på historien og figurene i den klassiske pek-og-klikk-serien «Monkey Island», var det knyttet stor spenning til hvordan det ville gå. 

De måtte klare å bevare sjarmen fra den originale serien og samtidig møte forventningene til både gamle spillere med nostalgiske minner samt helt nye spillere. 

De to første episodene med vår kjære helt Guybrush Treepwood falt veldig godt i smak hos undertegnede og heldigvis lykkes Telltale med å holde kvalitet, fantastisk humor og spenning i historien på høyt nivå helt til siste slutt. 

Anmeldelse: 
Tales of Monkey Island (kap. 
1 og 2) 

Kaoset helten selv stelte i stand i begynnelsen av serien da han slapp løs en hardnakket voodoo-pox-epidemi som raskt infiserte piratverdenen, ser ut til å nærme seg en løsning i episode 3 når Guybrush Treepwood nærmer seg den magiske sjøsvampen som etter sigende skal kunne ta knekken på epidemien. 

Helt etter planen går det selvfølgelig ikke, så utfordringer og smarte gåter står i kø gjennom hele andre halvpart av episodespillserien. 
Her er det både gjensyn med piratbyen og jungelen på Flotsam Island, og utforsking av nye områder - både i fysiske og åndelige verdener. 

Jeg skal ikke røpe alle godbitene du har i vente i de tre siste kapitlene av denne episke pirathistorien, men noen av høydepunktene inkluderer et oppgjør med en velkjent erkerival, en svipptur innom døden, og en rettssak som får Ace Attorney Phoenix Wrights juridiske manøvrer og krumspring foran dommer og rettssystem til å virke normale. 

Episodeformatet har fungert utmerket for denne spillhistorien, selv om det til tider har vært nervepirrende å måtte vente på neste etappe av eventyret. 
Episodene har blitt avsluttet med dramatikk som reiser spørsmål og pirrer nysgjerrigheten til det punktet hvor tiden til neste episode virker lengre enn ventetiden til julaften. 

I løpet av serien har jeg rukket å bli oppriktig glad i Telltales Guybrush og de øvrige piratene og kjeltringene som har jobbet trofast med ham og iherdig mot ham på ferden. 

Med en smule vemod innser jeg at reisen og eventyret jeg har fått være med på de siste månedene omsider har nådd slutten. 
Konflikter er løst, reisen er avsluttet og punktum for Guybrushs eventyr er satt for denne gang. 

Men for et eventyr! 
Har du ennå ikke heiset seilene, har du en fantastisk sjørøverreise foran deg. 

PS: 
Hver av episodene koster ca. 9 dollar (50 kroner), og alle de fem episodene kan kjøpes samlet for 35 dollar (like under 200 kroner) på telltalegames.com. 
