Rottesnadder
Vær klar for rottehøst! 

NORSKE STEMMER: 
Jan Gunnar Røise, Anders Baasmo Christiansen, Anders Hatlo, Line Verndal, Torkjell Berulfsen. 
HANDLER OM: 
Rotta Remy vil vekk fra tilværelsen bak søppelkassene. 
Gjennom TV-skjermen har han studert mesterkokken Gusteau, og utviklet en eksepsjonell nese for den kulinariske vidunderlig verden. 
Etter en hasardiøs flukt ender han mirakuløst nok foran mesterkokkens restaurant. 
Kokken selv er død, men fra det hinsidige sender han oppmuntrende meldinger til den matglade rotta. 
DOM: 
Av alle animerte dyr som de siste årene har hjemsøkt oss, er rotta Remy blant de suverene hjerteknuserne. 
Dette er Pixar og regissør Brad Bird i storform. 
Historien fenger, poengene treffer og enkelte scener er gullkandidater i filmanimasjonens historie. 
Riktig rottesnadder. 
Miksen av personligheter, det være seg av firbent eller tobent karakter er utsøkt. 
De snille og de slemme opererer i skjønn forening i en setting som treffer et bredt publikum. 
For den «voksne» del av tilskuerne er den fryktinngytende og perfide gourmetkritikeren Anton Ego et praktfullt bekjentskap, mens absolutt alle kan glede seg over en lumsk sjefskokke, en klønete lærling - og ikke minst rotta Remy. 
Det dreier seg om vennskap og familiebånd, noen såre slag livet gir, men mest av alt sprudlende animerte hendelser. 
Vær klar for rottehøst! 
Anmeldelsen er basert på den engelsktalende versjonen. 
