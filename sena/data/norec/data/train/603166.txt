Alle sider må belyses
Det er avgjørende at historien stadig belyses fra ulike vinkler, det er slik vi unngår at historien gjentar seg. 

Marte Michelets bok «Hva visste Hjemmefronten?» har utfordret historien om motstandsbevegelsen under andre verdenskrig. 
Michelet stiller for første gang spørsmål ved norske motstandsfolks rolle i forbindelse med aksjonen mot de norske jødene i oktober 1942. 

Det at ingen visste, har blitt framholdt som en av årsakene til at få norske jøder ble reddet. 
Dette førte til, i motsetning til i Danmark, at de fleste norske jøder ble arrestert og etter hvert deportert og drept. 
At ingen visste, har vært historien om jødearrestasjonene helt fram til nå. 

Michelet legger fram kilder i boken som viser at den norske hjemmefronten allerede sommeren 1942 visste om arrestasjonene som skulle komme i oktober. 

Michelet peker ikke bare på Hjemmefrontens unnvikenhet under aksjonen mot de norske jødene, hun viser også til det kollektive ansvaret som lå i samfunnet. 
Hvorfor ble det ikke satt i gang en redningsaksjon for jødene, hvis man visste hva som skulle skje med dem? 
Et av svarene Michelet gir, ligger i at jødene i Norge aldri ble oppfattet som fullgode norske innbyggere. 
De representerte noe fremmed og var ikke en del av det norske samfunnet. 

Michelet forsøker i sin bok å fortelle historien sett fra jødenes perspektiv. 
En del av kritikken mot henne har gått på at hun tilpasser kildene. 
Dette er en kritikk de fleste historieskrivere med en agenda vil møte. 
Michelet på sin side kritiserer tidligere historikere for mye av det samme. 
Hun viser til hvordan informasjon og kilder er blitt utelatt for at hjemmefronten skulle framstå i et godt lys. 

Boken er ikke en standard historiebok. 
I partier har boken en spenningsromans oppbygging hvor både plot og persongalleri blir presentert over de første sidene. 

Michelet tar for seg fremmedfrykten og antisemittismen som preget deler av samfunnslivet i tiden før og under andre verdenskrig. 
Dette perspektivet gjør boken viktig. 
Det er avgjørende at historien stadig belyses fra ulike vinkler, det er slik vi unngår at historien gjentar seg. 
