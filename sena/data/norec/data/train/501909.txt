Dagfinn Lyngbø går i barndommen
Morsomt og smart om barndommens små og store mysterier. 

Dagfinn Lyngbøs store styrke som komiker er at han kan undre seg over det meste, og at han kan sette ord på rare tanker og følelser som folk flest gjerne gjør sitt ytterste for ikke å tenke for mye på. 
Samtidig har Lyngbø levd ut rockedrømmen både med bandet Rakadis og i stadig større grad i sine egne standupshow. 
Kanskje ikke så rart da at småbarnsfaren fra Askøy nå gir seg barnemusikken i vold. 

For få år siden var barnemusikksjangeren forbeholdt engasjerte, dyktige idealister, som i beste fall ikke tapte noe på musikken de lagde. 
Før det igjen var det pedagogene som regjerte. 
I løpet av det siste året har imidlertid flere etablerte artister forsøkt seg på sjangeren, og med all respekt for bautaer som Knutsen & Ludvigsen, Alf Prøysen og Maj Britt Andersen må det være lov å si at norsk barnemusikk aldri før har holdt så høyt nivå som nå. 
Dagfinn Lyngbøs barneband klarer likevel å hevde seg mot sine mer erfarne kolleger. 

«Guttelus» har noe for enhver smak. 
Reggae, jazz, bluesbasert rock, tungrock, rap, country, pop og soul – her er det noe for alle. 
Arrangementene er rimelig enkle og forutsigbare, noe som gjør at Lyngbø selv kan ta litt mer plass. 
Lyngbø er ingen stor sanger, men det forsøker han heller aldri å skjule. 
I stedet klemmer han til med gnistrende innlevelse, enten han synger om gleden ved å ha en stor pappeske, hvor kjipt det er med altfor sterkt krydret mat eller hvordan det går når man spikker på spisebordet. 

Litt alvor er det også plass til; «Hvor er du, Kevin» er en usedvanlig hudløs sang om å gjemme seg for å se verden rundt få panikk. 
Faktisk er dette en av de fineste, norske sangene om å føle seg litt utenfor som noensinne er skrevet. 
Dessuten holder enderimene imponerende høyt nivå. 

Dette er ikke et album for de aller minste. 
Dagfinn Lyngbøs barneband henvender seg mest til de litt eldre barna og snakker om ting de kan forholde seg til – om så på et språk som enkelte ganger kan gå litt over hodene på dem: 
Språket og humoren i enkelte låter, som «Karneval i barnehagen» og «Pappajazz», virker mest som om de er laget for et voksent publikum. 
Heldigvis er det nok av håndgripelige tema, noen knallgode melodilinjer og en unik energi. 

«Guttelus» er en livlig og eklektisk plate, faktisk kan det til tider bli litt i overkant masete og intenst. 
Ikke helt ulikt komikeren Dagfinn Lyngbø, altså. 
