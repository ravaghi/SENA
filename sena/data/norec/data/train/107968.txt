Skurrer
Regi: 
Thierry Donard. 
Fr. ekstremsportdokumentar. 
Tillatt for alle. 

Sugende filmopplevelser høyt og lavt i ekstremsportens verden. 

En patetisk voice-over trekker kraftig ned på opplevelsen. 

De fleste av oss har vel vært der; drømt om å mestre naturen når den er på sitt voldsomste. 
Enten det gjelder å surfe på en 28 meter høy bølge, eller å gli nedover en stupbratt fjellside i silkemyk puddersnø. 
Gleden, utfordringen og spenningen ved dette er det den franske ekstremsport-regissør Thierry Donard har fanget inn i denne filmen. 

For de av oss som husker Imax-filmen «The Extreme» fra 1999, blir riktignok dette mer en repetisjon enn nybrottsarbeid. 
I tillegg har regissøren falt for fristelsen til å ta med litt for mange stupbratte skiutflukter i mektige fjell. 

Men det som skurrer - og det skurrer sterkt - er en voice-over-stemme som messer ut kvasifilosofiske betraktninger. 
Det låter som en parodi på en fyllesjuk Jack Nicholson og gir de ekstreme menneske-møter-naturen-opplevelsene akkurat den pompøse dimensjon disse opplevelser ikke fortjener. 
