Ikke akkurat Julius
Den beste av de store Hollywood-"franchisene" blir faktisk bare bedre og bedre. 

I "Rise of the Planet of the Apes" (2011) ble alle verdens aper plutselig veldig smarte som følge av litt uheldig menneskelig tukling med naturen. 
I "Dawn of the Planet of the Apes" (2014) – nei, de ruller ikke veldig lett av tungen, disse titlene – eskalerte konflikten mellom aper og mennesker. 
I "War for the Planet of the Apes" er det, som tittelen antyder, duket for regelrett krig. 

Caesar (fabelaktig spilt av Andy Serkis ved hjelp av den etter hvert sømløse "motion capture"-teknikken) og flokken hans har trukket ut i ødemarken, men blir fremdeles drevet klappjakt på av en utbrytermilits fra den amerikanske hæren. 
Det hele arter seg som en variant av "The Searchers" (med Caesar i John Wayne-rollen) tilsatt en dose "Apokalypse nå!" (med Woody Harrelson "som" 
Marlon Brando), en dose god, gammeldags flukten-fra-fangeleiren-røverhistorie og noen dråper shakespearsk drama om makt og moral. 

Slikt blir det lange – og, det må sies, ikke så rent lite melodramatiske – filmer av. 
Men "War for the Planet of the Apes" er likevel så engasjerende at man umiddelbart tar seg i å se frem til neste installasjon i serien. 
