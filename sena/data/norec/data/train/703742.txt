En bedre morsdag kan ingen ønske seg
Søndag 11. mai er det morsdag i USA. 
Hva passer bedre for en artist samme uke enn å gi ut en plate sammen med mammaen sin? 

Ben Harper ble født i California i 1969 med en afrikansk/indiansk-far og en jødisk mor. 
Foreldrene skilte seg, og han vokste opp med moren Ellen. 
I besteforeldrenes senter for folkemusikk lærte han seg å spille, blant folk som Ry Cooder, Taj Mahal og David Lindley. 

Dette er hans 12. studioalbum. 
Fjorårets "Get up!" sammen med Charlie Musselwhite resulterte i en Grammy for beste bluesalbum.Denne gang gir han seg den akustiske folk-musikken i vold, i et likeverdig samarbeid med moren. 
Ben har skrevet seks av de ti låtene, moren resten. 

De åpner med "A house is a home", en sang som kunne vært hentet rett ut av country-katalogen til Neil Young. 
Ben synger, mamma Ellen korer. 
Stemmene glir vakkert over i hverandre. 

Går det bra hvis de bytter roller? 
Det gjør det. 
"City of dreams" er en nydelig vise der Ellen Harper synger om hva som er gått tapt: 

Landmarks lost to parking lots 

in the city I called home 

Joni Mitchell var innom det samme i "Big yellow taxi" for 44 år siden, men noen tema eldes ikke. 

Sanger om kjærlighet går heller aldri av moten, og "Born to love you" er et vakkert eksemplar av sorten: 

They say we're all born into sin 

That's a hard way to begin 

But 
I was born to love you 

Julen er også et vanlig tema, selv om "Heavyhearted world" har en uvanlig åpning: 

It's Christmas morning 

in the psych ward 

There’s a flight risk today 

so a nurse guards the door 

Sangen er blant høydepunktene, og det er noe med Ellen Harpers koring som bringer tankene hen på Emmylou Harris. 
I "Farmer's daughter" overtar hun førersetet, i en sang om bankene som nå robber oss. 
Det er deilig med en banjo som høres hjemme ut, og ikke som et slitsomt trendgrep. 

"Memories of gold" er en vise av den typen det hadde vært hyggelig om Dylan ville lage igjen. 
"Altar of love" er en sår sang om skilsmisse, mens "Break your heart" handler om å våge den usikre kjærligheten på nytt. 

"Learn it all again" er fra The Band-skolen, før albumet rundes av med majestetiske "How could we not believe". 
En stor slutt på en stor plate. 

Beste spor: 
"A house is a home", "City of dreams", "Heavyhearted world", "Memories of gold", "Altar of love", "How could we not believe". 
