Joss Stone:«The Soul Sessions» 

(Virgin/EMI) 

Hvit ungjente synger svart soul. 

Britiske Joss Stone er født i 1987. 
Jenta er altså knapt 17 år gammel og hvit, men likevel har noen overtalt henne til å synge soul-låter av folk som Aretha Franklin, Carla Thomas og Isley Brothers. 

Teknisk sett er det ingenting å utsette på Joss Stone som sanger. 
Innlevelsen er det heller ingenting i veien med, men 17-åringen har ennå en del å gå på når det gjelder trøkk, dybde og fylde. 

Albumet inneholder for øvrig «Fell In Love With A Boy» av White Stripes hvor Joss Stone synger sammen med Angie Stone. 

ESPEN A. HANSEN 
