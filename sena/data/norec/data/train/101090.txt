TV-anmeldelse:Det store KORK-slaget 

Du skal være rimelig gretten for ikke å takke ja til NRKs nye lørdagsfrieri. 

﻿«Da KORK kom til bygda» 

Musikalsk underholdningsserie i fem deler 

NRK1, lørdager kl. 19.55 

Det er mye som tyder på at NRK er inne på et drømmeformular med «Da KORK kom til bygda». 

Tidligere konsepter har vist at den norske folkesjelen lar seg engasjere av både nasjonalromantikk, dugnader og musikkonkurranser. 

«Da KORK kom til bygda» går ut på at fem svært ulikeprofiler, Ingrid Gjessing Linhave, Linn Skåber, Leo Ajkic, Anne Rimmen og Hans Olav Brenner, i hvert sitt halvannen time lange program reiser til en bygd med mål om å sette opp en stor konsert med Kringkastingsorkesteret i slutten av uken. 

Denne NRK-satsingen har riktignok ikke noe konkurranseelement i seg, men både tre lokale talenter og hele nærmiljøet må stå på for å klare å stable en konsert på beina på få dager. 

«Nytt på nytt»-paneldeltager og tidligere «Idol»-programleder Ingrid Gjessing Linhave er først ut, og har fått i oppdrag å reise til Ulstein og Ørsta på Sunnmøre for å lokke frem lokalpatriotismen. 

Og Gjessing Linhave tar klisjeen på alvor, og skrider til verket via Sunnmørsalpene, komplett med røde kinn, nikkers, anorakk og tursekk. 
Det ser ut som hun er på tur gjennom Nasjonalgalleriets landskapsmalerier. 

Med overveldende entusiasme møter hun «de innfødte» som har møtt opp på forsamlingshuset. 
Det er akkurat passe folkelig pute-TV. 

Gjennom episoden får vi korte introduksjoner av flere av innbyggerne, og en rad nydelige landskapsbilder. 
Men dramaet i serien dreier seg rundt de tre lokale talentene, som skal forberede hvert sitt musikalske innslag, hjulpet av hver sin KORK-mentor. 

I premiereepisoden er det 8-årige Eirik som skal dirigere, Bror Magnus som skal synge opera, og Christopher som serverer hip hop. 
Og de er alle fascinerende å følge. 

Eirik spiller vanligvis piano og må lære dirigering fra bunnen av selveste KORK-dirigenten. 
Bror sliter med å få fram skuespillet i operastykket og eks-odelsgutten Chris må både få kuene på beitet og lære seg å rope mot fjellene før de er sceneklare. 

Parallelt med dette jobber Gjessing Linhave og de lokale PR-hjelperne hardt med i det hele tatt å få noen til å komme på konserten. 

Og som om ikke bugnende dugnadskultur, landskapsestetikk og bonderomantikk er nok, slenger NRK en dose familiegjenforening inn i miksen. 

Når det hele er klippet sammen i vekslende bølger av humrende varme, mikrodramatikk, og skamløs flørtende nasjonalromanse, er det bare å ta av seg hatten og sette seg i sofaen lørdag kveld. 

(Anmeldelsen er basert på første episode) 

INGVILL DYBFEST DAHL 
