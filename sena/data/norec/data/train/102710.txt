Spillanmeldelse:«Soul Calibur V» 

(VG Nett) 
Fighting-sjangerens største kostymedrama er tilbake, og «Soul Calibur V» leverer tøffe slåsskamper - som mangler det lille ekstra. 

Sagaen om de to sverdene Soul Edge og Soul Calibur fortsetter i seriens sjette installasjon. 
Og som alltid er det pompøst og overdramatisk, med platt stemmeskuespill og et generelt B-film-preg. 

Men dette handler om våpenbaserte kamper, og der leverer «Soul Calibur V». 
Her blir vi primært introdusert for to nye elementer; «Quick Move» og «Critical Edge». 

Med «Quick Move» beveger du deg hurtigere på kamparenaen, og kan raskt komme deg ut av faresonen for et tungt angrep. 
Disse unnamanøvrene er med på å dra opp tempoet, og gjør at «Soul Calibur V» føles noe raskere enn tidligere spill i serien. 

«Critical Edge» er dramatiske superangrep du kan utføre når du har delt ut eller tatt imot nok juling. 
En vellykket utført knappekombinasjon belønner deg med et heftig angrep i saktefilm, og et godt innhugg i fiendens helsemeter. 

Og har du spilt «Street Fighter IV», så vil du kjenne deg igjen her, for systemet er nøyaktig det samme. 
Til og med knappekombinasjonen er identisk. 

Det er nok ingen dårlig idé av utviklerteamet Project Soul å kikke på hvordan Capcom har skrudd sammen sitt spill - for det er fortsatt overlegent best i denne sjangeren. 
«Street Fighter IV» føles både tightere og mer inspirert enn «Soul Calibur V». 
Det introduserte en ny grafisk stil, et dypt og ekstremt velfungerende kampsystem og i det hele tatt et spill som føltes mye mer tidsriktig. 

«Soul Calibur V» er god fighting, men famler i mørket når det gjelder å utvikle serien og sjangeren. 
Det blir en svak firer. 

PS: 
Anmeldelsen er basert på enspillermodusene og lokal flerspiller. 

SOUL CALIBUR V Plattform: 
PS3 og 360 Genre: 
Fighting Alder: 16+ Anb. pris: 599,- Utvikler: 
Project Soul Utgiver: 
Namco Bandai 
Mer info 
