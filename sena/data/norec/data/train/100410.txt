Juleskrekk
Skrekk og gru så fæl julen kan være! 
I hvert fall når skrekkmesteren med sans for makaber humor, Tim «Beetlejuice» og «Edward Saksehånd» Burton, står bak produksjonen! 

HANDLER OM: 
Jack, mester i skrekkeffekter for Halloween, er lei skrekken. 
Når han snubler inn i Julebyen, snapper han opp noen nye ideer. 
Entusiastisk går han inn for å skape sin form for jul. 
Men når skrekkekspertene lager jul, blir ikke resultatet fullt så hyggelig som folk er vant med... 

DOM: 
«Et førjulsmareritt» imponerer meg - rent teknisk. 
Ikke bare fordi Halloweenbyen er befolket med en utsøkt samling monstre. 
Men mer på grunn av det tekniske raffinementet som ligger bak flyten og harmonien i dukkebevegelsene. 
Selve historien klarer faktisk å bli litt langtekkelig på den knappe halvannen time filmen varer. 
Høyst sannsynlig vil filmen ha større appell for et ungdommelig publikum i hjemlandet USA enn her. 
Mest fordi vi ikke har nærkontakt med Halloween, denne frydefulle feiring av skrekk med røtter i keltisk feiring av dødsguden. 
Hos oss blir den uhyre enkle historien og de evinnelige musicalinnslagene alene uten gjenkjennelseseffekt. 
Langtekkelig for de yngste, vil jeg tro, men absolutt severdig for Tim Burton-beundrere. 
(Denne anmeldelsen er skrevet etter den norske premieren på originalfilmen i 1994) 
