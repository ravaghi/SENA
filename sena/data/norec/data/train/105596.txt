Jamaica: «No Problem»
(V2 / Tuba) 

På linje med snegler og Eiffeltårnet. 

Fransk pop gikk fra å være en vits til å bli skoledannende på slutten av nittitallet. 
Ved hjelp av folk som Phoenix og Ed Banger har de holdt fanen forbausende høyt, i den grad at man hiver seg instinktivt over et album signert en ukjent duo som har fått lydhjelp av han ene i Justice og Daft Punks lydtekniker. 
Og det er så fransk, så fransk: 
Så erkesmart i referansene, så porøst og hardtslående i soundet. 
Men «guilty pleasure»-softrock, velkledd studentvokal og smart skrudd heavygitar ispedd en og annen kontant beat har de hatt på menyen ganske lenge der nede, i hvert fall siden Daft Punks «Discovery» (2001). 
Hørt det før altså, og da mer gripende. 
Stil og eleganse er det imidlertid rikelig av her. 

BESTE LÅT: 
«I Think I Like U 2» 
