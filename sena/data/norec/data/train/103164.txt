Spillanmeldelse:«The Legend of Zelda: 
Ocarina of Time 3D» 

(VG Nett) 
«The Legend of Zelda: 
Ocarina of Time» kalles ofte tidenes beste spill. 
Nå gjenoppstår klassikeren på 3DS. 

Nintendo er ikke akkurat fremmed for å tjene penger på spillene sine flere ganger. 
Alle nye konsoller de gir ut henter gamle klassikere frem i lyset igjen - til full pris. 

Og det er mulig å småbrumme litt i skjegget for dette. 
Men når man har med 3DS-versjonen av Nintendo 64-klassikeren «The Legend of Zelda: 
Ocarina of Time» å gjøre, er det grenser for hvor sur det er mulig å være. 

Dette er riktignok fjerde gang Nintendo gir ut dette spillet, men i motsetning til versjonene som kom til Gamecube og Virtual Console på Wii, har de denne gangen totalrenovert spillet med mer levende grafikk, 3D-bilder og skreddersydd 3DS-spillbarhet. 

Alt dette kommer som et friskt, lekkert dryss over en spillgrunnmur svært mange mener er tidenes beste. 

For den gledelige nyheten er at de rosenrøde minnene våre fra den udiskutable 1998-klassikeren ikke overdriver. 
3DS-versjonen av «Ocarina of Time» er fantastisk, til tross for at originalen er 13 år gammel. 

VGD-bruker Venny 139: 
Ocarina Of Time er et helt fantastisk spill , men det alene er ikke nok til å få meg til å kjøpe en 3DS enda. 
Får vente på flere store utgivelser. 
Diskuter Ocarina of Time 3D her! 

Man dykker ned i et deilig eventyr som - i kjent Zelda-tradisjon - starter i det små, og så vokser og vokser i takt med at man får den ene nye, herlige egenskapen etter den andre. 

Puzzles, action, skattejakt, bosskamper, givende sideoppdrag, spenning og utforsking av blendende vakre miljøer i skjønn forening. 
En uhyre vellaget og svært givende spillopplevelse. 

Jeg var rett og slett ikke helt forberedt på hvor dypt inn i hjerterota «Ocarina of Time» ville treffe i 2011. 
Etter bare noen minutter i selskap med spillet var jeg nyforelsket, en følelse som ikke bare vedvarte - men som også økte i styrke jo lenger inn i spillet jeg kom. 

Og det er man jo villig til å betale for. 
Opptil flere ganger. 

PS: 
Spillet fungerer stort sett strålende i 3D, men jeg tok meg selv i å skru 3D-effektene av og på med jevne mellomrom, for lange økter med 3D blir for slitsomt for øynene. 
Jeg bare nevner det! 

The Legend of Zelda: 
Ocarina of Time 3D Plattform: 
3DS Genre: 
Action/eventyr Alder: 12 Utvikler: 
Nintendo/Grezzo 
Utgiver: 
Nintendo 
Mer info 
