Madonna drar Nicki Minaj og M.I.A. ned i søla
Stivbeint rockeflørt fra den aldrende stjernen. 

LÅT: 
Konturene av en av vår tids største popikon begynner å bli farlig blasse. 
Madonna har redefinert seg selv og sjangeren flere ganger siden hun første gangen satt seg i dronningsetet på midten av 80-tallet. 
Men det begynner å bli en stund siden. 

Hennes udiskutable styrke har vært å alliere seg med de riktige låtskriverne og produsentene. 
Gjerne hente frem noveltyaspekter fra pophistorien og gi dem en ny vår. 
Hun har blant annet gjort stor suksess med gjenbruken av dance-elementer. 

Forsøket på å lage kjølig elekromarinert rock er ikke like heldig. 

Denne gangen har hun hanket inn M.I.A. og Nicki Minaj på laget, men i stedet for å la støttespillerne trekke frem det beste i henne, drar hun heller kompanjongene med seg ned i søla. 

«Gimme All Your Luvin'» er en syltynn sak, som holdes i ørene av keitete Ramones-aktige slagordkoringer, limt over en Blondie-aktig bassgang, mens et nødrimrefreng av verste tyggegummiformat spenner bein under alt håp om at den aldrende stjernen noen gang skal sette presedens igjen. 

Nicki Minaj som egentlig er av de tøffeste damene i klassen, blir tilgodesett med et lite og ubetydelig gjestevers. 
Dersom hun skulle hatt en funksjon her, burde hun få mer armslag. 

Eller er dette kanskje noe Madonna gjør for å kjøpe seg kred? 
Det funker i alle fall dårlig. 
