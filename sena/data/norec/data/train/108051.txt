Alexander Rybak:Fairytales 

Ikke bare har Alexander Rybak fått stjernestatus i rekordfart - han fortjener den også. 

Platen er i salg fredag (EMI). 

Debutplaten, produsert av Kim Edward Bergseth, er nemlig et mektig imponerende stykke håndverk. 
Ikke minst er den annerledes. 
Og sjangeroverskridende. 

Alexander Rybak er nemlig ingen låtskriver av den moderne, strømlinjeformede popskolen, men bruker kunnskapen fra sin klassiske skolering og utnytter både den norske folkemusikken og ikke minst den amerikanske Tin Pan Alley-tradisjonen fra populærmusikkens barndom. 
Koblet med Alexander Rybaks udiskutable sans for enkle, lettfattelige refrenger blir resultatet variert og tidløst på en helt unik måte. 

Rybak passer med andre ord like godt på Broadway som han gjør på en popscene foran skrikende tenåringer. 
Dèt er intet mindre enn en bragd. 
Garantert allemannseie bør passe som Alexander Rybaks mellomnavn i tiden som kommer. 

Dette er låtene (ytterst sjarmerende «Foolin'» som han vant NRKs «Kjempesjansen» med er dessverre ikke med!): 

«Roll With The Wind» 

For en åpning! 
En feiende allsangfavoritt som glatt hadde vunnet Eurovision Song Contest, den også! 
Har den samme folkemusikk-basisen som «Fairytale» og er en nesten enda bedre låt. 

Her er det ikke mer å si enn at vi faktisk ennå ikke er lei den. 

En låt som nesten gir en musikalfølelse. 
Har et nydelig, russiskklingende fiolintema, effektfull koring og vegg-til-vegg strykere som hentet ut av en Disney-film. 
Herlig klebende og lettbent refreng. 

«Kiss And Tell» 

String swing med hallingkast! 
Her er vi tilbake i vidløftig «Fairytale»-land. 
En låt som oser av humør og overskudd. 
Så kan det jo også få morsomme følger av å bli advart mot alle pene jenter der ute, som Alexander Rybak synger her - det blir sanger av slikt i hans tilfelle! 

«Funny Little World» 

Rybaks søknad om årets sommerlåt. 
Like doser Espen Lind og Jason Mraz i denne slentrende lette og iørefallende popkaramellen. 

«If You Were Gone» 

Henning Sommerro ut til verden! 
Hans praktfulle Vårsøg-melodi har fått engelsk språkdrakt, og Alexander Rybak håndterer den med hell og respekt i melankolsk sommervals-tempo. 

Platas store pianoballade et sted mellom Grieg og Elton John. 
Her kryper vokalisten Rybak langt inn i øregangene med dramatisk og inntrengende patos i stemmen. 
Og hvis noen har tvilt på om Rybak har sangstemme, bør de lytte godt til denne og holde kjeft etterpå. 

Nok en intens ballade hvor den dramatiske oppbygningen banker på døren til det pompøse, men Rybak leier sine tretten hester trygt i havn også her. 
Platas desidert mest ambisiøse spor, ikke minst tekstmessig. 

«Song From A Secret Garden» 

Der første halvdel av platen er en sprudlende og løssluppen fest, preges siste halvdel av alvor og melankoli. 
Sånn sett er Rolf Løvlands vakre hymne en perfekt avslutning på denne platen. 

VGTV har samlet begivenhetene fra Alexanders vei til seier i Melodi Grand Prix-finalen i Moskva. 
