Kommer bestemor til jul når hun hadde sju slag i fjor...?
Øystein Sunde gir ut musikalsk julekalender. 

JULELÅT: 
Begynt å åpne julekalenderen? 
Ordkunstneren Øystein Sunde gjør det unna på to minutter og 24 sekunder. 
Tenk så deilig å bli ferdig med det! 

Og når Sunde kaster seg på julekjøret, er det ikke med en tradisjonell julelåt. 
Selvfølgelig ikke. 
Den er velsignet annerledes. 

Typisk Sunde Musikalsk er «Julekalenderen» lite julete, bortsett fra noen åpningstakter med noe som høres ut som «Så går vi rundt om en enebærbusk» på trekkspill. 

Låten, som er første smakebit fra et nytt album som skal komme til våren, er så typisk Sunde at det strengt tatt er bare ordene som skiller den fra en hvilken som helst annen låt med hans signatur. 
Det betyr liflig bluegrassinspirert musikk og mange ord som synges fort. 

Det er ingen som gjør denne øvelsen bedre enn ham. 

Og det er jo det som gjør Øystein Sunde til Øystein Sunde. 

Gjenkjennelse 
Teksten er julete nok. 
Sunde er en musikalsk standuper, og det viktige er gjenkjennelsen. 
Det kan du trygt si er innen rekkevidde når han her teller ned til jul, enten det handler om sju slag, familiejul, ribbe, lutefisk eller januarsalget som alt er igang. 

Miks dette med morsomme betraktninger som «hvorfor pusse opp til jul når engler daler ned i et skjul» og «bestemor kommer nok ikke i år, for hun hadde sju slag i fjor» (tygg litt på den), og du har en Sunde i kjent stil. 

Jula er tradisjoner, og Sunde holder fast ved sin tradisjonelle måte å synge og spille på. 
Helt greit, det. 
