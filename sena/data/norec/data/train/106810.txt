Toots Thielemans «One More For The Road»
Verve/Universal 

Dvask hotelljazz 

Det er ingen tvil om at snart 85 år gamle Toots Thielemans er en legende som for lengst har skrevet seg in i jazz- og populærmusikkhistorien. 
Hans karakteristiske harmonika har preget mange klassiske innspillinger og inspirert folk som Stevie Wonder. 
Nå har han gått i studio med et knippe unge stjerner på popjazzhimmelen for å tolke musikk av Harold Arlen. 
Her er mange kjente melodier, som «Over The Rainbow», «Come Rain or Come Shine» og «Stormy Weather». 
Thielemans spiller fint og presist som aldri før, og det er for så vidt ingenting å si på prestasjonene til gjester som Lizz Wright, Jamie Cullum og Silje Nergaard heller. 
Men det hele låter så kalkulert, kantløst og glattpolert at det sklir rett inn i veggen. 
Dette er musikk for glemmebok og eksklusive hotellheiser. 

CARL PETTER OPSAHL 
