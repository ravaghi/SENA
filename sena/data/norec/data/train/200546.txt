MSI Adora 24 alt-i-ett PC med TV-kort
Den optimale løsningen for en liten hybel? 

Det er ikke mange år siden at PC-skjermer bygde en halv meter i dybden, og selv flate PC-skjermer fra få år tilbake er vesentlig tykkere enn MSI Adoras 2,1 cm. Derfor er det smått imponerende å tenke på at dette er mye mer enn en skjerm; det er nemlig en fullblods PC og TV på 7,5 kg. 

For deg som er opptatt av minst mulig kabelspaghetti og begrenset plass på hybelen eller gutte/jenterommet, så kan dette definitivt være løsningen du har vært på utkikk etter. 

Alle fingre 

Selve skjermen er 24 tommer stor, overflaten er speilblank, og den er multiberøringsfølsom. 
Det betyr altså at du kan styre PC-en og skifte TV-kanaler ved hjelp av fingertuppene, og Adora kan sense inntil 10 berøringer samtidig. 
Raskt regnet skulle vel det tilsvare alle fingrene dine. 

Oppløsningen er som ventet full HD (1920 x 1080), og panelet er av TN-typen. 
Det betyr at bildet blir aller best sett rett forfra, kontrast og farger avtar fra sidene, og bildet inverteres hvis det betraktes skrått ovenfra. 
Over skjermen sitter som ventet et webkamera og mikrofon. 

MSI gjør imidlertid et poeng av at skjermen skal være snill mot øynene takket svært høy oppfriskningstakt av skjermbildet, en såkalt "flicker-free" opplevelse. 
Denne påstanden kan vi dessverre ikke verken bekrefte eller avkrefte, da vi personlig sjelden opplever LCD-skjermer som særlig problematiske på dette punktet. 

Under skjermen sitter etpar enkle høyttalere fra smått legendariske Creative SoundBlaster. 
Lyden er så som så, til kontorbruk og enkel bakgrunnsmusikk vil det for de fleste være greit nok. 
Til alt annet kobler du til eksterne høyttalere. 

Bra med tilkoblinger 

Og når vi først er inne på tilkoblinger, du finner litt av hvert på Creative Adora. 
På venstre side sitter en minnekortleser for SD/MMC/MS-kort samt to USB 2.0-porter (én kan lade mobilen din selv når PC-en er avskrudd). 
Over disse finner du betjeningsorganene for skjermen. 
Vi savner en minijack for tilkobling av hodetelefoner her. 

Den sitter nemlig på baksiden, sammen med de andre tilkoblingene. 
Disse er vertikaltstilt i forhold til skjermen: 

Det betyr at du må løfte på skjermen for å finne riktig tilkobling, og det er kanskje ikke den mest brukervennlige løsningen - men det er smart i forhold til å holde dybden til et minimum - og hvis du tenker å henge skjermen på veggen. 
Tilkoblingene inkluderer fire USB 3.0-porter, strøminntak, HDMI-inngang, minijacker for lyd inn/ut, antennekontakt for digital-TV (DVB-T) samt kontakt for kablet nett (10/100/1000 Mbit). 

Strømforsyningen er også ekstern, for å holde PC-tykkelsen og varmeutviklingen til et minimum. 

PC-en har en standard bilderamme-støtte som vippes ut til ønsket vinkel. 
Motstanden i leddet er så stor at det aldri er snakk om at den "sklir" ut av posisjon. 
Praktisk er det også at PC-en kan legges helt flatt, ikke minst med tanke på berøring. 

Bærbar innmat 

På innsiden sitter en middels rask Intel Core i5-3320M prosessor fra fjorårets Ivy Bridge-familie - som i utgangspunktet er myntet på bærbare PC-er. 
Grafikken besørges av den integrerte Intel HD 4000-brikken. 

Kombinasjonen prosessor/grafikk har null problemer med å kjøre alt av video i oppløsninger på inntil 4K (fire ganger full HD), men til krevende 3D-oppgaver (les: Spill) er det dessverre ikke nok futt til å tilfredsstille krav i de hotteste action-titlene. 
Alt annet er no problemo. 

For øvrig får du 8 GB RAM og en relativt romslig harddisk på 1000 GB. 
Støtte for trådløst nett er også innebygd. 
På høyre side av skjermen sitter en DVD-spiller/brenner: 

Enkel å sette opp 

PC-en kommer uten tastatur og mus, så her er det bare å bruke det du eventuelt har hvis du ikke synes det er nok med skjermtastatur og berøring. 
De fleste i målgruppen vil nok bruke trådløse varianter i tillegg til skjermberøring. 

Installasjon og oppsett er gjort på rundt 15 minutter, og inkluderer blant annet valg av språk i Windows 8. 
Du kan velge mellom en rekke språk, inkludert norsk. 

PC-en oppleves som kjapp og responsiv de fleste situasjoner, omtrent som en bærbar PC i 5.000-kronersklassen. 
Den er også meget støysvak, vi kunne kun høre en svak viftesus ved legge ørene inntil baksiden. 
Også under tung belastning blir aldri viftene sjenerende, så denne PC-en egner seg meget godt til stuebruk. 

Windows Opplevelsesindeks gir oss følgende indikasjoner på ytelsen, i Windows 8 går skalaen fra 1,0 (tregest) til 9,9 (raskest): 

Prosessor: 7,0 Minne: 7,4 Grafikk: 
5,2 Spillgrafikk: 
6,1 Primær harddisk: 
5,9 

Dårlig signal 

Men TV-biten er vi ikke fullt så imponert over. 
Det er AVerMedia TV Player som benyttes som TV-klient, og her har du blant annet opptaksmulighet. 
Alt kan styres via den medfølgende fjernkontrollen, eller direkte på skjermen. 

Problemet er bare at TV-mottakeren og antennen kun sporadisk klarte å fange signalene fra det digitale bakkenettet, selv i vårt redaksjonslokale som ligger midt i Oslo sentrum. 
Dessuten har du ikke noen kortleser for dekryptering av krypterte TV-signaler, så mottak begrenses til NRK. 

Hvis TV-titting er viktig for deg er det heldigvis en HDMI-inngang i PC-en. 
Dermed kan du koble til en ekstern dekoder, noe vi antar vil være en nødvendighet for flere enn oss i testpanelet. 
Tilkobling av spillkonsoll er også noe vi tror mange vil bruke denne inngangen til. 

Konklusjon 

MSI Adora er en bra alt-i-ett-PC som duger til det meste. 
Den er overraskende tynn, er enkel å vinkle, og er nesten lydløs. 
Den bør passe til alle som har et normalt behov når det gjelder PC-bruk, men er ikke kraftig nok til mer enn enkel spilling. 

Les våre plusser og minuser i oppsummeringsboksen under før du eventuelt bestemmer deg for en Adora fra MSI. 

MSI Adora24 0M-005EU 
