Anmeldelse:Jentenes nye pop-yndlinger 

Australske 5 Seconds Of Summer (5SOS) har på rekordtid overgått vennene i One Direction i kampen om verdens ungpikehjerter. 
De overgår britene musikalsk også. 

5 Seconds Of Summer 

«5 Seconds Of Summer» 

(Capitol / Universal) 

Aktuelle: 
Kommer til Oslo i mai 2015 

La det være klart med en gang; 5SOS er et band du trolig kommer til å høre mye fra før de kommer til Oslo i mai neste når, men ikke kall dem et boyband. 
Den australske kvartetten er eksempelvis atskillig mer involvert i låtskrivingen enn tilfellet er med de lett sammenlignbare gutta i One Direction. 

Dessuten spiller de instrumentene sine selv - 5SOS er ikke fire dansende unggutter som fronter et band, de er et band. 

De kommer likevel ikke unna at deres hylende fanskare hovedsaklig består av tenåringsjenter, og at forbindelseslinjene med boyband-genren er mange. 

Det er bare to og et halvt år siden bandets aller første gig. 
Da hadde de startet som så mange andre, nemlig ved å legge ut coverversjoner av kjente låter på YouTube, deriblant av Mike Posner som senere skrev for Justin Bieber. 

Deretter gikk det fryktelig fort frem til de ble med nettopp One Direction på verdensturné i 2013. 
De to bandene deler dessuten management og har av den grunn vært svært varme i omtalen om hverandre i sosiale medier. 

Og det er på sosiale medier 5SOS har vært ekstraordinært flinke. 
De også. 
5SOS gikk til topps på hitlister basert på forhåndssalg og solgte ut konserter med kapasitet på flere tusen uten å gjøre annen promotering enn å være aktiv på Facebook, Twitter og YouTube. 

Dette debutalbumet gikk til topps i et titalls land sist uke, inkludert her i Norge. 
I sitt sterkeste marked utenfor Australia 
- England - måtte de ta til takke med annenplassen, morsomt nok etter Ed Sheeran som faktisk skrev et par sanger på One Directions to år gamle «Take Me Home». 

Også rent musikalsk slipper ikke 5SOS helt unna boyband-etiketten. 
Riktignok er de langt røffere - uten noen gang å bli «farlig» skarpe - i kantene, men deler One Directions forkjærlighet for energiske allsangrop og hyperfengende refrenger. 

Kroneksempelet kommer allerede i åpningsnummeret, «She Looks So Perfect», en hitlåt som kløktig nok navnedropper et trendy amerikansk undertøysmerke og dermed skapte ekstra buzz rundt gruppa. 

5SOS skapte definitivt mer oppstuss med tekstlinja «You look so perfect standing there, in my American Apparel underwear» enn Øystein Grenis BigBang fikk for den enda mer geniale klassikerlinjen fra «Girl In Oslo» - den med «Nothing between you and Calvin Klein»... 

Hele første halvdel av debutalbumet til 5SOS strutter av livsbejaende melodiøsitet, med småpunka pop-riff stjålet fra en svunnen epoke da Blink 182 og Good Charlotte (Madden-brødrene bidrar på ett spor her, ironisk på den avsluttende klineballaden «Amnesia») herjet øverste halvdel av hitlistene. 

Sånn sett fremstår 5SOS også som et dristigere band enn sine venner og kolleger i One Direction, selv om de hormonelle «opprør»stekstene ikke akkurat får oss til å gispe. 

Det får tenåringsjentene ta seg av når 5SOS kommer til Oslo Spektrum den 14.mai neste år. 
Billettsalget er i gang - og konserten er ennå ikke utsolgt. 
