Josh Rouse:Gammel godlyd 

Vellykket oppussing anno 80-tallet. 

Josh Rouse: 
"Love in the modern age" (Yep Roc/Border) 

På albumet "1972" gikk Josh Rouse tilbake til lydbildet fra det året han ble født. 
Det er gått 15 år siden den platen, og i mellomtiden har han vært innom både americana, spanske viser og brasiliansk musikk. 

Ellers som mannen fra Nebraska sa det til Aftenbladet en gang: 
For hver plate får jeg nye fans, samtidig som jeg mister gamle. 

Denne gang er turen kommet til dem som savner lyden av 80-tallet, filtrert gjennom band som Blue Nile, Steely Dan, Pet Shop Boys, The Cure og Prefab Sprout, pluss Cohens mainstream-gjennombrudd. 
Fine «I’m your man» er ikke en coverversjon, men neppe et tilfeldig tittelvalg. 

Er det rart at dette er blitt en deilig iørefallende plate, nesten uansett om du liker sangene eller ei? 
Det føles godt å ha Rouse tilbake med en helstøpt plate, der noen av kuttene glir inn blant hans beste. 

Beste spor: 
"Women and the wind", "I'm your man", "There was a time". 
