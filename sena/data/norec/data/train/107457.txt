System Of A Down:«Mezmerize» 

(American / Sony BMG) 

Strålende metal-opera med satirisk brodd! 

Det finnes knapt grenser for kvaliteten til progressivt anlagte sinnarockere i 2005. 
Først The Mars Volta, nå kommer System Of A Down (SOAD) i klassisk aggresjonshumør. 
Konseptuelt er «Mezmerize» en sviende kritikk av USA som feig og ansvarsfraskrivende maktutøver. 
Tekstforfatterne Daron Malakian (som for øvrig har funnet et velvalgt Charles Manson-sitat i tekstheftet) og Serj Tankian hamrer antipropagandaen inn i sin unge lyttergenerasjon med gjentagelsens kraft og maner til protest. 

Genialt nok drar de inn historikken på platens to avslutningsnumre og bruker Hollywood som eksempel på USAs forfall og endelige brudd med all uskyld. 
Foruten platens klare tekstlige budskap er musikken også av voldsomme og operatiske kvaliteter, samtidig som den er den mest melodiøse så langt i SOAD-karrieren. 
Rick Rubin har skapt et glassklart og heldynamisk lydbilde med hyppige tempobrekk, hvor SOAD galopperer fra rasende metal-riff via militant heavy, hissig postpønk, reggae og klassisk prog à la Rush. 
Holder dette mål også live, ligger det an til en klassisk kveld under den kommende Norwegian Wood-festivalen i Oslo! 
