Ronnie Jacobsen vs. Salvador:«Adjust Your Stereo» 

(MTG) 

Den som venter lenge ... 

For tre og et halvt år siden dukket blues-gitaristen Ronnie Jacobsen fra Kristiansand opp under Notodden Blues Festival i tospann med ræpperen Salvador. 
Med en nær utenkelig blanding av de to viktigste svarte musikkformene - blues og hiphop - skapte Jacobsen en hybrid som han har jobbet med å foredle på plate siden den gang. 
Med «Adjust Your Stereo» (med årets mest delikate cover!) skaper han noe helt nytt i norsk sammenheng. 
Vidar Busk er den man tenker umiddelbart på, ikke minst på latino-flørten «Told You So» er Ronnie Jacobsen nær. 
Men Jacobsen dykker dypere ned i hiphopen enn noen annen bluesmann har gjort før, spesielt via Salvadors medvirkning, men også ved å bruke hiphop-komp på låter som pr. definisjon tilhører bluesen («East vs. West»), hvor han skaper oppsiktsvekkende, rytmiske allianser. 
Er du glad i musikk generelt, bør du låne øre til Ronnie Jacobsen! 
