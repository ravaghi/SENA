Method Man & Redman:«Blackout 2» 

(Universal) 

Tøft, tidløst og trygt. 

Det ligger alltid en forventning til grunn når album tituleres som oppfølgere. 
Det får øynene våre opp, men fallhøyden blir farlig stor. 
Denne gangen gikk det bra. 

Et titall produsenter har fått prøve seg for veteranene, og det er spesielt bra der Erick Sermon og Rockwilder har fått blande seg. 
Men - hvor patriotisk det enn høres ut - der norske Nasty Kutt har fått trekke i trådene, låter det aller best. 
«City Lights» med Bun B fortjener en femmer på terningen alene. 
Vi finner «Hey zulu», «Dangerous MCees», «Errbody Scream» og «Neva Heard Dis B 4» i samme fengende gate. 
Nøkkelen til duoen har gjennom sine seksten år i gamet vært å ikke være selvhøytidelige, og alltid ha humor som virkemiddel. 
Det er ingen overraskelser her, det er hverken banebrytende eller nyskapende, til og med auto-tune som de slår til med i «City Lights» er jo snart old school. 
Dette er gode gamle Red & Meth på sitt jevne, og takknemlige skal vi være for det. 

ANBEFALTE KJØP: 
«Errbody Scream», «City Lights», «Dangerous MCees», «Hey zulu» 

SILJE LARSEN BORGAN 
