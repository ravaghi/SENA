Samsung Series 9 NP900X3C
Samsung imponerer stort med sin nye Series 9 Ultrabook. 

Produsentene er godt i gang med å levere andre generasjon Ultrabooks, og Samsung er blant dem det stilles størst forventninger til. 
Selskapet var svært tidlig ute med sin første generasjon Series 9, som ble annonsert allerede i januar i fjor, som var meget lett og fin, men som opplevde visse problemer blant annet knyttet til antennen til det trådløse nettverkskortet. 

Nå er 2. generasjon i butikkene, og denne gangen leverer Samsung både en 13,3 tommer og en 15 tommer. 
Vi har sett nærmere på førstnevnte, som ifølge produsenten er verdens tynneste PC med sine 1,29 cm. Vekten er på behagelige 1,18 kg. 

Til tross for disse tallene dreier det som en potent PC på flere plan, hør bare her: 

13,3" matt LED-baklyst LCD-skjerm, 1600 x 900 piksler Intel Core i5-3317U prosessor (1,7 GHz) 
Intel HD 4000 grafikk 4 GB RAM (maks 8) 120 GB SSD 2 USB-porter (1x USB 3.0, 1x USB 2.0) VGA-utgang (krever overgang) mini-HDMI-utgang WiDi-støtte (Wireless Display) Trådøst nett (a/b/g/n) Bluetooth 4.0 Ethernet-støtte (1000 Mb) (krever overgang som følger med) 1,3 Mp webkamera Windows 7 Home Premium 64 bit Mål: 
313.8 x 218.5 x 12.9 mm Vekt: 1,18 kg Pris: 
Fra ca 10 600 kr (12. juni 2012) 

Dette er kompromisser man foreløpig må inngå når vekt og ikke minst tykkelse skal holdes på et minimum. 

Og selv om dette kanskje er verdens tynneste PC for øyeblikket, er den definitivt ikke noen skjør kamerat. 
Hele chassiset består av metall, både på inn- og utsiden. 
Dette sørger for god oppstiving, og vi får aldri følelsen av at dette er noe annet enn en meget solid bygd maskin - og akkurat passe tung. 
Overflaten er matt, fingeravtrykk vises, men er langt fra så sjenerende som på mange med blank overflate. 

Alle tilkoblingene har fått plass på sidene, trukket lengst unna brukeren. 

Skjermen måler 13,3 tommer, og er kort og godt den beste og mest lyssterke vi har sett på en bærbar (400 nits). 
Det sier litt om hvor langt framme Samsung er på skjermfronten, og her har de brukt det beste de har å by på. 
Den er høyoppløst og skarp, med meget god fargegjengivelse fra nær sagt alle vinkler. 
Og nevnte vi at den ikke har noe som helst problemer med gjenskinn, takket være matt overflate? 

Tastaturet kompletterer den gode opplevelsen. 
Det er fast og lydsvakt, og utformingen er etter vår mening perfekt, små funksjonstaster, resten er romslig, entertasten er bred og piltastene er skilt ut fra resten. 

Bedre har vi knapt brukt noen gang. 
Og ja: 
Det er baklyst, men for å hindre at det skal sluke batteri, tennes lyset først når det er mørkt i rommet du befinner deg i. 
Du kan selvsagt også skru det av. 

Pekeplaten er stor, flerberøringsfølsom (multitouch) og har integrerte knapper for venstre- og høyreklikk. 
Vi har tidligere ofte vært litt kritiske til slike, spesielt dersom man er vant til å la venstre pekefinger hvile på venstre knapp mens man styrer med høyre. 
Flere pekeplater kan da oppfatte det som om man skal zoome ut eller inn (pga to berøringer). 
Men Samsung har tydeligvis tenkt på dette også, for vi opplevde ikke noen problemer med dette i det hele tatt, og på dette tidspunktet begynner vi faktisk å få stjerner i øynene. 

På undersiden kan vi skimte to vifter bak små luftehull, som suger luften inn og blåser den ut bak. 
I fronten sitter et par stereohøyttalere, som byr på bedre fylde i lyden enn mange PC-er som er både tre og fire ganger så tykke. 

Viftene er svært støysvake, og selv under tung belastning var de aldri noe sjenerende, knapt nok hørbare hvis det var helt stille i rommet. 
Merk også at maskinen kommer med styreprogram for viftene som i praksis kan gi deg en helt støyfri opplevelse dersom du er villig til å gå litt ned på ytelsen. 

Lynkjapt 

Det bringer oss over i neste seksjon, nemlig bruks- og ytelsestester. 
Og for å si det med en gang, dette er den raskeste Ultrabooken vi har testet noen gang. 
Det er kanskje ikke så rart, all den tid at vi nettopp har begynt testingen av den nye generasjonen Ultrabooks basert på Ivy Bridge-plattformen. 

Men en oppstart på 12 sekunder - fra helt avskrudd til du kan begynne å jobbe i Windows, det er rett og slett parkering av alle PC-er vi har hatt på testbenken noen gang. 

Lukker du lokket går maskinen i dvale, og når du åpner lokket er den klar til bruk før du får lagt hånden på tastaturet. 
Samsung sier 1,4 sekunder. 
Vi fant ingen grunn til å etterprøve den påstanden. 

Windows egen Opplevelsesindeks sier følgende. 
Skalaen går fra 1.0 (tregest) til 7,9 (raskest): 

Prosessor: 6,9 Minne: 5,9 Grafikk: 
6,4 Spillgrafikk: 
6,4 Primær harddisk: 
7,4 

Ved hjelp av Passmark PerformanceTest har vi sammenlignet prosessor-, grafikk- og diskytelsen mot et knippe maskiner fra første generasjon Ultrabook. 
På prosessorytelse har vi også tatt med ytelsestallet fra Core i5-2450M, en av de mest populære det siste året på helt vanlige bærbare PC-er. 
Som du ser er ytelsen i ULV-prosessoren som sitter i vår test-PC helt på høyden med denne: 

Siste testene vi foretok gikk på batteritiden. 
Som vanlig kjørte vi batteriet helt tomt uten å gjøre noe som helst annet enn å være tilkoblet trådløst nett (som for øvrig fungerer smertefritt nå). 
I neste omgang ladet vi det fullt, for så å spille av et 720P-videoklipp i Windows Media Player til det gikk tomt. 
I begge tilfeller plasserte batteritiden seg i toppen: 

Konklusjon 

75% av komponentene i den nye 9-serien er utviklet av Samsung selv, noe som ifølge produsenten er selve nøkkelen til å lage et produkt som er så til de grader gjennomført. 
Vi har ikke noe problem med å tro på den påstanden. 

Denne Ultrabooken eliminerer behovet for et tungt beist i sekken eller vesken for de aller fleste av oss, og totalen er så bra at vi ikke kan huske å ha blitt mer overbevist av noen kompakt PC vi har testet tidligere. 

Skulle vi likevel pirke på noe, måtte det være at du ikke kan koble den til ekstern skjerm eller kablet nettverk med standardkabler. 
Prismessig ligger den dessuten helt klart i øvre skikt, og det vil nok skremme mange. 
Når det er sagt, prisen ligger i samme leie som Macbook Air, og Samsungs nye 9-serie står etter vår mening slett ikke tilbake for denne hva angår opplevd kvalitet. 

Vi ser ikke bort fra at det kommer konkurrenter som vil matche Samsungs 9-serie i ukene og månedene framover, men i øyeblikket er dette en ener. 
Og enere får terningkast 6. 

Samsung 900X3C-A01SE 
