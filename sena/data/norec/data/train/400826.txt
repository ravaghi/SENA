Jordskott:En strategisk thrillerkanin 

Jordskott trykker på alle de nordiske krimknappene, men ender opp som et kalkulerende manusseminar. 

Den ambisiøse politikvinnen Eva Thörnblad får livet revet opp med roten da hennes lille datter forsvinner, og når vi møter henne syv år senere er hun tilbake i hjembygden Silverhöjd for å begrave sin far. 

I den Västmanlandske bygda møtes hun med skepsis og skeive blikk, og da en liten gutt forsvinner mistenker Eva at det er samme kidnappere som er på ferde som da hennes lille Josefine forsvant. 

Nordiske krimklisjeer 

Jordskott raser rundt deg som en strategisk anlagt thrillerkanin, mens manuset prøver å trykke på hver eneste nordic noir-knapp du har fått implementert gjennom Broen, Forbrytelsen, Mammon, og alle de andre suksesseriene. 

Det finnes knapt et virkemiddel eller klisjé fra nordisk krim de seneste årene som ikke dukker opp i løpet av seriens første episoder. 

Den onde forretningsmannen 

Kvinnelig politibetjent med personlige problemer, jovial skråstrek famlende politimann som mener godt, men kludrer det til, rare bygdefolk som på sitt stille vis raser mot de fancy byfolkene, og prikken over i-en: den onde, lokale forretningsmannen som er villig til å gjøre alt for å sikre seg en god forretningsavtale. 

Hører du? 
Han er villig til å gjøre hva som helst, der han sitter med kaldt blikk bak sitt dyre styrelederbord. 

Er tidvis skummel 

Jordskott er tidvis ganske skummel, spesielt er scenen for den forsvunne bamsen dukker opp velregissert og lekker, men replikker og liksomtilfeldige hendelser (den mystiske, romaktige kvinnen med handlevognen er det mest tvungne øyeblikket i et manus så langt i 2015) virker mer som ideer på et introduksjonsseminar i hvordan-skrive-nordisk-krim enn en sammenhengende historie. 

Inspirert av tusser og troll 

Det mest interessante med Jordskott er hvordan den orienterer seg mot lett nordisk mystisisme à la Trolljegeren, hvor naturen er en egen kraft og noe som gror kan ta form av eget liv. 

Der tar serien egen retning ut av mylderet av karikaturer og konstruerte overraskelser. 
Eva-karakteren er tillagt en rekke fordypende egenskaper, øm og nysgjerrig og arrogant og sint, men ender opp med å bli et innsalg av en karakter og ikke et menneske du har lyst å bruke noen dyrebare TV-timer med. 

Mange konkurrerer om serietiden 

For med stadig mer konkurranse om tittetiden vår fra strålende serier (Bloodline, Better Call Saul, Justified og The Americans har alle levert sterke sesonger i 2015), trenger nordisk TV å ta neste steg. 

Norske Frikjent var to-tre steg i riktig retning med sitt dempede og menneskelige småbydrama, Jordskott er bare gratis argumentasjon til de som klager over at det blir laget for mange krimserier. 
