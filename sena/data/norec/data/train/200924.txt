LG BD550
Den har lenge vært blant de billigste Blu-ray-spillerne på det norske markedet, og nå dumper enkelte prisen til under 500 kroner. 

Vi har sluttet å bli overrasket over at elektronikk og dataprodukter som en gang var forbeholdt tykke lommebøker, plutselig blir så billige at alle kan kjøpe dem uten særlig overveielse. 

Dumpepriser 

Nå er turen kommet til Blu-ray-spillere, og Norges kanskje aller rimeligste modell for øyeblikket kommer fra LG og bærer navnet BD550. 
Denne uken har den vært til salgs hos PS.no for 495 kroner. 
Normalprisen ligger på rundt 700 kroner. 

Daglig leder hos PS.no, Petter Aaland, innrømmer imidlertid at de selger spilleren med tap. 

- Det er kamp om kundene, og derfor har vi valgt å gjøre dette på en del produkter. 
Det generer også trafikk på nettsiden vår, og det er vi avhengig av for å kunne selge store volum, forteller Aaland til DinSide.no. 

Mye for pengene 

Og selv om prisen på spilleren er lav, er spesifikasjonene slett ikke til å kimse av: 

LG BD550, Blu-ray og mediespiller 
- Spiller Blu-ray, DVD og CD 
- Støtter oppskalering av DVD til HD-oppløsning 
- Nettverksstøtte (BD-Live, profile 2.0) - USB 2.0-inngang i front for medieavspilling fra minneplugg og eksterne harddisker 
- Støtter en rekke filtyper, inkl JPG, PNG, AVI, DivX, MPG, MKV, MP4, MP3, WMA og GIF 
- HDMI, kompositt og komponentutganger - koaksial, digital lydutgang (phono) - RJ-45 ethernet nettverkskontakt - Størrelse: 42,9 cm x 20,1 cm x 4,6 cm 

Den har altså nettverksstøtte, men har ikke støtte for streaming av mediefiler fra nettverket eller Internett, kun for å hente ekstramateriale til Blu-ray-filmer du ser på. 
Spilleren kan også oppdateres til nyere firmware direkte via nettverket. 

Se og lær av LG 

Grensesnittet er etter vår mening eksemplarisk, og brukervennligheten er helt i toppklasse, også den medfølgende fjernkontrollen fungerer strålende. 
Her har mange av konkurrentene noe å lære av LG. 

Her ser du bilder fra menyene og fra avspilling: 

Spilleren er også rimelig rask. 
Fra vi satte inn en Blu-ray-film til spilleren oppdaget formatet, tok det fem sekunder, og deretter ytterligere 12 sekunder til avspillingen startet. 
Totalt 17 sekunder altså, like raskt som vi er blitt vant med fra vanlige DVD-spillere. 

Lyd- og bildekvaliteten er vi helt overbeviste om at målgruppen vil oppleve som helt strålende. 
Det skal feinschmekkeri til for å kunne skille den fra langt dyrere løsninger. 
Hvordan lyden skal håndteres kan du enkelt bestemme via menyen. 

Som mediespiller? 

Til høyre i fronten sitter en USB-plugg, og her kan du koble til en ekstern harddisk eller en minneplugg med mediefiler. 
Mediefilene kan naturligvis også brennes til plate og spilles av derfra. 

Noen få sekunder etter at den er tilkoblet, får du spørsmål om du vil vise bilder, filmer eller musikk - avhengig av hva som ligger på disken. 
Deretter navigerer du deg gjennom mappene ved hjelp av fjernkontrollen. 
Det hele er nok en gang veldig enkelt, og navigasjonen er intuitiv og sitter i fingrene med det samme. 

Inkompatible mediefiler vises ikke, og et enkelt klikk på en fil vil starte avspillingen. 
Når den er avspilt, hopper den videre til neste fil i mappen automatisk, vi har ikke funnet noen måte å skru av dette på. 

Spilleren støtter også undertekster i flere forskjellige former og formater (inkludert .sub, .smi, .txt, .srt). 
Du må da først klikke på den aktuelle tekstfilen før du klikker på videofilen den skal knyttes til. 

Navigasjonen er rask og smidig, men uheldigvis er ikke kompatibiliteten så god som vi skulle ønske. 
De fleste rene mediespillerne vi har testet de siste par årene har slukt alle mediefilene vi har kastet til dem, uten å mukke. 
BD550 sliter med enkelte av våre test-filer, spesielt i MKV-format. 
Avspillingen ser ut til å starte, men så hopper den tilbake i menyen igjen. 

Innbakte undertekster i MKV-filer fungerte utmerket, men vi klarte ikke alltid å få vist undertekster som lå separat i SRT-format. 

Når vi legger til at støtten for vanlige formater, som for eksempel WMV og MOV ikke støttes, er det et stykke opp til de rendyrkede mediespillerne, dessverre. 

Når det gjelder musikkformater, støttes MP3, WMA og WAV. 
Vi fikk ikke spilt av M4A (AAC) og Ogg Vorbis. 
Visning av innbakt grafikk synes vi burde vært bedre bakt inn, den vises kun når vi trykker på info-knappen under avspilling. 

Visning av selv store JPG-bilder (10 Mpix +) går kjapt og smertefritt, og du kan kjøre innholdet i en mappe som slideshow hvis du vil, eller trykke på next-knappen manuelt. 

Konklusjon 

Er du på utkikk etter en billig Blu-Ray/DVD-spiller gjør du en meget god deal om du får denne til 495 kroner. 
Faktisk er den også verdt et par hundrelapper til, mener vi. 

Den er enkel å bruke, er rask og byr på fin bilde- og lydkvalitet. 

Som mediespiller for filer på disk eller minneplugg har den imidlertid sine klare begrensninger, og dem er det greit å være klar over. 
Hvis dette er veldig viktig for deg, går du heller for en annen løsning. 

Takk til PS.no for utlån av spilleren! 

LG BD550 
