Særegen solokonsert av Bernhoft
Bernhoft åpnet årets Punktfestival med sin særegne sjarm og store talent. 

Sted: Kick Scene, Kristiansand 

Tid: 
Onsdag kveld 

Publikum: 
Rundt 750 

Jarle Bernhoft er tidligere kjent som vokalist i rockebandet Span, som ble oppløst i 2005. 
Nå har han gitt ut to soloalbum, hvorav det siste «Solidarity Breaks» kom ut i januar og har siden da ligget på førsteplass på VG-lista i flere uker. 
Han turnerer Norge rundt både som soloartist og med fullt band. 
I kveld sto han alene på scenen på et fullt Kick. 

Utstyrt med noen gitarer, keyboard, effektpedaler og en loop station skaper han et mektig lydbilde, og om du ikke ser på scenen glemmer du fort at han står der alene. 

Loop station, eller «burken min» som han selv refererer til, er det hemmelige våpenet til Bernhoft som gjør at han kan ta opp seg selv slik at «burken» kan repetere dette mens han spiller noe annet. 
Dette er en fantastisk idé, men det gjør at de fleste sangene får litt av den samme oppbygningen og man må vente litt før det kommer skikkelig i gang. 

Bernhoft har publikum med seg fra første stund, og på låten «So Many Faces» begynner publikum å kore selv uten oppfordring. 
Han fremfører låtene med god innlevelse og morsomme ansiktsuttrykk som skaper god stemning blant publikum. 
I hvert fall blant dem som fikk stå fremme ved scenen. 
Det var mye summing blant publikum, men til gjengjeld har det neppe vært mange artister som har fått et fullstappet Kick til å bli så stille som da hiten og balladen «Stay With Me» ble spilt. 

Det er ingen tvil om at det er snakk om en fremragende musiker. 
Bernhoft har en klar, soulinspirert stemme som tar deg med i både lyse og mørke registre. 
Han skifter mellom gitar, keyboard og beatboxing, men man hører at det er gitaren som er hans sterkeste instrument. 
I sangen «Fly Away» serverer han en fin gitarsolo og får publikum med på en liten hoftedans. 

Konserten ender med en kraftfremførelse av «A Bad Place to Reside» og man går fra konserten med et smil om munnen. 
Dette er en konsert som er litt utenom det vanlige, og det er ikke rart at Bernhoft er en av de hotteste artistene i Norge for tiden. 
