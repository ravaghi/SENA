Operagalskap på livet løs
Eir Inderhaugs avskjedsforestilling etter to år som husartist i Kilden, er en operafest som bør fenge langt utover et vanlig operapublikum 

Slutten i Donizettis opera Lucia di Lammermoor (1835), den såkalte vanviddscenen, er både bakgrunn og finale i Eir Inderhaugs nyskapte og nyskapende forestilling Jeg ER Lucia. 
Premieren var lørdag kveld i Kildens intimscene. 
Et begeistret publikum fikk oppleve sangkunst av høy klasse og fikk samtidig et innblikk i operadivaens lykke og ulykke. 
Hva er kunst og hva er forfengelighet? 
Hva ofrer en operasanger på familielykkens alter? 
Hva gjør livet på hoteller og kampen med og mot agenter og dirigenter med en sart sjel som egentlig bare vil prestere det ultimate? 

Forestillingen åpner med radiovekking på hotellrommet. 
Klokka er 09.00. 
Nitimen annonserer dagens gjest: 
Eir Inderhaug. 
Ut av hotellsengens dyner og lakener vikler seg en sangerinne og et kanskje tilfeldig mannebekjentskap, spilt av Even Rasmussen som bærer en rekke nokså tause roller. 
Handlingen utvikles gjennom samtaler i mobiltelefoner. 
Operadivaen har fått kontrakt på hovedrollen i Lucia di Lammermoor, men får samtidig tilbud om en annen rolle i konflikt med den første, og blir ikke helt diskret bedt om å bearbeide dirigenten på kroppslig vis for å oppnå gunstige fordeler. 
Det ender på asyl. 
Og med galskapsscenen fra Lucia di Lammermoor – helt mesterlig gjort. 
Under veis får vi scener og arier fra verker av Morton Feldman, Györgi Ligeti, Hans Werner Henze og så altså Donizetti både først og sist. 
Et operettenummer av Victor Herbert, Art is calling for me – på norsk, er et forfriskende innslag. 

Visst er hun en stor koloratursangerinne. 
I tillegg er hun en flott skuespiller, en humorist og en tragedienne. 
Med Kristiansand Symfoniorkester i opptak, for henne på scenen selvsagt da uten dirigent, har hun inne både takt og tone så til de grader at man aldri i løpet av 90 minutter er i tvil om at alt blir riktig. 
Forestillingen kan sees uten forhåndskjennskap til opera. 
Men det skader ikke om du stikker innom YouTube og sjekker denne galskapsscenen på forhånd. 
Lyd, lys, scene, video – alt medvirker til å gjøre denne spesielle forestillingen til noe ekstraordinært i Kilden en måneds tid fremover. 
