Samsung SGH-D840
Samsungs billige designmobil ser fantastisk ut, men kan irritere en gråstein. 

Førsteinntrykket av denne mobilen var utelukkende positivt. 
Den ser nemlig fantastisk ut, slank og linjelekker som den er. 

Nydelig 
De fysiske målene (9,9 cm lang, 5,1 cm bred og kun 1,19 cm dyp) er nemlig ganske så imponerende, og gjør at denne skyvemobilen blir en meget lommevennlig affære. 
Vi nevner også at selve glidemekanismen fungerer godt, og at telefonen automatisk aktiverer tastelåsen når mobilen skyves sammen. 

Designmessig er det altså ingen tvil om at D840 er vellykket, men hva er det egentlig som skjuler seg under skallet? 

Enkel og grei Telefonen har MP3-spiller, et 2 megapikslers kamera og videoopptak. 
Du får i tillegg tri-band (900/1800/1900 MHz), GPRS, Edge, Blåtann, flashminne på 80 MB og inngang for microSD-kort (som dessverre ikke følger med i pakken). 

Dette er altså definitivt ingen proff-mobil, men en mobil som passer perfekt for deg som bare skal sende SMS & MMS, eller høre på MP3-låter til og fra jobb eller skole. 
Ja, også kan du ringe med den da, om du lurte. 

Dette liker vi 

I bruk oppleves skjermen som lyssterk og klar, og oppløsningen på 240*320 piksler er mer enn høy nok i dette tilfellet. 
Det eneste vi har å klage på her, er at betraktningsvinkelen kunne vært noe bedre. 
Strengt tatt er ikke dette noe problem, dette er jo ikke en mobil du vil bruke til videoavspilling uansett. 

Vi gir også Samsung honnør for at mobilen har gode taster som er enkle å treffe. 
Dette er spesielt viktig her, ettersom det glatter over at en del av Samsungs mobilmenyer krever unødig mange tastetrykk. 

Vi ble positivt overrasket over kameraet, som til tross for at det bare har en oppløsning på 2 megapiksler tok langt bedre (mobil)bilder enn vi hadde fryktet. 
Vi liker også at kameraet reagere kjappere når du trykker på utløseren enn flere av sine langt dyrere konkurrenter. 
Også mobilsurfingen oppleves som kjapp og enkel. 

Trykk på bildene for eksempelbilder tatt med mobilen: 

Eller klikk her for videoklipp: 

Samsung er altså gode på design. 
Dessverre er de ikke fullt så flinke til å levere gjennomtenkte produkter. 

Dette liker vi ikke 
Et spesielt stort minus er at det ikke følger med USB-kabel til mobilen. 
Samsung bruker nemlig en mye tynnere plugg enn vanlig, så dette må du altså kjøpe i tillegg. 
Om du så har gjort det - jada, vi gikk den lange veien til butikken -, så vil du også irritere deg over at mobilen ikke kommer opp som en egen enhet når du kobler mobilen til PCen. 

Du må altså installere programvare for å kunne overføre bilder og musikk til og fra mobilen, og utrolig nok følger heller ikke programvaren med i pakken. 
Bestemmer du deg for å kjøpe USB-kabelen kan du imidlertid laste ned programvaren fra Samsungs hjemmesider. 
(Legg også merke til at mobilen bare støtter 1.1-versjonen av USB) 

Da gjenstår det to alternativer: 
Det kjipeste alternativet er å overføre filene via blåtann (noe som tar ekstremt lang tid), mens det beste er å kjøpe et stort microSD-kort og bruke minnekortleseren på PCen i tillegg. 

Vi savner også radio på mobilen og synes det er synd at MP3-spilleren ikke takler WMA-formatet. 
De medfølgende øreproppene har en forkjærlighet for sylskarp diskant og mellomtone, men mangler dessverre bass. 
Dessverre kan du heller ikke her bruke ditt eget headsett, ettersom Samsung-mobilen mangler mini-jack-utgang. 

Og når vi først er i det irritable hjørnet: 
Den medfølgende knappen på hodetelefonledningen kan bare brukes til å svare på innkomne anrop, og gir deg ikke muliget til å justere lyd eller hoppe fra ett spor til et annet. 
Dette er med på ødelegge for mobilen som MP3-spiller. 

Konklusjon D840 er på mange måter som den fine dama du møtte på byen og klarte å få med deg hjem: 

Der og da er du superfornøyd, men dagen etter vil du begynne å irritere deg over alle svakhetene. 

På terningen karrer den til seg en svak firer. 

Sjekk også ut vår Mobilvelger! 
