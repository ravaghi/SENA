Diverse artister:«Songs Across Walls Of Separation» 

(Kirkelig Kulturverksted / Musikkoperatørene) 

En noe annerledes «The Wall»-plate... 

Pink Floyds mesterverk handlet også om å rive ned murer, men dette prosjektet fra Erik Hillestad utføres med et atskillig mer humanistisk utgangspunkt. 
På mange måter er dette et klassisk Hillestad-prosjekt, der intensjonene og ambisjonene både er storslåtte og originale. 
Det dreier seg om å la øst og vest møtes - vestlige artister som Morten Harket, Eva Dahlgren, Sarah Jane Morris og Tom Russell mot artister fra samfunn der folkegrupper og familier er skilt av politisk uforsonlige murer (Kypros, Palestina, Kashmir, Syria o.s.v.) under den eviggyldige (og stadig like banale, men vakre) drømmen om at ingen mur kan stoppe sangen og kunsten som den ypperste kommunikator. 
Knut Reiersrud er med sin omfattende kunnskap om verdensmusikk hovedansvarlig for musikken rundt de bokstavelig talt bevingede ord fra ulike verdenshjørner. 
En plate for lengtende og søkende sjeler, ja til og med for drømmere. 

Anbefalte kjøp: 
«Garden Of Love», «Same Song» og «A Place For You». 
