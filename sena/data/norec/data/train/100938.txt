Plateanmeldelse:Tønes - «Vindbrest» 

«Darkness on the edge of Sokndal». 

Frank «Tønes» Tønnesens maniske, nevrotiske mannspersoner har fått noen markant bitre og bistre drag i ansiktet siden sist. 

Han i «Grett å få besøg», for eksempel (vi må anta at det er en «han»). 
For ham er det alt annet enn greit å få besøk. 
Rett etter at middagen er fortært, og kjøkkenbordet fremdeles er fullt av gryter og oppvask, er det på’n igjen: 
Kjeks til barna, wienerbrød til de voksne. 
Vel, vel. 
«Me e vande med te rydda». 

Fyren som møter sin fremtidige kjæreste i «Antikkmesso på Figgjo» skjønner snart at han har giftet seg inn i en familie full av håpløse «hoarders» – folk som hamstrer. 
Forholdet ender sine dager i en dans mellom pappkasser og plastposer, i en haug av «gammale drid». 

Farsfiguren i «Sprø svor» – den på overflaten mest lystige og revyaktige sangen – blir sågar voldelig når det viser seg at ribbesvoren til tante Gunda ikke kan måle seg med mors. 
Han går amok. 

I overveiende grad består «Vindbrest» av sanger som ikke prøver å være morsomme i det hele tatt. 
Men som av og til er det likevel, på tross av seg selv, så lenge man er i stand til å smile av patetiske menn. 

Tønes er mindre Kjell Aukrust og mer Stein Torleif Bjella nå; kuet av en stille desperasjon og en ubendig, uendelig lengsel. 
Denne lengselen er helt eksplisitt i avsluttende «Villspor», der sangeren har konkludert at lengsel er selve innholdet i livet, og drar ut i naturens «åpne arma» for å dyrke den, blant blomster og ville dyr. 

Mannen i «Spør meg» blir konfrontert med seg selv, og kan ikke forsvare seg med annet enn at «eg prøve så godt eg kan». 
Han i «Tordis, Gustav og andre savn» savner – ganske riktig – absolutt alt. 
Han må la det ligge, hevder han, og komme seg av sted videre. 
Men vi tror ikke at han kommer til å klare det. 

Tekstene på «Vindbrest» er ypperlig litteratur – «Klare farga»! 
«Mindre»! 
– og kan utmerket godt leses sort på hvitt i CD-heftet, uavhengig av musikken. 

Når det gjelder denne – musikken, altså – så er den relativt unnselig. 
Låtene er funksjonelle mer enn spektakulære, bygd for å bære tekstene, snarere enn omvendt. 
«Vindbrest» fungerer ålreit som bruks- eller bakgrunnsmusikk. 
Men det er først når man konsentrerer seg om ordene at den blir en liten kunstopplevelse. 

Det samme kan sies om Bruce Springsteens «Nebraska» (1982), for eksempel – uten sammenligning for øvrig. 
(Tønes’ luftige folkrock- og viser, fremført av et utsøkt band som aldri presser på eller maser, har mer til felles med Will «Bonnie «Prince» Billy» Oldhams sprukne «alternative» country). 

Så det er, for å si det mildt, ingen skam. 

Men det kan være greit å vite at «Vindbrest» er Tønes-platen som er minst interessert i å behage. 
Den vil ha din oppmerksomhet og en smule anstrengelse. 
Det fortjener den. 

BESTE LÅT: 
«Antikkmesso på Figgjo» 

* Albumet slippes fredag 30. januar. 
En smakebit i form av singelen «Dråba i sjøen» ligger øverst i denne saken. 
