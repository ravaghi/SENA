Skoda Octavia RS testkjørt
PRAHA (DinSide Motor): 
Vi har kjørt Skoda-verstingen, som kombinerer mye krefter med mye nytteverdi. 

Nyeste generasjon Skoda Octavia RS fikk sin premiere i forbindelse Goodwood Festival of Speed 10. juli i år. 
På Skoda-språket tilsvarer RS GTI hos Volkswagen, men som vi skal se er ikke typen bil helt den samme likevel. 

Hittil sprekest 

Men uansett lanserer nå den tsjekkiske bilprodusenten den hittil sprekeste bilen i Octavia RS-serien. 
De kaller den "Tidenes raskeste Octavia" og den har en toppfart på 248 kilometer i timen. 

Vi spurte selvsagt hvorfor ikke "raskeste Skoda", men fikk til svar at Superb jo i en del markeder leveres med en V6-motor på 3,6 liter - toppfart 250 kilometer i timen. 

Mye ytelser for pengene 

Den er basert på den helt nye Octavia, noe som i seg selv er et utmerket utgangspunkt. 
Vi har for vår del skrytt mye av den nå voksne familiebilen. 
RS har de fleste av disse gode egenskapene, og i tillegg temmelig heftige ytelser, det hele til en pris som ikke kan kalles ublu: 
Fra 386.500 kroner med dieselmotor og 444.500 kroner med bensinmotor. 

Eksteriørbilder av nye Skoda Octavia RS: 

Bensin eller diesel 

I motsetning til konsernfetter VW, som lanserer en Golf GTI og en GTD, slår Skoda sammen de to modellene under RS-paraplyen. 
Det betyr at den kommer i to motorversjoner: 
En bensindrevet 220-hesters TSI og en dieseldrevet 184-hesters TDI. 

Bensinversjonen greier 0-100 kilometer i timen på 6,8 sekunder med sekstrinns manuell girkasse. 
Turbodieselen trenger 8,1 sekunder på samme øvelse. 
Toppfarten er henholdsvis 248 og 232 kilometer i timen. 
Det betyr at RS med bensinmotor er den hittil raskeste Octavia som kommer på markedet. 

Skoda Octavia RS leveres standard med sekstrinns manuell girkasse, men tilbys også med sekstrinns DSG (såkalt dobbelkløtsj-automat). 

Vi prøvde begge motorene, men fikk ikke anledning til å kjøre dem med manuell girkasse. 
Når det er sagt, fungerer DSG-kassen utmerket i begge tilfeller. 
Snodig nok var det ikke hendler på rattet for manuell giring på testbilene, men dette er tilgjengelig som ekstrautstyr. 

Relativt sportslig satt opp 

RS er senket 1,2 centimeter sammenlignet med standard Octavia, og har fått en noe frekkere styling, men vi synes faktisk den kunne vært enda litt tøffere i uttrykket. 
Den leveres med sportsunderstell som standard. 
ESP-systemet inkluderer den elektroniske differensialsperren XDS. 

Målet er selvsagt bedre veigrep og å begrense understyring og det virker meget bra. 
Bilen sitter bra på veienOctavia RS kan også leveres med en såkalt progressiv elektromekanisk styring. 
Den skal gi mer effektiv styring ved å gi like mye svingeffekt med mindre rattutslag. 

Tøffere 

Vi nevnte så vidt stylingen. 
Her har Skoda gjorde de klassiske grepene med RS-spoiler, diffuser og bredere hjul. 
Luftinntakene preges av bikubemønster. 
Nytt med denne generasjon er bi-xenon hovedlys som standard, akkompagnert av LED-kjørelys. 

Egen felgdesign er tilgjengelig for RS, fra 17-tommer helt opp til de "feteste" 19-tommerne i sort lettmetall ved navn "Xtrem". 
Generelt ser nye Octavia RS mer sportslig ut enn forgjengeren, dette også takket være kortere overheng. 
Dette henger sammen med at bilen har den fått 10,2 centimeter lengre akselavstand, selv om bilen er blitt 8,8 centimeter lengre. 
Også den økte bredden på 4,5 centimeter bidrar til å gi et mer dynamisk inntrykk. 

Relativt sporty inni 

Innvendig finner du RS-seter og perforert skinnratt som standard, mens girspaken og håndbrekket er trukket i skinn. 
Dørlister og pedaler er selvsagt i rustfritt stål, mens det er strødd RS-logoer rundt omkring i interiøret. 
Likevel er det sportslige preget relativt moderat, tatt i betraktning nivået bilen befinner seg på. 
Familiefaren eller -moren vil ikke bli skremt av overdrevne racing-assosiasjoner. 

Interiørbilder: 

Akseptabel komfort 

Vi satt godt i setene som gir adekvat støtte og samtidig tilfredsstillende komfort. 
Komfortnivået for øvrig er selvsagt av en noe fastere type enn i vanlige Octavia, men bilen er ikke overdrevet stiv og hard i fjæringen. 
Lydnivået kan reguleres ettersom man ønsker mer eller mindre av den sportslige snerringen fra eksosanlegget - denne er av den kunstige sorten men det låter ganske tøft når vRS-knappen er inne. 

Generelt er lydnivået etter vår mening noe høyere enn i vanlig Octavia - her spiller selvsagt også hjuldimensjon og dekk inn og de 19-tommerne testbilen var satt opp med avgir noe mer rullestøy. 

Godt utstyrt 

Octavia RS leveres i Norge med standardutstyr som blant annet Amundsen navigasjon med 5,8 tommers berøringsskjerm, og Canton Sound system med ti høyttalere og subwoofer. 
Valg av kjøreprogram for mer eller mindre sportslig oppsett er også med i pakken, det vil si såkalt «Driving Mode Selection». 

Konklusjon 

Nye Octavia RS er en meget god bil. 
Krefter i massevis kombineres med gode plassforhold både foran og bak samt et svært romslig bagasjerom. 
Den er velkjørende om enn uten den lille ekstra snerten som utmerker de sportsligste i "GTI"-klassen - som Ford Focus ST. 
Men det er masse ytelse for pengene og for den som ønsker en familiebil som av og til kan tjene til aktiv kjøring når familien blir igjen hjemme, kan dette være midt i blinken. 
