En perle av en utstilling
En stor opplevelse, skriver vår anmelder om den japanske utstillingen på Hå gamle prestegard. 

Mariko Kusumoto: 
Translucent Explorations. 
Objekter. 
Hå gamle prestegard. 
Fram til 1. oktober. 

Gjennom en moderne tolkning av Tsumami Zaiku leker den japanske kunstneren Mariko Kusumoto med over 400 år gamle tradisjoner, og hun gjør det med stor respekt for sitt opphav. 

Tsumami Zaiku er en bretteteknikk med fellestrekk til origami og stammer fra Japans kulturelle storhetstid, Edo-perioden fra 1625 - 1868. 
Sirlige blomster i stoff, brettet av kyndige tekstilkunstnere, ble brukt som dekorasjoner og hårpynt til kimonoen, Japans nasjonaldrakt. 

Bruken av Tsumami Zaiku-ornamenter finner man gjerne eksempler på i tresnitt eller Ukiyo-e, fra samme periode, særlig der geishaer og kurtisaner danner motivet. 
Kitagawa Utamaro (1753 - 1806) var en av de virkelig store ukiyo-e kunstnerne og hans kvinneportretter ble raskt svært anerkjente og er det den dag i dag. 

Fornyer tradisjon 

Mariko Kusumotos tekstilflora beveger seg i randsonen av denne gamle tradisjonen. 
Både form og innhold, men også materialene hun har valgt, er hentet fra vår tid. 
Kimonotøyet har hun erstattet med kunstfiber som polyester og foruten de gamle bretteteknikkene blir de endelige produktene gjerne til gjennom en intuitiv prosess eller som resultat av rene eksperimenter med blant annet varmebehandling. 
Resultatet er intrikate, tredimmensjonale skulpturer, hvorav mange danner utgangspunkt for Kusumotos skulpturelle smykker. 

Der teknikken bak Tsumami Zaiku danner grunnlaget for Kusumotos små fiberskulpturer, kan de ferdige verkene minne om den like gamle tradisjoen Tsurushi Bina. 
Lykkeamuletter i form av små figurer laget av kimonotøy, tredd på snorer, ble benyttet av foreldre og familie i forbindelse med bønn for sine døtres velsignelse. 

Hver figur innehar sin egen betydning og blir møysommelig valgt ut etter spesifikke ønsker for det enkelte pikebarn. 
I dag ser man fortsatt disse snorene tredd med tøyfigurer i forbindelse med den tradisjonelle dukkefestivalen Hinamatsuri som hvert år arrangeres over hele Japan den første uken i mars. 

Presist håndverk 

Utstillingen Translucent Explorations på 
Hå gamle prestegård viser transparente objekter i syntetisk fiber. 
Den beveger seg i et grenseland mellom skulptur og smykker og Kusumoto er da også både juvelér, smykkedesigner og tekstilkunstner. 
De sukkertøyfargede, tilsynelatende skjøre, objektene ligner på anemoner, polypper, koraller og andre marine organismer. 
Selv om objektene er tydelig inspirert av former i naturen blir de likevel ikke fremstilt som noen replika; de framstår snarere som vage minner eller erfaringer fra naturen. 
Den presise, håndverksmessig ferdigheten til Kusumoto gir likevel objektene en troverdighet. 

Kusumotos gjennomskinnelige utforskninger er ikke bare en stor estetisk opplevelse. 
Den formidler også en sårbarhet i den samme verden den har hentet sin inspirasjon fra. 

Den sarte palletten, materialets transparens og de delikate formene gir inntrykk av en skjørhet man intuitivt ønsker å verne om og beskytte. 

Gjennomført med en imponerende kyndighet og som en respektfull hommage til de gamle Tsumami Zeiku-mesterne er utstillingen en aldri så liten perle på Hå Gamle Prestegård. 
