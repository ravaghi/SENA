Test av Renault Zoe:Tiltalende bil - litt sær på strømmen 

Elbilen Renault Zoe kan ikke lade på alle typer strømforsyning. 
Samtidig er dette den eneste elbilen til nå, som kan hurtiglade hjemme. 

De fleste av oss har et såkalt IT-nett hjemme, der jordingen er lokal. 
Men dersom Zoe skal lades gjennom en vanlig stikkontakt, må bygget få strøm gjennom et TN-nett, der strømmen kommer ferdig jordet. 
Cirka 35 prosent av byggene i Norge har dette. 

Renault Zoe får en firer på terningen. 
Det skyldes i all hovedsak at ladesystemet er noe mer komplisert enn i andre elbiler. 

Trekker ned 

- Jeg er positivt overrasket over bilen, men bare fem års garanti og det litt særegne ladesystemet, som riktignok også har positive sider, trekker noe ned. 
Mange husstander i Norge har en strømforsyning som gjør at de ikke kan utnytte den nye teknikken maksimalt, sier NAFs tekniske konsulent Dag Edvardsen. 

Renault innfører et fjerde «ladesystem». 
De japanske bilene bruker Chademo-standarden, de tyske bruker CCS Combo (Combined Charging System) og Tesla kjører et helt eget race på sine superchargere. 
Renault har valgt et system som i hovedsak er tilrettelagt for Europa. 

Renaults Caméléon-lader fungerer slik at likerettingen av strømmen foregår i bilen. 
Gjennom strømledninger inn til bygg kommer det AC-strøm (vekselstrøm), men batterier må alltid mates med DC-strøm (likestrøm). 
Fordelen er blant annet at all lading går gjennom én ladeport på bilen, også hurtigladingen. 
Hurtigladestasjonene blir også langt billigere å bygge. 

Eneste som kan hurtiglade hjemme 

En annen fordel er at du kan «hurtiglade» hjemme. 
Zoe er alene om å kunne lade fra null til 80 prosent på to timer. 
Det betinger riktignok at du kjøper den dyreste modellen (222 000 kroner), og du må ha et strømnett som tåler at du kobler opp en veggboks som lader med en effekt på 11 kilowatt. 
Har du ikke et moderne TN-nett, på 230 eller 400 volt, får du med en transformator. 

En veggboks med mindre kapasitet (3,6 kilowatt) som lader bilen full på cirka 6-9 timer følger med på det midtre utstyrsnivået. 
Har du et «gammelt», strømnett, følger det også her med en transformator som gjør om jordingen til «ny» standard. 
Elektriker og 15 meter kabelstrekking er for øvrig innbakt i bilprisen. 
Skal du lade fra et husstikk (TN-nett på 2 kW), tar det 14 timer å lade opp bilen. 

Maks oppgitt rekkevidde er 21 mil, men du må regne med at du kun har cirka 15 mil om sommeren og 10 på vinteren, opplyser Renault. 

Biladministrasjonsselskapet Autolease anbefaler den dyreste varianten, fordi den kan leveres med hurtiglader. 
Vær oppmerksom på at denne krever et TN-nett strømforsyning hjemme. 
Velg metallic lakk. 

HER ER VÅRE VURDERINGER: 

Enkelt og oversiktlig. 
Lesbar og høyt plassert skjerm. 
Tilfredsstillende seter. 
God sikt. 
To koppholdere. 
Trekk for manglende sete- og rattvarme. 

Kvikk i starten, men puster tyngre et stykke ut i sprinten til 100 km/t. 
Litt hard og stump ut i avfjæringen. 
Superenkel å parkere. 

Virker romslig tross den lille størrelsen. 
Minus: ikke delt baksete ved nedfelling. 
Ganske stort bagasjerom ift. bilens størrelse. 
Litt dårlig takhøyde i baksetet. 

Står til terning-seks, uten CO2-utslipp eller lokale utslipp under kjøring. 
Tradisjonell stålkonstruksjon, veier mye, høyt strømforbruk. 

Full score i EuroNCAP: 
Voksen: 
89 % beskyttelse. 
Barn: 80 %. 
Fotgjenger: 66 %. 
Sikkerhetssystemer: 85 %. 
Har ikke automatisk nødbrems. 

Verdifall høyere enn snitt i klassen, men som snittet for elbiler. 
Markedsverdi ca. 46 % e/3 år/45 000 km. Årlig driftskost. 
2700 kr., bedre enn snitt. 
Nr. 15 av 23 i eierundersøkelsen AutoIndex. 
Fem års garanti. 

Det finnes billigere elbiler. 
Zoe ligger likevel godt under den like lange BMWi3 i pris – men det skulle bare mangle. 

Inspirert av naturelementer som fornybar energi, som vind, bølger og vindmøller, ifølge Renault. 
Ja vel? 
Ser den ut som en småbil i mengden? 
Ja. 
