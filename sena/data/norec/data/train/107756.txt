Rar og rørende
Regi: 
Pen-ek Ratanaruang. 
Med Tadanobu Asano, Sinitta Boonyasak, Laila Boonyasak. 
Thailand/Japan. 
Drama/svart komedie - 15 år. 

En meget sær film om et meget sært par; en vidunderlig godbit for elskere av film utenfor allfarvei. 

En pedantisk, isolert og dødslokket japansk bibliotekar i Bangkok møter - på sett og vis - en rufsete, sexy og bunn ulykkelig barvertinne. 

De to må være et av filmhistoriens mest usannsynlige par. 
Og det handler ikke engang om sex. 
Snarere har vi for oss en stille, stille meditasjon om livets tomhet/livets mening, tilhørighet, ansvar, flukt, håpløshet. 
Med korte avbrudd av vold. 
Og knappenålsdoser nattsvart humor. 

I perioder er det ufattelig vakkert, fotografert av off-beat-guruen Christopher Doyle («Fallen Angels», «Happy Together», «Rabbit-Proof Fence», «The Quiet American»). 
Og man griper seg i å hele tiden sitte og dikte omkring disse figurene; hvem de er, hvor de kommer fra, hva de er blitt. 

Det er med andre ord en meget rik opplevelse. 
Langt bortenfor alt man kan kalle kommersiell film! 
