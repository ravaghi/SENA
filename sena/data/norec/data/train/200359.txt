LG W1
Hva har bredskjerm på 17,1 tommer, er mørkeblå og veier litt over tre kilo? 
Jo, et nerdete blåbær. 
Eller W1, en bærbar PC fra LG. 
Vi godtar begge svarene. 

LG har i høst oppdatert flere av sine modeller med Core 2 Duo-prosessorer, og i tillegg en god nyhet for de som liker både størrelse og portabilitet. 
W1 er nemlig i følge selskapet selv verdens letteste bærbare med 17,1 tommers bredskjerm. 
Og jo, den er lettere enn hva vi har vært borti av 17-tommere, kun litt over over tre kilo tung (eller lett) går den inn i samme vektklasse som mange 15,4" bærbare. 

LES OGSÅ: 

Stor og slank, med fullt numerisk tastatur. 

Fulle spesifikasjoner: 

Intel Core 2 Duo T7200 @ 2,0 GHz 17,1" skjerm (1680 x 1050 piksler) 2 GB DDR2-minne 160 GB harddisk (5400 rpm) 
ATI Mobility Radeon X1600 grafikkort (256 MB RAM) 54 Mbps WLAN (a/b/g) og blåtann Gigabit LAN + modem Lyd inn, analog/digital lyd ut 4 x USB 1 PCMCIA kortplass 5-i-1 kortleser for xD, SD, MMC, MS og MS PRO VGA og S-Video ut Windows XP Media Center Edition Dimensjoner (B/D/H): 39,2 x 27,5 x 3,1 cm Vekt 3,15 kilo Pris: ca. 19.500 inkl. mva. 

Konstruksjon 

Med en skjerm på 17,1 tommer sier det seg selv at PCen er stor, men til gjengjeld er den altså både lett og slank. 
Skjermen har for øvrig kontrastbelegg og er meget god, selv om innsynsvinkelen ikke er noe utover det vi vanligvis finner på bærbare. 
Oppløsningen er på 1680 x 1050 piksler, noe som egentlig passer bra på en skjerm i denne størrelsen. 

Konstruksjonsmessig er det egentlig ikke så mye å utsette på W1. 
Den er slett ikke dum å se på, er passe rund i kantene og både lokket og resten av maskinen virker fast og solid. 
Skal vi pirke på noe kan det være at lokket er litt hardt hengslet, men det blir altså bare pirk. 
I det hele tatt er det en kvalitetsfølelse over denne bærbare. 

Tastaturet er helt greit i bruk, men taster som enter og mellomrom kan bråke litt dersom du vanligvis skriver hardt. 
Og Fn-tasten sitter på feil sted, vi vil nemlig ha ctrl rett under shift, som det er på "vanlige" tastaturer... 

Eksemplaret vi testet ble sendt over fra broderfolket, og har derfor ikke norsk tastatur. 

Trouchpaden er i bredformat, følsom og god med skrollefelt både horisontalt og vertikalt. 

Over tastaturet finner vi, foruten av/på, knapper som kontrollerer lydvolumet, og snarveier for start av Media Center og LG Dolby Home Theater. 
Denne bærbare PCen har nemlig en påkostet lyd-del, men da snakker vi ikke om de innebygde høyttalerene som er diskret plassert i fronten. 
Saken er at W1 støtter S/PDIF (digital lydoverføring) og en liten haug Dolby-teknologier som skal gi deg en bedre lydopplevelse. 

Tilkoblingene på maskinen er plassert bak og på begge sider. 
I front er det en IR-mottager i tillegg til høyttalerne. 
Det følger faktisk også med en fjernkontroll. 

På høyre side finner vi to minijacker for lyd ut og inn, nok en infrarød sender, FireWire, DVD-brenner, 2x USB og plass for kensingtonlås. 

Venstre: VGA-ut, en god gammeldags parallellport (bak lokket), plass for PCMCIA-kort og minnekortleseren. 
Vamluften kommer også ut her. 

Bak er det S-Video ut, linjeinngang for lyd, modem, LAN, 2x USB og inntak for strøm. 
Vårt svenske testeksemplar har også et TV-kort (for digitalt bakkenett - DVB-T), men det vil ikke finnes på den norske modellen. 

På undersiden er det for øvrig en docking-kontakt. 

Nok kraft 

Ytelsen er upåklagelig. 
Prosessoren er Intels Core 2 Duo T7200 på 2,0 GHz, og burde være mer enn nok for vanlige dødelige. 
I tillegg har den 2 GB med minne og ATI Mobility X1600 grafikk. 
Det finnes klart bedre grafikkkort i handelen, men dette vil holde til de fleste nyere spill, om enn ikke alltid med de råeste innstillingene. 

Vi har ikke testet så mange bærbare med 17-tommers skjermer i det siste, men vi har sammenlignet med Dell XPS M1710 vi testet tidligere i år, som jo var en rå maskin. 

Ingen store forskjeller i ytelse på prosessorene. 
Måltall i sekunder, lavere er bedre. 

Høyere poengsum er bedre: 
Dell-maskinen har et langt kraftigere grafikkort, noe som gjenspeiles kraftig i totalsummen. 
I PCMark04, som legger mindre vekt på grafikk, stakk W1 av med seieren. 

Batterilevetiden ble målt til litt under tre timer i Batterymark - et godt resultat tatt i betraktning størrelsen på skjermen og maskinens lave vekt. 

Batterilevetid i minutter. 
Heller ikke her noen spesielt stor forskjell på de to 17-tommers bærbare. 

Stille på kommando 

W1 er en nokså støysvak bærbar, kun i rolige rom er du klar over at den står på. 
Viftene spinner selvfølgelig opp under belastning, men LG har en spesiell løsning på lur når det gjelder støy. 
Maskinen har nemlig tre modi på viftekontrollen: normal, cool og silent. 
Normal er... vel, normal modus, som spinner opp vifta når maskinen blir varm. 
Cool prioriterer kjøling. 
Kort sagt, terskelen for at vifta skal sette i gang senkes slik at PCen holder seg kaldere, for den som mener normal modus ikke er god nok. 

Men den virkelige interessante modusen er silent. 
Under belastning spinner ikke vifta opp til noe mer enn en gitt punkt som er ganske så støysvakt. 
Blir maskinen varm senkes i stedet ytelsen for å unngå overoppheting. 

Oppsummering 

LG W1 er det vanskelig å si noe direkte negativt om. 
Det er selvfølgelig noe småplukk som tastaturet, spillegale ville nok ha ønsket seg et enda bedre grafikkort, DVI-ut i stedet for VGA hadde vært kjekt osv, men i det store og hele imponerer LG med denne modellen. 
Lav vekt og en slank linje, flott skjerm, god ytelse og lyd pluss lavt støynivå. 
Denne PCen passer til nesten all slags bruk. 

Men for å kunne bli eier av verdens letteste bærbare PC med 17,1-tommers bredskjem må du bla opp neste tjue tusenlapper når den faktisk er i butikkene her i Norge, noe LG håper skal skje før jul. 
Så er du på jakt etter en god allrounder med stor skjerm og lav vekt er kanskje det lureste å tipse nissen om denne modellen. 
Hvis du har vært snill nok i år da. 
