Plateanmeldelse:D.D.E. 
- «By’n vi bor i – all de fine sangan» 

Festfri sone. 

«By’n vi bor i – all de fine sangan» 

Platen for alle som beklager festaspektet ved D.D.E., og helst vil nyte sin populistiske trøndersentimentalitet i rumpe- og raifrie omgivelser. 

Innspilt «live» i Mosjøen og på Støren, på mer beskjedne scener enn bandet pleier å frekventere. 
Det er blitt gjort «add-opptak» i Namsos, forteller omslaget, noe som kanskje forklarer de merkelig sterile korharmoniene. 

Konsertstemningen er generelt ikke veldig påtagelig, og inntrykket understrekes av at alle låtene begynner brått og fades ut til stillhet. 

Bjarne Brøndbo er en av Norges mest forbilledlig uredde og kraftfulle vokalister. 
Men attakket hans føles stundom for hardt for disse ruslende viserocksangene. 

Låtutvalget er kompromissløst midtempo. 
Og – over 16 sanger: monotont. 

Orgelet bruser, trekkspillet, eh, trekker. 

«Klovna i manesjen» er praktisk talt en omskriving av Keanes «Somewhere Only We Know». 
«Det fine vi hadd sammen» er praktisk talt en omskriving av deres egen «Vinsjan på kaia». 

Sistnevnte foredras i en overtent utgave. 
Den er best likevel. 

BESTE LÅT: 
«Vinsjan på kaia» 
