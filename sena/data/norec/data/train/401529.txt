«Guernsey forening for litteratur og potetskrellpai:»Litt for kjedelig og sentimental 

Et litt friksjonsløst romantisk drama reddes av godt skuespill. 

En mørk stjernehimmel. 
Fire venner sjangler hjem lettere bedugget. 
De blir stoppet av tyske soldater. 
I det møtet oppstår Guernsey forening for litteratur og potetskrellpai. 

Mike Newells film begynner bra. 
Bildene er vakre og stemningsfulle. 
Kostymene er perfekte, og tidskoloritten er på plass. 
Hva er det da som gjør at filmen likevel ikke sitter helt som den skal? 
Den er enkelt og greit en smule kjedelig og i overkant sentimental. 

Dramatisk historie 

Okkupasjonen av Guernsey av tyske soldater under andre verdenskrig skildres i tilbakeblikk. 
Hovedpersonen er forfatteren Juliet Ashton (Lily James) i etterkrigstidens London. 
Via et brev og en boketterspørsel drar hun til den grønne øyen i den engelske kanalen for å høre mer om menneskene i foreningen. 

Selvsagt får den godeste Juliet en større og mer dramatisk historie i fanget enn hun forventer. 
Med krigen i bakgrunnen skal det handle om vennskap, kjærlighet, tyskertøser, svik, kjærlighet og den beryktede potetskrellpaien. 

Historien som fortelles er både tragisk og dramatisk, men hvor blir det av lidenskapen? 
Filmen er basert på en historisk roman med samme navn av Mary Ann Shaffer og Annie Barrow. 
Siden jeg ikke har lest boken, kan jeg ikke si om dette er en tro versjon av boken eller ikke. 

Filmens største problem er at den skusler bort muligheten til å lage en storslått og episk kjærlighetshistorie. 
Hovedpersonene er tross alt en sosietetsdame fra London og en kjekk grisebonde kalt Dawsey (Michiel Huisman) som møtes i vakre omgivelser. 
Her burde det vært lagt til rette for både stolthet, fordom og patos. 
Det vi får, er pent, pyntelig og overfladisk. 
Den store lidenskapen uteblir. 

Vakker og romantisk 

Når det er sagt, reddes filmen av et flott skuespillerensemble, tidskoloritten og kostymene. 
Til tross for noen mangler, er det fullt mulig å leve seg inn i og bli litt rørt av historien. 

Penelope Wilton er alltid en fryd. 
Hun gir historien det tragiske tilsnittet den sårt trenger. 
En av de beste birollene gjøres av Matthew Goode i rollen som Juliets venn og forlegger. 

Lily James og Michiel Huisman, sistnevnte kjenner sikkert mange fra Game of Thrones, har en fin kjemi, men de burde hatt enda mer å spille på. 

Regissør Mike Newell kommer aldri helt under huden på karakterene han skildrer. 
Han går seg kanskje litt bort i de flotte kostymene og den vakre naturen? 
Resultatet er en vakker og romantisk, men litt friksjonsløs film. 
Temperaturen mangler, men Guernsey forening for litteratur og potetskrellpai bør tilfredsstille fans av Downton Abbey og andre historiske drama med et hint av romantikk. 
