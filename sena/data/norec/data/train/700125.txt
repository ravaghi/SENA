Gaven fra kondomeriet
Dette er filmen for de som egentlig går ut av kinosalen hvis menn bruker nedsettende betegnelser på seksualadferd som er normal i Europa – men som kanskje blir sittende likevel hvis replikkene er gode og noen angrer på at de var rånete til slutt. 

Med andre ord: 
Siden vi alle er hyklere, blir potensialet stort. 

Seth Rogan er en kultfigur etter birollen i «40 year old virgin», og det gjelder forsåvidt også Paul Rudd. 
Stemningen fra førtiåringsfilmen er overført til et mye følsommere tema. 
Graviditet og menns reaksjoner på at morskap tar slutt når farskap starter. 
Tilpasning. 
Ting som folk leser A-magasinet for å holde orden på. 

Rogen er en nifst umoden kollektivboer med nifsere venner enn Staff. 
De skal lage et nettarkiv over filmer der kjente skuespillerinner viser seg nakne. 
Ved et uhell treffer han en feirende, kvinnelig E-news-reporter (Katherine Heigl) på drikkekveld-safari, har fyllesex med henne, og så blir hun gravid. 

Hun er en karriere-orientert flaskevann-snobb. 
Han er en fattig, feit råne som antakelig pisser på flaska hvis det er mer enn tre meter til toalettet. 
Det er Udyret og Skjønnheten og Udyrets omgangskrets av udøde og vanhellige. 

Så starter en merkelig, nesten sannsynlig modningsprosess der de to misfitsene av hensyn til det ufødte barn skal forsøke å finne en felles plattform i livet. 
Som om Siv Jensen og Lars Sponheim ble plassert aleine i en steinstøl på Hardangervidda uten tilgang til Viggo Johansen. 

Det skulle ikke blitt morsomt. 
Men kanskje mest på grunn av Heigls enestående evne til å være til stede i sin egen romslighet, blir filmen etter hvert både lun og sympatisk. 
Vi snakker ikke nødvendigvis om troverdighet her, men om kjærlighetens behov for utopiske urealismer, ettersom den vanligvis rammer mennesker som er mer forskjellige enn moskus og midd. 

Forskjelligheten er en mystisk ting. 
Noen vil hate «Knocked up», og partnere kan komme til å kaste peanøtter etter hverandre mens de ser filmen. 
