Filmanmeldelse:«Sommer i Toscana» 

Sjarmerende og godt observert oppvekst på italiensk. 

«SOMMER I TOSCANA» 

Italia. 
Regi: Duccio Chiarini. 
11 år. 
MED: 
Matteo Creatini, Francesca Agostini, Nichola Nocci, Miriana Raschilla Biancha Ceravolo. 

Det er så enkelt og småbanalt at hele filmen kunne avskrives som en uinteressant bagatell: 
Edoardo er sjenert, kunnskapsrik og sprengkåt. 
Men han lider av alt for trang forhud; sex gjør rett og slett vondt. 

Og det skal det jo ikke når man er 17, akkurat den sommeren da man skal få seg et ligg for første gang. 
Og mulighetene avgjort finnes. 

Nei, det går ikke aldeles glatt. 
Heldigvis, får man legge til. 
For i - så å si: forlengelsen av denne forhud-problematikken, utfoldes et ganske så finstemt, sympatisk og til dels sensuelt spill om oppvekst, om sex, om familieforhold. 
Ikke så mye blir sagt, av og til enda mindre gjort. 
Likevel har filmen et temmelig meningsfylt innhold av antydninger, glimt, forståelse av så mange av livets store & mindre utfordringer, at man ikke et øyeblikk mister tråden. 
Ingenting er bombastisk, mye er nedskåret og bare ytterst smålåtent morsomt. 

Så her er oppskriften på en kosekveld akkurat nå: 
Et godt glass italiensk vin. 
Og så «Sommer i Toscana». 

Du vil ikke bli skuffet. 
