Kapteinen:Rystende fra virkeligheten 

Etter flere kommersielle Hollywood-filmer, vender Robert Schwentke tilbake til Tyskland med en isnende fortelling fra andre verdenskrig. 

Filmen er basert på den sanne historien om den tyske soldaten Willi Herold. 
Den starter med at han blir jaktet på gjennom skogen som desertør. 
Han er iskald og desperat, men nekter å gi opp. 

Det er to uker før krigens slutt, og det er kaos ved fronten. 
Da Herold kommer over en kapteinsuniform, griper han sjansen. 
Han går fullstendig inn i rollen og oppdager at han har et grusomt alter ego. 
Som 19-åring blir han massemorder og får kallenavnet Bøddelen fra Emsland. 
Filmen er i sort-hvitt, noe som forsterker følelsen av kulde, og samtidig gir den en troverdig og tidsriktig koloritt. 

Schwentke skildrer de verste sidene ved menneskets natur, og han gjør det ved å blande ulike sjangre. 
Noen ganger er det en svært naturtro skildring, mens han andre ganger iscenesetter nærmest farseliknende sekvenser. 
Det at karakterene til tider settes i et komisk lys, undergraver ikke alvoret eller de grusomme handlingene. 
Det viser bare galskapen. 

Og som en skremmende avslutning trekker han linjene til det som skjer i dagens samfunn og viser hvor fort det kan skje igjen. 
Hvis bevæpnete menn herset med folk på gata, hadde du prøvd å stoppe dem? 
