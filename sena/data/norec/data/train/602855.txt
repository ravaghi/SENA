Noen vil se ordentlige drap
Det fins mang slags turisme. 
Noe handler om status, men langt fra alt. 

Det er noe med titler som lover for mye; man ender gjerne opp med å bli skuffet. 
Her ventet jeg å bli fortalt «hvem jeg er» ut fra hvor jeg reiser, men så er forfatteren ikke i nærheten av å svare på spørsmålet. 
Kanskje er det forlaget som har funnet på tittelen; sånt skjer. 
Boka har i alle fall vakt oppsikt, og forfatteren er behørig intervjuet. 

Og det han forteller er interessant nok. 
Han tar for seg myte for myte knyttet til turisme, peller dem fra hverandre og viser hvilke drømmer og lengsler de består av. 
Han spissformulerer med ord som «turisthierarki», «antiturisme», «bortlengsel», markering av «reiserevir», «local living», «feriesex» og «dark tourism». 
Sistnevnte handler om at noen folk får kick av å se andre drepe hverandre på ordentlig i skikkelig krig - å være med når IS herjer. 

Turisme kan altså være så mangt. 
Noen vil finne seg selv, andre vil bort fra seg selv, eller i det minste fra naboen. 
Noen vil erobre og oppdage, noen opplever blodtrykksfall og besvimelser av overbegeistring for det de ser, mens andre, visstnok særlig japanere, får såkalt «Paris-syke», som medfører stor og mørk skuffelse over at opplevelsen ikke innfrir. 

Boka blir en gjennomgang av turismens mange fasetter, med unntak av den vanligste. 
Snodig er det, men forfatteren omtaler ikke den norske masseturismen, den vi kan kalle «klimaturisme». 

Ikke ett ord står det om alle som tar med unger og badetøy til varmere strøk rett og slett bare for å ha det deilig sammen, ikke for å prestere eller plassere seg i noe statushierarki. 
Og når folk tar selfier og poster dem på instagram, er det ikke nødvendigvis som en statusmarkering, men som en forlengelse av gleden. 

Heller ikke skriver Helgerud om de titusener av norske pensjonister som drar til sydlige strøk vinterstid av samme grunn som barnefamiliene. 
Sjeldent handler slikt om status eller «å finne seg selv», men om å leve godt og slippe unna hjemlandets vinterplager. 

Så hvem er man da? 
