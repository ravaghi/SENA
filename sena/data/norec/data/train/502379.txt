Helge Nilsen feiret med gjester, gammelpop og korsang
Å oppsummere en 60 år artistkarriere er ingen spøk. 

I hvert fall ikke når du som Helge Nilsen har gjennomlevd det meste av den moderne underholdningsverdenen – til og med fra før fjernsynet kom til Norge. 
Det skulle derfor bli et rimelig sprikende show som 74-åringen leverte i Grieghallen søndag. 
Noe for enhver smak, men mest for dem som hadde levd en stund. 

Svært mange vil nok forbinde Helge Nilsen med Lollipop-sendingene på NRK -TV på 80 og 90-tallet sammen med Rune Larsen og Tor Endresen. 
En trio som gjennom årene har gjort det stort med sine årlige mimreshow. 
Og som i disse dager med visse mellomrom deltar i hverandres jubileer. 
Rune Larsens 70-årsdag ble feiret i Grieghallen tidligere i høst, og til neste år står Tor Endresens 60-årsdag for tur. 

Det ble en variert blanding av høydepunkter fra Helge Nilsens egen karriere godt supplert med gjesteartister fra nær og fjern. 

Det hele ble lett og ledig bundet sammen av NRK-reporter Kjell Fuglehaug som også sto for presentasjonen av gamle filmklipp på veggen bak scenen. 
Selvfølgelig oppspritet med et solid innslag av vitser og mer eller mindre troverdige historier. 

Men mest av alt var det musikk. 
Både fra tiden på 60-tallet da Nilsen var Bergens svar på Tommy Steele, Cliff Richard og Elvis Presley og seinere med alt fra Norsktoppen til showene på Banco Rotto. 

Vi fikk Rune Larsen som Buddy Holly og Kjell Elvis som karaokeartist med fullt Elvis-kostyme. 
Jørn Hoel leverte «Lost In The Tango» og Davy Wathne fortalte om Helge Nilsens karriere som fotballspiller sammen med Kniksen på Branns A-lag i 1963. 

Både Anita Hegerland, Jan Bergs Mersey Team og Benedicte Adrian fikk slippe til med hver sin sang. 
Helges datter Janecke, som han tidligere pleide å opptre med, var for anledningen kommet over fra Canada. 
Tor Endresen serverte selvfølgelig «Radio Luxembourg», Melodi Grand Prix-låten fra 1992 som på mange måter oppsummerte alt hva Lollipop-programmene sto for. 

I tillegg til alle artistene hadde Helge Nilsen også med seg en solid gjeng i bakgrunnen bestående av ni musikere og tre korister som leverte uansett sjanger eller tidsepoke. 

Mot slutten kom både Abbas «Chiquitita», Helge Nilsens «Movistar» (toppet Norsktoppen i åtte uker på rad i 1976) og litt mimring med Hollies og Shadows. 
Selvfølgelig også et innslag med Ungdomskoret Dixie som Helge Nilsen startet på Laksevåg midt på 70-tallet. 

Avslutningen var selvfølgelig et gammelrockpotpurri med alle kveldens kor og artister samlet på scenen. 
En variert og trivelig kveld på mange måter selv om to og en halv time ble i meste laget. 
I så måte bør nok Helge Nilsen stramme litt inn når 70 år som artist skal feires i 2028. 

Anmeldelsen er basert på første forestilling. 
