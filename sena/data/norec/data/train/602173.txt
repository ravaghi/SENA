Imponerende!
Talentfulle Owen Palletts briljerte under Punktfestivalen. 

Michael James Owen Pallett er en kanadisk komponist, fiolinist, vokalist og pianist. 
Under navnet Final Fantasy har han utgitt flere album, blant annet det prisvinnende albumet "He Poos Clouds". 
På grunn av copyright-problemer med spill-gigant Final Fantasy gir han nå ut musikk under sitt eget navn, Owen Pallett. 

Gåsehuden sniker seg på under aller første låt. 
Pallett legger på fiolinstemme på fiolinstemme ved bruk av loop-pedal, til han nærmest skaper et helt strykeorkester. 
Dette gjør han samtidig som han synger, og resultatet blir helt himmelsk. 
Med seg på scenen har Pallett også en trommeslager og en gitarist. 
De to blir med fra andre låt og stemningen i konserten forandrer seg. 
Fra den vakre og melodiøse melodien, til det mer uforutsigbare. 
Med merkelige, melodiske vendinger og alternative harmonier, får vi ta en del av Palletts særegenhet og melankoli. 

Det er ingen tvil om Owen Palletts talent. 
Arrangementene er avanserte både med tanke på instrumentalteknikk, komposisjon og arrangement. 
Dette gjør at han til og med må starte flere av låtene om igjen. 
Her skal tydeligvis alt være helt perfekt uansett hva som må til. 
Trommeslageren spiller med imponerende hurtighet og styrke. 
Man skulle ikke tro at en trio kunne lage et så mektig lydbilde. 
Noen ganger ble det kanskje litt for mye informasjon for ørene, men man kan ikke annet enn å bli imponert av så flinke musikere. 

Gåsehuden sniker seg på igjen mot slutten av konserten, hvor de igjen tar opp det mer melodiske aspektet ved musikken. 
Undertegnede satt rett foran Brian Eno som holdt taktfast med musikken, og mot slutten roper han etter mer fra den unge og talentfulle Palletts. 
Det var nok flere blant publikum som gjerne kunne hørt på Pallett en god stund til. 
