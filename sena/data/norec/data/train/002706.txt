Blekt, men fattet
De danske postpunkerne i Lower får nok verken mange nye fans eller fiender etter deres solide øyasett. 

Lower er de sympatiske kameratene til Iceage, både hva gjelder musikalsk agg, men spesielt hva gjelder lynne. 
Begge bandene er fra København og dveler i postpunkens mørkeste avgrunner - Iceage riktignok på noe mer destruktivt vis enn Lower - men jeg kjenner få, meg selv inkludert, som har overvært en konsert med førstnevnte uten å føle for å gyve løs på trynene til samtlige bandmedlemmer. 

Disse danskene retter imidlertid kun misnøyen innover mot sitt eget blodfattige kjøtt. 
Det ryktes at vinterens by: 
Larm-konsert snuste på fantastiske høyder, men det er ikke før andre halvdel av kveldens konsertsett - først med urovekkende "Craver", senere med støyende “Unkempt and Uncaring” (begge fra deres foreløpig eneste plate, Seek Warmer Climes) - at formidlingen av deres bleiknebba og skranglete univers beveger seg mot det minneverdige. 

Noe sier meg riktignok at den underliggende rastløsheten ville boblet ytterligere frem om disse snauklipte gutta var satt til å spille i et dunkelt belyst klubblokale, ikke ulikt Blitzhuset eller deres lillesøster Maksitaksi. 
Tross alt: 
Den håndklebefengte frontmannen og resten av bandet virker å tiltale primært den harde kjernen som slutter seg rundt platesjappa Tiger og resten av hovedstadens musikalske undergrunnsmiljø. 
For oss vanlige dødelige makter ikke Lower å engasjere i altfor stor grad ved denne anledningen, selv om nivået er jevnt og godt. 

Men det skal de sannelig ha: 
Konsertbeste “Future” viser seg å være en subtil hyllest til Atlanta-rapperen som er ment å stå på en annen Øya-scene kun minutter senere. 
Med det manifesterer Lower seg som et band som er åpne for det meste - inkludert nye tilhengere fra andre miljøer enn deres eget. 
En klar og ultimativt likandes motsetning til deres misantropiske bysbrødre, med andre ord. 
