DumDum Boys:«Enhjørning» (single) 

(Oh Yeah! 
/ EMI) 

Intet mindre enn klassisk DumDum. 

«Enhjørning» er i overkant av hva man kunne forvente fra et band som har ligget mer eller mindre brakk de siste årene - selv om vi snakker om Norges fremste rock-band gjennom tidene. 
Med sitt tunge, metalliske groove går «Enhjørning» inn i rett linje av legendariske, riffbaserte DumDum-farligheter som «En vill en», «Metallic hvit» og «Mitt hjertes trell». 
Faktisk er dette DumDums beste låt siden sistnevnte sang fra «Ludium» i 1994! 

Men endelig glefser Prepple slik han skal igjen - og endelig skriver Kjartan klassisk materiale igjen. 
Ordleken er tilbake i teksten, og som vanlig kan Kjartan tolkes på iallfall to nivåer; i dette tilfellet er det ikke bare damer som kan være farlige å få i blodet... 

Heldigvis har enhjørningen legende kraft fra mytologien - i så måte er det å håpe at DumDum Boys kan friskmeldes på alle områder når resten av platen dukker opp i mars. 
«Hvor moro kan man egentlig ha det?» hyler Prepple midtveis. 
Svaret er mye, veldig mye - om man spiller høyt! 
