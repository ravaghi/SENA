Fin fest, men tidlig hjem
Safariari: 
Igloodisko 

Artig, men når bynerem å synge? 

For all del: 
Ei instrumental plate kan være mer enn nok. 
Og det er ikke nødvendigvis vokal som mangler for å gjøre Safariaris nye plate Igloodisko komplett. 
Men noe er det. 

Jon Kristian Furuheim har vært en viktig mann i ny, norsk elektronika. 
Som Safariari har han tidligere gitt ut Goaway og Zebra Knights/Save New York. 
De som husker dem, vil (i tillegg til å huske en uforutsett 11.september-effekt), forvente leken, fengende elektronika. 
Den nye plata hans høres ut som et overskuddsprosjekt, og sikrer Østfolds Cafe Superstar-scene en fortsatt fortjent plass på kartet. 

Det er gøy på inuitt-disko. 
Spesielt tilhengere av Yellow Magic Orchestra får mye øregodt her inne. 
Finurlige synthganger, fransklydende sample-lek med hofteapell og ikke minst påvirkninger fra Japan i overgangen til 80-tallet, gjør Igloodisko til en artig affære. 
"Just UFOs" og "En lirare" putter smilet på hos gjestene. 

Men oppmerksomheten trenger noe mer, eller noe annerledes - en kul sang, et ledende element som leder i en annen retning; et overraskende påbygg på igloen om du vil. 
Da ville ikke dansegjestene følt at de ble stående og trøkke, og festen ville blitt lenger og mer interessant. 
