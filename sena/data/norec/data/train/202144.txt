LG KE500
Denne skyvemobilen fra LG er så dårlig at vi egentlig lurer på hvor det gikk galt... 

Sør-koreanske LG har de siste årene lagd en rekke kvalitetsprodukter innen forbrukerelektronikk, blant annet har de vært på hugget med gode bærbare datamaskiner. 
I det siste året har både W1 og A1 Express Dual har imponert oss stort. 

Når det gjelder mobiltelefoner er derimot LG noe vi relativt sjelden ser på testbenken, så det var med en viss spenning at KE500 ble pakket opp og tatt i bruk. 
Med 160.000 ansatte kunne vel ikke LG lage et direkte dårlig produkt? 

Gjett om vi hadde litt av en overraskelse i vente. 

Viktige data KE500: 

Tri-band GSM/GPRS/EDGE 2" skjerm med 262.144 farger og 176 x 220 piksler 60 MB internminne, plass for microSD-kort (medfølger ikke) 2 Mp kamera (1600 x 1200 piksler) 
Radio og støtte for MP3, AAC, AAC+ Overføring via blåtann og USB Tale/standbytid: opp til 4,5/200 timer Størrelse: 47,0 x 97,0 x 14,9 mm, 90 gram Ca. pris: 1.700,- inkl. mva. 
(uten abonnement) 

Ifølge LGs hjemmeside har KE500 "en sofistikert, minimalistisk look som trekker blikkene til det sølvglinsende kabinettet." 
Og det stemmer for så vidt, KE500 ser unektelig fin ut på bilder. 
Men la deg ikke narre - her er alt som glimrer kun plastikk. 

La oss gå litt mer grundig til verks. 
Telefonen er altså kledd i sølvblank plast og har et display som er så blankt at du kan bruke den som nødspeil når lyset på den to tommer store skjermen er slått av. 
Under normal bruk er den lyssterk og klar, men oppløsningen på 176 x 220 piksler er litt mindre enn det som i dag er vanlig på en to tommers skjerm - noe som igjen går ut over skarphet og kontrast. 
Grensesnittet er enkelt å sette seg inn i, om enn litt kjedelig - og navigering i menyene går relativt kjapt. 

Ved å skyve telefonen åpen tar du imot samtaler og/eller låser opp tastelåsen. 
I tillegg kommer selvfølgelig nummertastene til syne, og kameraet kan bare brukes når telefonen er åpnet. 

Nummertastene er store, men også relativt glatte og litt opphøyde på midten - noe som lett gir oss følelsen at fingeren vil gli av tasten. 
Navigasjonstastene rett under skjermen er greie nok, men sirkelen i midten litt liten. 
Har du litt store fingre er det da lett å trykke på en av de utenforliggende tastene når du piler til høyre eller venstre. 

Forresten, når det gjelder skyvemekanismen har den i praksis fungert upåklagelig, men har heller ikke brukt mange dagene på å bli litt slarkete. 
Hvorvidt dette er en trend som med tiden kan bli et problem er vi ikke sikker på, men noe direkte godt tegn pleier det ikke å være. 

Andre knapper og tilkoblinger finner du på telefonens sider: på venstre har vi taster som styrer volum opp og ned. 

På høyre side er av/på-tasten og snarvei til kameraet plassert ved siden av hverandre, og er i tillegg like store og likt utformet. 
Da kommer det kanskje ikke som noen overraskelse at vi ved et par anledninger skrudde av telefonen i stedet for å starte kameraet. 

Med telefonen følger lader, USB-kabel, handsfree og øreplugger - som deler samme proprietære port, så nåde deg om du mister noen av kablene. 
Mobilen lader seg også når den er tilkoblet datamaskinen over USB, men da virker ikke telefonen som telefon - den er kun en flyttbar disk i utforsker. 

Og til slutt kan vi ikke unngå å nevne den medfølgende synkroniseringsprogramvaren - som interessant nok aldri fikk til å fungere - verken i XP eller Vista. 
Filer fikk vi heldigvis flyttet over ettersom den jo fungerer som flyttbar disk, men noe forsøk på synkronisering var det bare å glemme. 

Frem til nå altså er det mye nedslående ved KE500. 

Musikk - ikke optimalt 

Musikkspilleren er er selvfølgelig et kapittel for seg, og for denne telefonen er det heller ikke noe spesielt oppløftende kapittel. 
For det første må musikkfilene ligge i Sounds-katalogen (selv om bruksanvisningen påstår noe annet). 
Spilleren har ellers ingen oversikt og lar deg kun spille av det som ligger i en katalog eller etter egen spilleliste. 
Lyden er verken fantastisk eller spesielt dårlig - men god nok såfremt du bytter ut de medfølgende ørepluggene som både er ubehagelige og virkelig gir telefonen et dytt nedover på den musikalske rangstigen. 

Siden tilkoblingen kun passer med det tilhørende handsfree-settet vil det glede deg å høre at det er todelt, slik at du kan koble til en 3,5 mm minijack. 
Noe vi altså anbefaler på det varmeste dersom du har tenkt å høre musikk - men merk at et blåtann-hodesett også kan være et alternativ. 

KE500 har også radio, men denne er nokså svak og gir dårlige forhold selv midt i byen. 
Å bruke med mer eller mindre konstant skurring er altså noe du ikke orker i lengden. 
Du kan heller ikke navigere rundt i telefonen når du lytter til radio, noe du merkelig nok kan hvis du bruker musikkspilleren. 

Hva som videre ikke er så bra på KE500 er at musikk/radiodelen kun har fem forskjellige volumnivåer. 
Og under avspilling opplevde vi flere ganger at telefonens vibrator slo inn uten noen opplagt grunn. 

Internminnet takler 60 megabyte med bilder, film og musikk, men har altså også plass til microSD-kort. 
Noe du må kjøpe i tillegg. 

Bilder og film 

For foto har SE500 gir kameraet på to megapiksler en oppløsning på 1600 x 1200 piksler. 
Kameraet har ikke autofokus, men en enslig LED gir deg muligheten til å skryte på deg "blits". 

Trykker og holder du inne snarveien på telefonens høyre side (pass på at du ikke trykker av-tasten ved siden av) vil kameraet starte opp. 
Snarveien dobler som utløser, men å ta bilder med telefonen "liggende" er ikke direkte problemfritt. 
For det første er volumknappene plassert direkte på den motsatte siden, slik at det er lett å komme borti disse i stedet når du skal knipse et bilde. 
For det andre vil dette mot normalt gi deg stående bilder, så for å ta normale liggende bilder må telefonen brukes stående... 

Du kan også starte kameraet fra menyen. 
Vil du ta opp video må du innom menyen, du kan nemlig ikke bytte mellom foto og video direkte. 

Når det gjelder kvalitet har telefonen normal, skarp og superskarp - og det finnes ellers instillinger for oppløsning, eksponeriongskompensasjon, effekter, hvitbalanse og selvutløser. 
Du kan også ta flere bilder i serie, men dette bare dersom du velger en av de laveste oppløsningene. 

Kameraet er ikke noen erstatning for lommekameraet, og har spesielt problemer med lang lukkertid, å balansere lyset i scener med mye himmel, samt detaljer i mørke partier. 

Eksempler på bilder har du her, alle tatt med superskarp og uten å kompensere for eksponeringen: 

Filme kan du også gjøre (i beskjedne 177 x 144 piksler), og resultatet kan du se under. 
Klippet er tatt direkte ut av telefonen og ikke konvertert på noen måte. 

Får du ikke spilt av klippet kan du for eksempel bruke GOM Player. 

Kommunikasjon 

LG KE 500 har trebånds GSM, GPRS med EDGE, kan brukes til å ringe med (selv om talekvaliteten heller ikke er superduper), SMS, MMS og talemeldinger. 
Noe også langt billigere telefoner gjør minst like bra. 
Altså ingen 3G, som vi for eksempel finner på Nokia 6151, som ligger på omtrent samme pris. 

Enheten har også nettleser for WAP og WWW, men lykke til dersom du forsøker deg på sistnevnte - vi hadde en tendens til enten ikke komme inn på sidene eller "klikke" på lenker vi slett ikke hadde intensjoner om å gå inn på. 

Ellers har telefonen - som på de fleste andre nye mobiler - kalenderfunksjon og småapplikasjoner sol alarm, taleopptaker, stoppeklokke, kalkulator, enhetskonvertering og verdensur. 

Konklusjon 

Som moderne testjournalister har vi etter hvert innfunnet oss med at de aller fleste produsenter i dag ikke slipper et direkte dårlig produkt på markedet. 
Det er også derfor du som regel ikke ser virkelig lave terningkast eller karakterer i pressen. 

Men en sjelden gang iblant er det visse ting som glipper, og i våre øyne er KE500 en av de glippene. 
Det er svært lite direkte positivt vi klarer å dra frem etter denne testen, men noe er det jo. 
Den er relativt liten, har en småkul design og fungerer knirkefritt til telefoni og meldinger. 
Musikkspilleren gjør også en anstendig jobb hvis vi bruker volumhjulet på handsfree-enheten (ellers har den jo bare fem trinn) og egne hodetelefoner. 

Men når vi så kommer til listen over negative aspekter begynner det å balle på seg. 
Knotete og dårlig plasserte taster, kjedelig oppløsning og dertil menyer, ikke-fungerende programvare, proprietær tilkoblingsport, tvilsom byggekvalitet, dårlig radiodel, ditto medfølgende øreplugger og et kamera som sliter i litt for mange situasjoner. 
Batterilevetiden er heller ikke spesielt bra, men siden den praktiske funksjonaliteten begrenser seg kraftig blir det kanskje ikke så galt likevel? 

Vår dom er uansett knallhard, og priset til over 1.600 kroner fortjener ikke denne telefonen mer enn en toer på vår terning. 

Er du opptatt av design bør du heller sjekke ut Nokia 6300, som koster et par hundrelapper mer, om ikke spar en tusenlapp og plukk opp Chess X-ONE. 
Den nevnte Nokia 6151 er også et alternativ. 

Andre mobiler finner du i vår Mobilvelger. 
Forvirret over ord og uttrykk? 
Sjekk vår lille mobilguide. 

Mobiltesten er et samarbeidsprosjekt mellom nettstedene DinSide Data, ITavisen og Dingz.no 
