Låtanmeldelse:Bjørn Eidsvåg med Kurt Nilsen 

Kul bass-anova fra far. 

«På rett kjøl» ((Relis/Sony Music), Fra kommende «Far faller» (21. oktober) 

Det er ikke ofte bassister trekkes frem i anmeldelser, men denne gangen er det nødvendig. 
Det er nemlig Bjørn Holms uhyre slepne og tilbakelente bass-spill som utgjør den lille forskjellen på «På rett kjøl». 

Den er eminent til stede gjennom hele låten, akkurat så presist bakpå at hele låten får en sofafølelse som kler låten bortimot perfekt. 

NB: LES STORT INTERVJU MED EIDSVÅG OG NILSEN I DAGENS PAPIR-VG 

Den andre Bjørn, selve hovedbamsen, har skrevet bedre poesi tidligere om et tema han aldri blir kvitt, nemlig det selvironiske og halvt kokette blikket på sin egen utilstrekkelighet. 
Men han er en kløpper til å skape godlynte refrenger som umiddelbart funker, hvilket han også har gjort her. 
Bjørn Eidsvågs aller beste sanger er enten de mest alvorlige eller de som gjør deg i godt humør. 
«På rett kjøl» tilhører definitivt den siste kategorien. 

Faktisk er denne låten så sterk at det knapt hadde vært nødvendig med en duett. 
Kurt Nilsen gjør da også svært lite ut av seg, annet enn å legge ytterligere honning til versene. 
Og kanskje er det slik at Eidsvåg ønsker å favne neste generasjon med låtskrivere på norsk - han er også aktivt med i en fersk PR-video for å selge ut Kaizers Orchestras aller siste konserter i Stavanger i høst. 

Det er slik gudfedre bygger sitt hoff. 
Jeg tror ikke Bjørn Eidsvåg har noe imot det, iallfall ikke så lenge det ikke er noen fare for at fars trone trues. 
