Konsert:Haugenstua kom til Hove 

KONSERT: 
Fela STED: 
Amfiet, Hovefestivalen PUBLIKUM: cirka 500 AKTUELT ALBUM: 
«D.U.R.E.» 

«Vi kom oss til slutt til Hovefestivalen» roper Felipe «Fela» Orellano til de knapt 200 hodene spredt i Amfiets solfylte skål. 

Fela er en av de mest spennende karene til å stikke hodet ut av Oslo-mylderet det siste året. 
Etter å ha vunnet Wimps kåring av fjorårets beste norske rapskive, har Haugenstua-gutten fått utvidet appell utenfor østkantens grenser. 

Ved middagstid i dag tok han med seg gata for å innvie det solrike, men noe publikumfattige Amfiet - festivalens mest overlegne scene, både på lyd og harmoniske omgivelser. 

Startskuddet, den erketypiske skryte/disse-låten «WPYTM», treffer effektivt. 
Sporets ellers støvete estetikk blir hakket mer polert når det oversettes av backingbandet The Silky Johnsons. 
Men allerede ved neste låt, den enestående graffiti-oden «Blekk», blir man påminnet det evige dilemmaet med rappere som bruker live-band. 
Låtenes nyanser og særpreg blir degradert. 

Men Fela kompenserer med lekenhet og god kjemi med publikum. 
Med et større fokus på klar kommunikasjon, enn krunglete rapteknikk står Fela med troverdigheten intakt. 
Han er helt hjemme på scenen og får Amfiets økende antall hoder til å føle seg like husvarme, med god hjelp fra storebror Castro, Don Martin, Chino og den nydelige blåserekken. 

Men selv om hovedpersonen og hans nærmeste jobber hardt for å få Amfiet i gang, kan man ikke annet enn å se for seg hvor mye bedre dette hadde vært i det intime Teltet rett bak berget. 
For i dag var denne scenen hakket for stort for Groruddalens beste. 
