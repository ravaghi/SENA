Kensington Keyfolio Pro
Kombinert mappe og tastatur for iPad 2 - en smart tanke. 

iPad 2 er en utmerket dings til å surfe, lese og leke med i ordets videste forstand. 
Men den har noen sider som mange kreative produsenter forsøker å gjøre noe med. 

For det første er den litt skjør, glassplaten tåler ikke all verden. 
Selv om det er Gorilla glass, som visstnok er det sterkeste glass som finnes, er det tross alt snakk om glass. 
Det kan - og vil - sprekke hvis man mister den i gulvet, dessuten blir det riper i overflaten etter hvert (vi snakker av erfaring på begge områder). 

For det andre er en iPad 2 som maskin såpass nær en bærbar PC funksjonelt sett, at mange gjerne vil kunne bruke den som skjerm, med ekte tastatur i stedet for et virtuelt. 
Man kan bruke et hvilket som helst Bluetooth-tastatur, men å stille opp iPad 2 på høykant krever en form for støtteanordning. 

KeyFolio Pro - et columbi egg? 

Kensington er vel mest kjent for sine sikkerhetslåser for datautstyr, men tilbyr også mye tilleggsutstyr til iPad og smarttelefoner. 

KeyFolio Pro er en kombinert mappe, Bluetooth-tastatur og støtte som forsøker å løse alle disse utfordringene i ett og samme produkt. 

Mappen er laget i polyurethan, som er en behagelig skinnimitasjon. 
Du putter iPad 2 inn i en konvolutt-lignende holder, og bretter den sammen for transport. 
Konstruksjonen sørger for at glasset på iPad ikke kommer i kontakt med tastene. 

Hvis du bare skal lese bretter du KeyFolio ut og har dermed tastaturet på baksiden. 
Så lenge dette ikke er aktivert får du ingen overraskelser med ufrivillig inntasting. 

Skal du skrive legger du mappen ned, løfter og bretter skjermdelen slik at den får en knekk, og støtter seg på undersiden av skjermkanten. 
Da blir skjermen stående. 

Du kan også vri hele "konvolutten" til iPad 2 slik at den står på høykant og viser dokumentet i høydeformat. 

I bruk 

Plasseringen av iPad 2 fungerer utmerket, den sitter godt beskyttet inne i "konvolutten". 
Når etuiet er sammenbrettet ser det ut som en stor dagbok. 

Åpner du det og bretter tastaturet bak for å lese eller surfe på iPad 2 får du en ganske fyldig pakke å holde, over 4 cm tykk i ryggen på mappen. 
Men det fungerer likevel brukbart. 

Men vi ble skuffet da vi plasserte iPad 2 på høykant og skulle bruke tastaturet. 
Oppkoblingen med Bluetooth var kjapp og helt uproblematisk, men vinkelen på iPad 2 var feil. 
Den står alt for mye rett opp og ned. 

Vinkelen mellom skjermflate og tastaturet er 107 grader, mens Logitech sin Keyboard Case var 122 grader. 

Bretter du Apple sin magnetiske beskyttelsesplate og setter iPad 2 på høykant står den i 112 graders vinkel, men da kan du flytte den et stykke vekk fra et løst tastatur slik at det fungerer. 

Med den bratte vinkelen på Kensingtons Portifolio vil det bare fungere i svært trange flytyper, hvor du har minimalt med plass fram til seteryggen over klappbordet foran deg. 

Det samme gjelder om du har den på høykant eller ikke. 

Selve tastaturet er utmerket å skrive på, med god markering av treffpunkt uten at det for mye motstand. 

Vi stusser imidlertid veldig på plasseringen og merkingen av tastene. 
I følge tegnene på tastene ser det ut som et PC-tastatur, ikke som et Mac-tastatur. 
Du kan imidlertid ikke trykke AltGr (den finnes ikke) for å få @-tegnet på 2-tasten i stedet for å få den servert på egen tast. 
Du må derimot trykke tasten for (') og (*) som sitter over Enter-tasten, fant vi ut etter mye prøving. 
Tastene Pause/Break og PrtSc/SysRq, insert og delete er heller ikke til spesielt stor nytte på et Apple-produkt... 

Men æøå fungerer fint... 

Konklusjon 

Dette kunne vært en fin løsning, som kombinerer beskyttelse, tastatur og holder for iPad 2. 
Det er litt tungt med sine 569 gram (selve iPad veier 616 gram) og tykt (ca 4 cm), men det kunne vi ha levd med. 

Men når vinkelen er feil og tastene ikke stemmer - da blir vi ikke spesielt begeistret. 

Kensington KeyFolio Pro for iPad 2 (Nordisk) 
