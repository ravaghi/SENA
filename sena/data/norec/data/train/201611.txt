Dell Alienware M18x
Er dette verdens raskeste bærbare PC? 
Vi har testet. 

Ikke alle bryr seg om budsjetter når det skal kjøpes inn ny PC, men skal ha det beste, koste hva det koste vil. 
Man kan - og bør - stille spørsmålstegn ved en slik holdning, men at det fortsatt er et marked for dyre PC-er er hevet over en hver tvil. 
De fleste av de riktig kostbare PC-ene befinner seg i gamer-segmentet. 

Dell Alienware M18x hører definitivt til her, og byr på en helt absurd PC-kraft. 
Maskinen får samtidig stryk på portabilitet, men det er naturligvis ikke de mest mobile brukerne Dell har hatt i tankene da de utformet maskinen. 

Den er nemlig et beist. 
Vekten vår går ikke lenger enn til 5 kg, men denne maskinen veier langt mer; 5,41 kg, for å være nøyaktig. 
Den er mer enn 5 cm tykk, 32,2 cm dyp og 43,6 cm bred. 
I tillegg kommer en 240 Watts strømforsyning på 1,6 kg. 7 kg i sekken anbefales ikke. 

Dette er rett og slett en PC som trives best i ro. 
Og med strømpluggen tilkoblet. 
Mer om det senere. 

Fra 20.000 til 60.000 kroner 

Med unntak av størrelse og vekt kan maskinen skreddersys etter behov - og lommebok. 
Den billigste utgaven koster like under 20.000 kroner. 
Da må du nøye deg med en Core i7 2670QM-prosessor, Geforce GTX 560M grafikkort, 4 GB RAM og en harddisk på 750 GB. 
Alle som har fulgt med i timen vet at selv med den mest beskjedne utrustningen er dette potente saker. 
Skjermen er i alle tilfelle blank, hele 18,4 tommer stor, av meget tilfredsstillende kvalitet og oppløsningen er selvfølgelig 1920 x 1080 piksler, bedre kjent som full HD. 
Ikke 3D-støtte, men det bryr i hvert fall ikke vi oss om. 

Men dersom man tar gaming på alvor er det ikke noe problem å pumpe maskinen full av det beste på markedet, og det er nettopp det Dell har gjort med vårt testeksemplar. 
Dette er en PC på steroider - for å si det mildt, ifølge Dell selv snakker vi om verdens kraftigste bærbare PC. 
Hør bare her: 

Intel Core i7 2960XM prosessor, 8 MB hurtigbuffer 2 stk Nvidia Geforce GTX 580M grafikkort i SLI, hvert med 2 GB RAM 18,4" (47 cm diagonalt) blank skjerm, full HD-oppløsning 16 GB RAM, 4 x 4 GB 2 stk SSD-disker, hver på 256 GB Integrert 3 megapiksels webkamera Integrert 5.1-lydsystem fra Klipsch Windows 7 Home Premium 64 bit Pris: 
48 260 kroner 

her 

Her er det ikke spart på noe, med unntak av minnemengden, som riktig nok kan oppgraderes til 32 GB - og dermed gjør PC-en noen tusenlapper dyrere - uten at vi tror det ville gjort store utslag på ytelsestestene. 
Og så kan man kanskje innvende at maskinen bare har slot-in DVD-drev og ikke Blu-ray, men også dette er en opsjon for den som ønsker seg "alt". 

Eksteriøret 

PC-en fås i svart eller rødt, og lokket og sidene er dekket av metall. 
Undersiden er i plast, og her finner du også fire luftinntak med tilhørende vifter, i tillegg til en basshøyttaler. 
Luften blåses ut i bakkant. 

Maskinen har et rikholdig utvalg av tilkoblinger på sidene, som inkluderer både VGA, HDMI inngang (1.3), HDMI utgang (1.4), Mini Display-port, 2 stk USB 3.0-porter, 2 stk USB 2.0-porter, PC card-spalte, minnekortleser for de fleste aktuelle kort, to øretelefonutganger (minijack), egen optisk S/PDIF-utgang, og Gigabit kablet nettverkskontakt. 
Midt bak sitter strøminntaket, absolutt en smart plassering, den kommer aldri i veien. 

Det baklyste tastaturet oser av gaming, og du kan velge mellom flere forskjellige farger på forskjellige soner, selvsagt myntet på gamere som ønsker å skreddersy oversikt over kontrollene. 

Tastaturet er slett ikke ille å skrive på heller, for den som ønsker å bruke PC-en til å skrive skoleoppgaven sin, for eksempel. 
Litt svikt på midten er det, og vi kunne ønsket oss et tastatur med dedikerte norske Ø og Æ-taster - spesielt i denne prisklassen. 
Men igjen - det er neppe noe fanesak for gamere. 

Ytelse av en annen verden 

Det er imidlertid neste punkt på agendaen, som er ytelse. 
La oss ta det fra starten: 
Det tar 19 sekunder fra du trykker på power-knappen, til maskinen er klar til dyst. 
Av disse er 6 sekunder fra før Windows starter å laste. 
Det tar altså 13 sekunder å laste Windows 7, noe som er raskere enn alt annet vi har testet, både stasjonært og bærbart. 

Windows egen Opplevelsesindeks gir oss en indikasjon på hva vi har med å gjøre. 
For ordens skyld nevner vi at målingen går fra 1,0 (svakest) til 7,9 (sterkest). 
Alle målepunktene ligger altså og dupper helt oppunder topp-score: 

Prosessor: 7,6 Minne (RAM): 
7,7 Grafikk: 
7,8 Spillgrafikk: 
7,8 Primær harddisk: 7,9 

Vi kjørte de vanlige ytelsesmålingene våre i Passmark PerformanceTest 7.0, og i diagrammet under har vi sammenlignet totalytelsen mot tall fra de raskeste PC-ene vi har testet tidligere. 
Det er nesten til å gråte av. 
Alle andre gaming-PC-er vi har testet blir grundig parkert. 
Totalscore ble forresten 2816.7: 

Vi finner følgende del-ytelser, og her har vi nok en gang sammenlignet med tall fra de raskeste PC-ene vi har testet tidligere: 

Prosessorytelsen levner ingen som helst tvil. 
Dette er toppklasse: 

Grafikkytelse 
(Vi tror ikke Passmark måler SLI-effekten godt nok, så Grafikkytelses-tallene må tas med en klype salt. 
Sannsynligvis skal tallet være langt høyere på denne PC): 

SSD-ytelsen sammenlignet med en gjennomsnittlig rask harddisk. 
Hvem sa at SSD ikke er fremtiden?: 

3D Mark og PCMark 

Vi kjørte også de meget utbredte og anerkjente ytelsestestene fra Futuremark, henholdsvis 3DMark 2011 og PCMark 7, og fikk henholdsvis resultatene P5736 og 5000. 
De av dere som er interessert i detaljene, for eksempel for å sammenligne dem mot egne PC-er, kan laste ned detaljerte ytelsestall ved å klikke lenkene under. 

Det finnes ikke et eneste spill på markedet som ikke vil gå silkeglatt på denne PC-en - i full HD og med alle detaljer aktivert. 
Ikke i dag, heller ikke i morgen. 
Dette er det råeste vi har sett noen gang hva angår ytelse og tilkoblingsmuligheter, og sånn sett får du ikke noe mer fremtidsrettet akkurat nå. 

Men noen PC til å ha ute i felten er det ikke. 
Vekten er en ting, batterilevetiden er en annen. 
Du kan riktig nok skru ned ytelsen for å vinne tid, for eksempel kan du skru av de dedikerte grafikkortene og bruke den integrerte Intel-grafikken, men våre målinger tyder ikke på at du kan bruke maskinen særlig lenger enn 2-3 timer på batteri, med variert bruk, uansett hvor forsiktig du er. 
Spiller du tunge spill, bør stikkontakten alltid være innen rekkevidde. 

Merk også at PC-en suser en del under belastning, og selv om lyden i de innebygde høyttalerne er blant de aller beste vi har hørt på bærbar PC, er eksterne høyttalere nesten alltid å foretrekke. 
Selv enkle 5.1-sett som regel langt bedre lyd enn de interne høyttalerne, dette har mye med størrelse å gjøre. 
Det handler om dynamikk, dybde og bass, og at de fysiske lover er vanskelig å bryte. 

Konklusjon 

Dette er sannsynligvis noe av det mest ufornuftige produktet vi har testet på lang tid, men heldigvis skal ikke alt på denne kloden være like fornuftig. 
Du verden så morsomt det har vært å leke seg med denne råskapen den siste uken. 

Og vi må legge til at det ikke er veldig mye du skal gå ned på spesifikasjonene før prisen blir en helt annen. 
Klarer du deg med en harddisk istedet for to SSD-er, og velger du nest-raskeste prosessor, ja, så kan du kutte bortimot 20.000 kroner. 
Men selv da er dette en maskin for de aller minst gjerrige blant oss. 

Og til dere rike, kjøpekåte gamere: 
Dere trenger ikke lete lenger. 
Det blir ikke fetere enn dette. 
Sekseren på terningen er umulig å komme utenom. 

Ble du fristet? 
Du kan skreddersy PC-en hos Dell. 

Takk til Dell som lot DinSide være blant de første magasinene i verden som fikk teste en toppspekket M18x. 
