Erik Røe:«Under The Same Sun» 

(ps!rec / Musikkoperatørene) 

Imponerende jevn solodebut fra den tidligere Baba Nation-vokalisten. 

Mange sammenligninger har blitt trukket til Lenny Kravitz når Røe har presentert de nye sangene sine, hvilket er fullt forståelig på låter som «All The Same» og «Born Under The Same Sun». 
Men selv om Røe har modnet betraktelig som låtskriver (i samarbeid med Arne Hovda fra Getaway People), står han her frem som en artist i større format enn det Kravitz byr på om dagen. 
Erik Røe utnytter inderligheten i stemmen fullt ut og varierer uttrykket med hell gjennom både ballader («Oblivion», «End»), mer soulpregede numre og et par skjevt originale spor som «Keep It To Myself» og «Going Too Fast». 
Jeg tror vi kaller dette et realt comeback, jeg! 
