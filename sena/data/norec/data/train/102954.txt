Test av Nissan Juke:Pussig småsuv 

(VG) 
Nissan Juke er en billigere bil både på godt og vondt. 
Prisen er lavere, men det er også opplevd kvalitet og kjøreegenskapene. 

La det være sagt med engang: 
Nissan Juke med 110 hestekrefter dieselmotor er en bil som kjører helt greit til å være en enda mer høyreist bil enn DS4. 

Den manuelle seks trinns girkassen er faktisk mer presis enn den sprekere Citroënen greier å levere. 
Men når du betaler drøye 30.000 kroner mindre for en bil (den testede motoriseringen koster med rimeligste utstyrsnivå 227.000 kroner mot DS4s prislapp på 259.000 kroner) merkes dette på de fleste måter. 

Du må opp et utstyrsnivå for å få mulighet til å kjøpe aluminiumsfelger. 
Da blir også bilen med ett 11.000 kroner dyrere. 

For en bil som til de grader skiller seg ut i mengden er det nok aluminium som gjelder for de aller fleste. 

Den kraftige fronten på Juke og den litt mer pinglete enden er, slik VG og NAF ser det, ikke noe designmessig genistrek. 

Snarere tvert imot. 
Den ser rett og slett ikke fullendt ut. 

Ikke leverer de pussige frontlysene spesielt godt med lys. 

Blinklysene som ligger oppå panseret lyser opp inni kupeen ved bruk i mørket. 

Begge deler er klart tegn på at designen er gått på bekostning av funksjonaliteten. 

Det samme merker du når du skal inn i baksetet. 
Her er det faktisk enda trangere å komme seg inn enn i konkurrenten. 
Når du har kommet deg inn er også både plassen til bena og høyden under taket i knappeste laget til en person på 1,80 meter. 

Bagasjerommet er av typen «fire fulle bæreposer fra butikken»-størrelse. 
Å få med deg feriekofferten her kan by på utfordringer. 
Den har langt mindre enn bagasjerommet enn DS4. 

Her er våre vurderinger: 

Førermiljø: 
Mye hardplast følelse, dårlig, men litt bedre bakover rundt bilen enn i DS4. 
Helt ok seter. 
Kan ikke justere ratt inn og ut. 
Elendig sikt skrått fremover trekker kraftig ned. 

Kjøreegenskaper: 
Avfjæring og styring er akseptabel, den har god bakkeklaring men har ikke den samme kontakten med veien som DS4. 

Familiemiljø: 
Langt lavere familiefaktor enn DS4. 
Liten bak, kronglete inngang til baksetet. 

Miljø: 
Til litt mer høyreist SUV å være er dette greit men ikke noe mer enn det. 
Bruker mer drivstoff enn DS4. 

Å eie: 
Norges største bileier, Leaseplan, mener at bilen synker mindre i verdi enn Citroën DS4. 
Likevel: 
Nissan har godt under gjennomsnittet fornøyde kunder og er ifølge NAFs AutoIndex blant merkene som faller mest på denne eiertilfredshetslisten. 

Pris: 
Langt billigere enn konkurrenten med rimeligste utstyrsnivå. 
Men du får da med mindre utstyr og selvsagt en langt mindre bil. 

Sikkerhet: 
Toppscore i EuroNCAP sin krasjtest. 

Design: 
VG og NAFs testere er helt enig. 
Dette blir mer pussig enn pent. 
Innvendig er det hardplast og litt billigfølelse, selv om midtkonsollen lyser opp. 

Gjennomsnittlig poengscore: 3,5 
