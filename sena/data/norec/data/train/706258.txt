God krim om rasisme og innvandring
Lokale krangler i Telemark og internasjonal storpolitikk. 
Joda, det kan godt henge sammen - i alle fall i en krimroman. 

Jarle Sten Olsen: 
Bare du som passer på. 
Krim. 
254 sider. 
Format forlag. 

Ut av ingenting dukker det opp en forfriskende og overraskende god krimhistorie fra Telemark. 
Jarle Sten Olsen er ikke nyskapende, han gir oss en journalist som motvillig blir en slags detektiv - og det har vi jo vært borti noen ganger... 
«Bare du som passer på» er ikke engang særlig original; her får vi en velkjent kombo av forbrytelser og storpolitikk, lensmannsetterforskning og internasjonal etterretning. 
Det har vi også lest og sett og hørt noen ganger, ja. 

Så hvorfor så pass begeistret? 

Fordi Jarle Sten Olsens roman er befriende ujålete - den er drivende godt fortalt, ryddig til tross for at trådene blir mange etterhvert, og ikke 100 sider for lang (som altfor mange ambisiøse krimromaner er). 

Historien handler om NRK-reporteren som får trøbbel med de hemmelige tjenestene. 
For å komme unna straffen, godtar han å bli plassert som sommervikar på NRKs lokalkontor i Bø mens hans egentlige oppdrag er å holde øye med tre syriske asylsøkere som mistenkes for å planlegge terrorangrep mot norske mål. 
I tillegg er han droneekspert, som kommer godt med, han er passe kranglete, passe nysgjerrig, passe uredd. 
Selvsagt havner han oppi en drapssak før han får laget en eneste reportasje og før han får kontroll på syrerne. 

Den døde er NRK-reporteren han skulle vikariere for, og hun holdt visstnok på med et prosjekt på si’. 
Spørsmålet blir derfor om drapet har noe med asylsøkerne og terrorfaren å gjøre i det hele tatt, eller om det handler om den døde reporterens hemmelige arbeid. 
Og hva med den rasistiske borgerverngjengen? 
Eller skjuler det seg mørke hemmeligheter i bygdas historie? 
Altså: 
Handler dette om noe helt, helt annet? 
Eller henger alt sammen med alt? 

Igjen: 
Olsen er ikke spesielt original, og han bryter ikke nytt land i «Bare du som passer på». 
Men han skildrer norsk bygdemiljø karikert og troverdig på samme tid, han blander lokale småkonflikter med internasjonale på elegant vis, og han gir oss en leseverdig krimgåte. 
Ty gjerne til denne hvis du vil lese noe annet enn alle andre. 
