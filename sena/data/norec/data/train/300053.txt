Det er mer der John Olav Nilsen og Fjorden Baby kommer fra
Razika gir deg girlgroup-estetikk og skakke skariff. 

ALBUM: 
Som kjent skjer mye godt i Bergensbaserte øvingslokaler, og med den tristmuntre singelen «Vondt i Hjertet» svingte de fire jentene i Razika seg indie-elegant inn som nykommer i runddansen av begeistring for gourmetleverandører som Fjorden Baby! og John Olav Nilsen & Gjengen. 

Debutalbumet «Program 91» entrer scenen med drømmeutgangspunkt i norsk inidesammenheng — utgitt på kredible Smalltown Supersound og produsert av Matias Tellez — med påfølgende forhåndshype og dertil tilhørende fallhøyde. 

Heldigvis er Razika noe av det beste som skal skje indie-entusiaster denne våren. 

Nedstrippet «Program 91» er deilig uanstrengte 34 minutter, hvor skranglete girlgroup-estetikk krysses med skakke skariff og sval vokal. 
En ytterst nedstrippet produksjon draperer «Program 91» med en kledelig demofølelse, men dermed har Razika også lite staffasje å gjemme seg bak. 

Grepet fungerer — albumet har mengder musikalsk karisma og energi — selv om det tidvis blir noe selvrepeterende. 

Tospråklig Hovedinnvendingen mot plata finnes i den språklige todelingen norsk/engelsk. 
«Aldri», «Eg Vetsje», «Middelalder» og allerede nevnte «Vondt i Hjertet» har stødig ganglag på unge, stilsikre indieben, mye takket være uimotståelig norsk språkføring. 

Dessverre faller de engelskbaserte sporene i noe mindre god jord hvor språkbildene på langt nær har samme vekstvilkår - de ungdomskonstruktivistiske skildringene tilsidesettes totalt i møte med strålende eksempler på morsmålet. 

Selv om noe finpuss på formelen gjenstår er «Program 91» en besnærende debut fra et interessant band — noe å glede seg over i lang tid framover. 
