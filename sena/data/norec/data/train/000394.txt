The Hurt Locker
Kathryn Bigelow viser seg nok en gang som en kvinnelig regissør med enorme baller! 

"The Hurt Locker" er et imponerende comeback fra Kathryn Bigelow, den undervurderte regissøren bak glimrende filmer som "Near Dark" (1987), "Point Break" (1991) og "Strange Days" (1995). 

Etter noen magre år, kommer hun imponerende sterkt tilbake med denne spennende krigsthrilleren. 
Vi har sett fiksjon fra Irak-krigen tidligere ("Tre konger", "Generation Kill"), men aldri så nervepirrende som dette. 
"The Hurt Locker" er eksplosiv på alle vis! 

Berusende krigsopplevelser 

Sersjant William James (Jeremy Renner) er bombemann i Bagdad. 
Han sporer opp og desarmerer eksplosiver ment å ramme amerikanske soldater og lokalbefolkningen i den irakiske hovedstaden. 

Filmen skildrer det problematiske samarbeidet med de to andre i bombeteamet, Sanborn (Anthony Mackie) og Eldridge (Brian Geraghty), og hvordan deres krigsopplevelser blir som en slags rus som får dem til ta stadig større sjanser. 

Paranoiaen slår inn for fullt 

Nærkontakt med bomber er nervepirrende saker. 
De kan gå av når som helst. 
Og hvem står egentlig og beskuer bombeteamets arbeid? 
Kanskje de som plasserte bomben står med fjernutløseren i hånda? 

Den stadige usikkerheten og følelsen av utrygghet kommer meget godt frem i denne historien. 
Når en soldat bryskt avviser en iraker som kommer for slå av en hyggelig prat, skjønner vi hvorfor. 
Han kan være soldatens drapsmann. 
Paranoiaen slår inn for fullt, både for figurene i filmen, og oss som ser på. 

Virkelige mennesker, ikke actionhelter 

"The Hurt Locker" gir også en slags forklaring på hvorfor noen kan finne på å melde seg frivillig til å krige i Irak, eller hvor som helst, for den del. 
En tekstplakat i innledningen sier at krigsopplevelser kan bli som en avhengighetsskapende rus du tvinges til returnere til. 

Filmen gir en troverdig beskrivelse av hvilke sinnsstemninger som setter seg fast i soldater som utfører slike oppgaver. 

Både James, Sanborn og Eldridge trer frem som virkelige mennesker av kjøtt og blod, ikke actionhelter med ildsprutende gønnere. 

Anbefalt på det sterkeste 

Men først og fremst er "The Hurt Locker" en god thriller. 
Noen sekvenser er nesten uutholdelig spennende. 
Andre er grusomme og hjerteskjærende. 
Miljøskildringen er førsteklasses. 
Jeg har aldri vært i Bagdad, men filmens locations i Jordan og Kuwait virker ekte nok. 

Skuespillerne er kanskje lite kjente, men gjør en fantastisk innsats i vanskelige roller, som fører dem over store deler av menneskets følelsesspekter. 

"The Hurt Locker" er herved anbefalt på det sterkeste, og Kathryn Bigelow viser seg nok en gang som en kvinnelig regissør med enorme baller! 
