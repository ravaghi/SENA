Stump spill-vold
«Ninja Gaiden II» er så voldelig at det går på stumpene løs. 
Bokstavelig talt. 

Rock'n'roll-designer Tomonobu Itagaki er klar med nye eventyr for sin ninja-helt Ryu Hayabusa. 
Og formelen fra Xbox-hiten «Ninja Gaiden» (samt remixene «Ninja Gaiden Black» og Ninja Gaiden Sigma») er intakt: 

Hauger av knappekombinasjoner å pugge, en vanskelighetsgrad som går fra de høyeste tinder til mer oppnåelige høyfjell og tilbake, blendende vakker grafikk og en endeløs rekke av fiender å ekspedere. 
Hverken mer eller mindre. 
Selv de klønete kameravinklene har overlevd. 

Det er med andre ord et mørkt, barskt og ultrakjapt actioneventyr skreddersydd for de som finner tilfredsstillelse nok i et avansert og kreativt kampsystem. 
Men det er i praksis det samme spillet som forgjengeren i nye omgivelser, og det bør være lov å forvente en viss grad av progresjon. 

I steden flytter Team Ninja grenser på andre måter. 
For det er særdeles voldelig dette her, lemmer og blod spruter på en måte som kan beskrives som både sykt, harry, tøft og ur-komisk. 

Ryu kan nemlig kappe av armer, ben og hoder på fiender, uten at det gjør noe særlig med motivasjonen deres. 
Tanngnissende ninjaer som krabber innbitt på blødende benstumper over blod-klissete gulv for å kjempe videre - det er så man knapt tror sine egne øyne. 

Og det er ingen tvil om at «Ninja Gaiden II» er et barskt spill. 
Oppfinnsomheten i Ryus kampregister, kreativiteten bak fiendene han møter og den herlige voldsballetten som oppstår når de to møtes skaper en fengende actionopplevelse. 

Men utrolig nok er det hele også ganske forglemmelig. 
For blodsprutende lemmer og klissete gørr til tross: dette spillet har du sett før. 

PS: 
I salg fra fredag 6. juni. 

Massevis av gameplay fra Xbox 360-spillet Ninja Gaiden II. 
