Denne mannen laget årets plate i fjor
Hvor bra er Frank Ocean i dag? 

LÅT: 
Frank Oceans mixtape «Nostalgia, Ultra» slo ned som en bombe i urbanmusikkens vidstrakte verden. 

«Novocane» og «Swim Good» er allerede moderne klassikere i pop/hip hop-segmentet, mens bidragene til Kanye West/Jay-Z-samarbeidet, «Watch the Throne» har gjort Frank Ocean til en av pophegemoniets store gullfugler. 

Forventningene til sangeren og produsentens albumdebut er naturlig nok skyhøye. 
Oceans udiskutable styrke er, ved siden av stemmen, hans lune hverdagsbetraktninger og uslåelige evne til å formidle de små tingene i livet på en uhyre treffende måte, med rikelige porsjoner humor og melankoli. 

På mange måter er han urbanmusikkens Stein Torleif Bjella - uten sammenligning for øvrig. 

«Thinking Bout You» er nok et postkort fra en beklemt kjærlighetshverdag, fortalt over myke kaskader av tilbakelent r'n'b, komplett med Justin Timberlake-falsett i refrengene. 

Låta har definitivt voksepotensiale, med en produksjon spekket med lekre og subtile detaljer. 
I sum er den dog en aldri så liten nedtur i forhold til høydepunktene fra «Nostalgia, Ultra». 

Selv om «Thinkin Bout You» låner melodiske fraseringer fra «Swim Good», mangler den noe av beatfrekkheten og lekenheten til tidligere gullkorn. 

Mye kan skje i løpet av et album og vi får håpe denne smakebiten er bare en av mange smakssammensetninger på den kommende debuten. 
