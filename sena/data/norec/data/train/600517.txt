Prisverdige kvinner, prisverdig film
Denne dokumentaren er fra Uttar Pradesh i India pr. i dag. 
Kvinner har reist seg mot undertrykkelse og urettferdighet der. 
Og mot nedarvede holdninger, holdninger som avspeiler et middelaldersk syn på kvinner og kvinners betydning. 

De er intelligente kvinner. 
Og de er modige kvinner. 
Foruten å kjempe mot, kjemper de også for: 
Å gi kvinner selvbevissthet, og for å få vekk det faktum at iblant er kvinner ofte kvinners verste fiende. 

(Anmeldelsen fortsetter under bildet) 

Rent konkret følger vi den karismatiske Sampat Pal som har dannet Gulabi Gang (Den Rosa gjengen). 
De er "uniformkledd" i rosa sarier og utstyrt med matchende stokker. 
Det startet med en håndfull kvinner, i dag har bevegelsen vokst til over 150.000. 
De står opp og slåss mot voldelige ektemenn, mot korrupte politimenn, politikere og dommere. 
Og i så måte snakker vi ikke om helgebråk i heimen, vi snakker for eksempel om ektemenn som dreper og brenner sine koner og slipper unna med det. 

En ærlig, dønn usentimental, opplysende og meget sterk filmdokumentasjon. 
Og rystende aktuell, tenk bare på de siste ukers nyheter om gruppevoldtektene på busser i India. 
