Når foreldre går over streken
En amerikansk komedie som er drøy, varm og festlig på én og samme tid? 
Det var lenge siden sist. 

Hvis vi har lært har lært noe som helst av de siste tiårenes amerikanske komedier, er det at ingenting er viktigere i en ung amerikaners liv enn "prom night". 
Vrien i "Blockers" er at vi får oppleve den store kvelden fra perspektivet til både kidsa og foreldrene deres. 

Mens 18-åringene Julie, Kayla og Sam ser dette som en perfekt anledning til å miste jomfrudommen, driver beskyttelsesinstinktet den superstreite mammaen Lisa (Leslie Mann), den håpløse pappaen Hunter (Ike Barinholtz) og mannemannpappaen Mitchell (John Cena) til kleine ytterligheter: snart prøver de å infiltrere ballet, snart er de med i en rumpeølbælmekonkurranse, snart befinner de seg i den siste situasjonen noen forelder ønsker å befinne seg i. 

"Blockers" prøver på mye – å være rølpete, å være følsom, å være morsom, å si noe om forskjellen i måten jenter og gutter blir behandlet på – og lykkes, takket være kvikke replikker og sjarmerende skuespillere, med det aller meste. 
Om vi ikke snakker udødelig komedieklassiker her, snakker vi i hvert fall "Superbad"- og "Bridesmaids"-nivå. 
Kort sagt: 
Du kommer til å le, du også. 
