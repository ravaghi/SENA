Run All Night
Barskt og brutalt med Liam Neeson. 

Liam Neeson spiller Liam Neeson i Liam Neeson-filmen Run All Night, der Liam Neeson har hovedrollen. 
Denne navneleken skyldes det faktum at dette er ca førtiende gang herr Neeson spiller i en hard krimfilm i inneværende århundre. 

Han spiller middels engasjert i Run All Night, regissert av Jaume Collet-Serra (Ukjent ID, Non-Stop). 

Filmen er god på mørk og tung byatmosfære, og har flere nervøse spenningsscener. 
Skytingen er kanskje overdrevet, men det kan ikke en actionelsker som meg klage på. 

Må beskytte sønnen 

Jimmy Conlon (Liam Neeson) har drept mange som håndlanger for gangsteren Shawn Maguire (Ed Harris) i New Jersey. 

Når Maguires sønn Danny (Boyd Holbrook) begår et mord, er Conlons sønn, som han ikke har kontakt med, et tilfeldig øyenvitne og må ryddes av veien. 

Plutselig må Jimmy beskytte Mike (Joel Kinnaman) mot sin egen sjef og sine gamle gangstervenner, selv om forholdet mellom far og sønn ikke akkurat er det beste. 

Filmen bruker god tid på å føre oss inn i miljøet, som er gjennomsyret av gamle gangsteres æreskodeks. 
Selv når frontene er klarlagte er tonen vennskapelig. 

Både Conlon og Maguire vet hva som må skje, fordi det er slik de alltid har levd. 
Her er det ikke rom for gråsoner, som er befriende for handlingens del. 
Her kan venn bli fiende i løpet av sekunder. 

Dette er med på å skape en god nerve i handlingsforløpet, der regissør Jaume Collett-Serra skaper flere spennende og voldsomme sekvenser, med New Jersey som den viktigste kulissen. 

Flere skarpe scener 

Liam Neeson spiller helt greit som den avdankede Jimmy, en utrangert, venneløs og forfyllet "hitman" på full fart mot bunnen. 
Jeg har sett ham i sprekere roller, men Neesons figur og karisma er nok til å bære filmen. 

Joel Kinnaman er også god som sønnen, og de har flere skarpe scener sammen, der flere års aggresjon mot faren ligger latent. 

Birollene byr på flere positive overraskelser med blant andre Nick Nolte, Vincent D’Onofrio og Bruce McGill. 

Men den viktigste blant dem, er den alltid solide Ed Harris, fremdeles utstyrt med stålblå, gjennomborende øyne. 

Rollen hans som Maguire minner meg mye om da han spilte i den fabelaktige gangsterfilmen State Of Grace i 1990, som også handlet om irsk mafia. 

Run All Night viser at det kanskje ikke har skjedd all verden i denne filmsjangeren de siste 25 årene, og State Of Grace er betydelig bedre, men Run All Night er fremdeles et spennende og velgjort drama, med barske og brutale oppgjør – og Liam Neeson 
