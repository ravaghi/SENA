Sofian:«This Is Sofian» 

(C+C Records) 

En norsk Legend er født. 

Norgesaktuelle John Legend gjorde det utrolige tidligere i år da han fikk nordmenn til å gå mann av huse for å kjøpe et moderne amerikansk soulprodukt av skyhøy kvalitet. 
Her kommer hans bror i ånden, og han er fra Norge. 

Møt Sofian Tett på nett tirsdag kl. 12! 

I USA finnes det trolig hundre av Sofians kaliber innen nu-soul, men vi bor tross alt i Norge enn så lenge, og der er den samme kvaliteten foreløpig faderlig fattig. 
Ikke bare skriver Sofian gode låter, han har en stemme så fløyelsmyk og smooth at ingen matcher ham i et land der den raspende rock-røsten står sterkere enn noensinne. 

Mye av fortjenesten for å blottstille Sofians intense stemmemykhet må gå til den islandske produsenten Hitesh Ceon, som har sittet i David Eriksens Stereo-studioer på Grünerløkka og duplisert Sofians honningfylte stemme på et hittil ukjent vis, samtidig som han har lagt inn Sofian selv som andre og tredjestemme på en finurlig og heldig måte. 
Det er et knep man ikke kan gjenskape live, men som ideelt sett - som på plate her - fungerer perfekt. 

Dersom John Legend er faren, må Stevie Wonder være Sofians bestefar (hvilken slektsrekke, for øvrig!). 
D'Sounds komp-duo, Jonny Sjo og Kim Ofstad, er som skapt for oppgaven, men det er Sofian selv som overbeviser mest, både som formidler og låtskriver. 
Spesielt har han og Hitesh Ceon skapt noen uimotståelige club-bangers som kunne ha blitt enda mer groovy med en ytterligere skarpere produksjon: 
«Stank», «Stress» og avsluttende «People Are People» er alle av det slaget som får danseblodet til å bruse fortere. 

Men produksjonen er iallfall gjennomført, og med unntak av det vel naive tilbakeblikket i «Soulman», er «This Is Sofian» en oppsiktsvekkende moden debutplate - mer enn man kunne håpe på av noen nordmann. 
Glad soul til folket! 
