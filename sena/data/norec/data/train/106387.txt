Dårlig trimmet sportsquiz
Quiz-serien «Buzz» på PS2 har tatt Norge med storm. 
Nå har også de sportsinteresserte fått sin egen versjon. 

«Buzz: The Music Quiz» og «Buzz: The Big Quiz» har vekket quiz-tørsten hos norske PS2-eiere, med partyspillet «Buzz Junior: Jungle Party» som det ferskeste, morsomme avkommet. 

I praksis går spillene ut på det samme: 
Du skal bruke en spesiallaget «buzzer» med store, fargede knapper til å styre det som skjer i spillet. 
I quiz-variantene, går det ut på å svare på forskjellige spørsmål på ulike måter. 

Det er enkelt å sette seg inn i og fenger også personer som har minimal eller ingen spillerfaring. 
Men skal man ha glede av sportsutgaven vil jeg anbefale de som aldri tar en titt i den rosa delen av VG om å finne på noe annet. 

Jeg inviterte et par kompiser til den første testen av «Buzz! The Sports Quiz». 
Ingen av oss hadde tatt en sniktitt på forhånd, og siden vi tidligere har hatt et par tøffe feider i både «Music Quiz» og «Big Quiz» var det knyttet en smule spenning opp mot konkurransen. 

Vi valgte å kjøre en normal lengde på spillet og åpnet forsiktig med lett vanskelighetsgrad. 

Det startet riktig fint. 
Vi konkurrerte mot hverandre i kjente former som «poengbygging», «raskeste finger», «poengtyv» og «send bomben videre» i tillegg til et par helt greie nyheter spesielt utviklet for denne versjonen. 
Delen der man får vite kategorien først og selv kan velge hvor mye man vil satse før spørsmålet kommer, falt spesielt i smak. 

Nivået på spørsmålene var helt greie og brukbart varierte, til tross for at rugby og baseball ikke har den helt store tilhengerskaren her til lands. 
Enkelte spørsmål var latterlig enkle, men det gjorde ikke så veldig mye så lenge man ofte konkurrerte på tid. 
Dessuten hadde vi jo valgt lett kategori. 

Den STORE skuffelsen kom ikke før vi dristet oss til en runde med såkalte vanskelige spørsmål. 
Da ble det til tider komisk. 

Spørsmålene var nemlig ikke vanskeligere - snarere tvert imot. 
Vi opplevde også ved flere anledninger at spørsmål fra lett kategori også dukket opp i vanskelig. 

Dessuten ble det mye oppgitt hoderysting da det ble spurt om hvilken nasjon en utøver representerer når det var et bilde av vedkommende der Italia sto skrevet med store bokstaver på jakken. 

I tillegg dukket skuffende mange av de samme spørsmålene opp bare på noen få timers spilling. 

Det kunne også med fordel blitt brukt en norsk oversetter med noe bedre kunnskap innen sport...: 
«I hvilken idrett har Ole Gunnar Solskjær blitt europamester?» 

Det «rette» svaret er fotball, men faktum er at Solskjær aldri har blitt europamester. 
Han vant riktignok Champions League med Manchester United i 1999, men skal man krone seg med tittelen EM-mester må man vinne sluttspillet for landslag som arrangeres hvert fjerde år. 
Der har ikke Norge og Solskjær tatt gull - foreløpig... 

Til informasjon spilte ikke Uruguay i VM-finalen i fotball i 1986 heller, og dessuten er det mange upresise formuleringer i spørsmålene som fort kan føre til misforståelser. 

Det er som vanlig naturlig å tenke at det har gått veldig fort i svingene for å få ut spillet til julehandelen. 
Skal man først være negativ er det ikke vanskelig å finne mer rusk i «Buzz! 
The sports Quiz». 

Hvis man ikke har spilt ekstremt mye er det veldig vanskelig å holde oversikten over hvor mange øvelser det er igjen før spillet er ferdig. 
Det har blant annet stor betydning for om man eventuelt skal gamble for å ta igjen lederen. 

Greit nok med en «munnrapp» programleder, men det skjer svært ofte at kommentarene kommer til feil spiller. 
Festlighetene er heller ikke av den slagkraftige sorten og blir ikke mindre platte den 43. gangen du hører dem. 

Jeg savner muligheten til å gjøre hurtige valg for å hoppe over de svært langtekkelige programlederseansene som kommer i for- og etterkant av hver konkurranse. 

Lagkonkurransedelen av spillet er for øvrig helt håpløs med mindre man er like mange på hvert lag. 
Et pluss er at man kan være opp til åtte spillere, så hvis du har nok «buzzere» tilgjengelig kan det blir riktig folksomt foran TVen. 

Jeg må få understreke at mye av spillfølelsen fra «Buzz: The Music Quiz» fremdeles er til stede, du blir tidvis hektet på «Sports Quiz» også. 
Det grunnleggende «Buzz»-konseptet holder fremdeles mål. 

Men skal jeg more meg med Buzz-spilling framover, så blir det ved å dra fram den gode gamle originalen. 
Det er litt trist for en som er mest interessert i sport! 
