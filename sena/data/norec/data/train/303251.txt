En sump av kroppsvæsker
I «Hårete hevn» ser du ikke suppa for bare hår. 

||| 
FILM: 
Det er ingen pen måte å si dette på. 
Brendan Fraser er blitt tjukk. 
Kanskje er det derfor han har innsett at produsentene av «Mumien» neppe kommer til å ringe og bønnfalle ham om å spille i nok en oppfølger med det første. 

Kanskje er det derfor han har takket ja til å spille i den uutholdelige familiefarsen «Hårete hevn», en avgjørelse som mer enn noe annet er et usvikelig tegn på at forfallet har satt inn for fullt og som bør få Frasers venner og familie til å være årvåkne i tiden fremover. 

Mye underliv 

Fraser spiller Dan Sanders, som har flyttet fra storbyen og inn i skogen med kone og furten tenåringssønn på lasset for å lede utbyggingen av et byggefelt. 
Men prosjektets grønne profil er lite annet enn en maske for storkapitalens planlagte utbytting av området, og ledet av vaskebjørnen går dyrene i skogen til kamp mot inntrengerne generelt og den jovialt intetanende Sanders spesielt. 

Rent taktisk rettes angrepene med pinlig presisjon mot Sanders' underliv. 
Sanders blir jaget inn i en festivaltoalett, som så blir shaket godt av en medbrakt grizzlybjørn, han blir utsatt for gassangrep av en tropp med skunker og sprutet ned av en vannslange i penishøyde, slik at det ser ut som om han har tisset på seg. 
Den satt, tenker jeg. 

Kald og kjip 

«Hårete hevn» er ment å være en grønn familiefilm. 
Forkjærligheten for biologisk nedbrytbart materiale tatt i betraktning, har de et poeng. 

Men dette må sies å være det mest overbevisende argumentet for at økoforkjempere er kjipinger siden «Slipp Jimmy Fri». 
Det har ikke noe å si hvor god den offisielle moralen er. 
«Hårete hevn» er en ekkel, ondskapsfull film, som, når den stikker snuten opp av sumpen av kroppsvæsker, byr på kalde karikaturer av asiater, meksikanere og glemske gamle damer. 
Og når vi er inne på temaet, min grandtante Ingebjørg kunne laget bedre spesialeffekter. 

«Hårete hevn» er som en av disse omklamrende kontaktsøkerne som skryter på seg å være venner med klassens kuleste, her: 
Naturen. 
Naturen har alt å tjene på å slå ryktene tilbake. 
