Xploding Plastix«Treated Timber Resists Rot» 

Mer implosjon enn eksplosjon denne gang. 

I serien «alt var bedre før» virker det som om turen nå er kommet til den norske elektronikascenen. 
Det er nå fem år siden sist Hallvard Wennersberg Hagen og Jens Petter Nilsen ga ut et Xploding Plastix-album, og tiden synes benyttet til å ta noen steg tilbake. 

Det var friskere, mer poporienterte takter ved siste korsvei; på «Treated Timber Resists Rot» er det gutteromsestetikken som dyrkes. 
Hvilket vil si færre melodier, men desto mer dveling, knitring og skurring. 
Duoen holder fast ved sine cinematiske tilbøyeligheter og frenetiske breakbeats, og skal kanskje ha ros for å dyrke varemerket sitt. 
På den annen side føles det som om nittitallet aldri tok slutt når man hører på dette. 
Og tror du sannelig ikke ordet "lydlandskap" er med i presseskrivet også. 

Frustrasjonen blir enda større når de flesker til med praktnummeret «The Cost Of Resistance», som viser hvor forførende vakker musikk Hagen og Nilsen er i stand til å by på når de gidder å lage en låt og holder all skramlingen i tømme. 

ANBEFALTE KJØP: 
«The Rigmarole Shell Out», «The Cost Of Resistance», «Band Of Miscreants» 
