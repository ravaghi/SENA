Til å bli salig av
Haugesunderen O. Martin med smellvakker solodebut. 

ALBUM: 
Om O. Martins debut «Silence Fiction» ikke berører deg på et eller annet vis, må man anta at singer/songwriter-formatet ikke er din vei. 
Den tidligere The Alexandria Quartet-sangeren Odd Martin Skånes har virkelig funnet frem gullblyanten her. 

«West of Sadness» slentrer avgårde med lavmælt elektronika som fottøy. 
Som en slags mild og harmonisk utgave av Thom Yorke. 
«In Hindsight» trår ut av det urbane og sender deg med ekspressfart ned mot Californias vestkyst hvor ekkoet av Crosby, Stills & Nash blander seg i lekre vokalharmonier og lune akkorder. 
I det landskapet blir O. Martin værende i de påfølgende låtene. 

Det er i det hele tatt så mye varme og musikalsk solskinn her at man nesten er litt salig når smellvakre «Faulter» avslutter seansen. 
O. Martin makter å skape liv og spenning i en hardt prøvet øvelse. 
Mye takket være hans nese for flotte arrangement, nydelige fraseringer og ikke minst den innbydende røsten. 
