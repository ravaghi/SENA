Blir bare bedre og bedre
Ideene myldrer hos Børge Lund og blant figurene hans. 

Børge Lund: 
«Kan vi ta det på mandag?», Lunch nr. 7 (Egmont) 

Akkurat da jeg lurte på Hundvåg-bosatte Børge Lund snart ville gå tom for ideer, slår han tilbake med full kraft. 

Et velkjent triks for serieskapere er å innføre nye figurer. 
Det gjelder bare å finne noen som glir inn i galleriet og samtidig tilfører noe nytt. 

I samling nummer sju med striper fra "Lunch" trer Vanessa inn på scenen. 
Med suveren selvtillit markerer hun sitt revir i kontorlandskapet. 
Sosiale medier og manipulasjon er verktøyene som brukes, og hvem har vel ikke støtt på en Vanessa eller to? 

Hun ser ut til å kunne bli værende i Lunch-universet. 
Roger er derimot en som kommer og går i løpet av boka. 
Han skal ha ansvar for bedriftens cyber-sikkerhet, noe de ikke er modne for. 
Hvem er forresten det? 
Rekk opp hånden alle som elsker å skifte passord. 
Ingen? 

Børge Lund skrev i forordet til en Pondus-bok at Frode Øverli ofte lar stripene få et ekstra poeng i siste rute. 
Lund er slett ikke dårlig på det selv, heller. 
Les stripene om Rogers inntreden og fall. 
Det er ganske mange av dem som kunne sluttet etter rute tre, men som blir enda bedre med rute med fire på plass. 
Stripekunst på høyt nivå. 

Kjelltech får god plass i boka. 
Dette er til gjengjeld noen av de beste stripene som Lund har lagd om denne snodige enmannsbedriften innen bedriften. 
Til å være kontorets fremste unnasluntrer – før Vanessa kom – har Kjell en ustoppelig energi når det kommer til egne påfunn. 
Vi har vel støtt på noen av dem også. 

Kjell og hans Kjelltech gir seg her i kast med både oljeindustrien og treningsbransjen. 
Like morsomt begge deler. 

Blant alt det underlige arbeidslivets ledelse har innført, troner free seating og clean desk høyt. 
Åpne landskap er ille nok, men det finnes noen som mener at man bare skal grabbe den første og beste pulten i rommet. 

En god idé? 
Vel, direktør Bache mener det. 
Dermed er krigen om arbeidsplassene i gang, og du skal ikke se bort fra at Lund her lanserer et par ideer som kan tas i bruk på rammede arbeidsplasser. 
Å pisse på stolen er likevel å gå litt langt. 

Børge Lund er i toppform, og da er Kjell og gjengen det også. 
