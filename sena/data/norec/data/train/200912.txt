80 GB S-ATA Seagate Barracuda 7200.7
Vi har testet Seagate Barracuda 7200.7 på 80 GB. 
Denne gangen testet vi også på to forskjellige testPCer, som ga et interessant resultat. 

Dette er den nye serien disker fra Seagate, som leveres både i parallell ATA-utgave og i S-ATA. 
Vi har tidligere testet Barracuda V med S-ATA, og var spente på hva denne utgaven hadde å by på. 

Det skulle vise seg at det var flere interessante observasjoner å se fram til. 

Disken roterer med 7200 RPM og 80 GB utgaven bruker av bare en plate, og to hoder. 
Hurtigbufferen er på 8 MB på S-ATA utgaven. 

I motsetning til tidligere modeller, er ikke elektronikken skjermet med deksel på undersiden. 

Seagate er konsekvente med hensyn til tilkoblingene, her er det ingen tradisjonell kontakt for strømtilkobling. 
For de fleste betyr dette at du må skaffe en overgang, hvis du ikke har en strømforsyning som er ustyter med S-ATA strømkontakter som standard. 
De er enda ikke standard hyllevare de fleste steder. 

Først installerte vi disken i vår ordinære testPC, som er bygget på hovedkortet Asus P4S8X med SiS brikkesett og 2,53 GHz Pentium 4 CPU og 533 MHz systembus. 

Dette hovedkortet har både vanlig integrert ATA-133/100/66 kontroller samt en RAID-løsning basert på en Promise-brikke, som støtter S-ATA på to kanaler og ATA-133 på i tillegg på en av kanalene. 

Promise-kontrolleren støtter også tilkobling av en enkelt disk enten til ATA-133 eller S-ATA. 

Vesentlig raskere 

Det ble umiddelbart klart at Seagate har fått opp hastigheten vesentlig, både på skriving og lesing. 

Lesehastigheten startet på over 55 000 KB/sekund, som ligger 10 000 over den forrige modellen fra Seagate. 

Skrivehastigheten er også over 50 000 KB/sekund, dette er en enda større forbedring fra tidligere målinger, som bare kom opp i overkant av 33 000 KB/sekund. 

Også aksesstiden er knepet in med ett millisekund, nå er den nede på i overkant av 13 ms. 

Alternativ test på Intel-hovedkort 

Vi måtte også sjekke denne disken på vår nyeste testPC, med Intel 875P-basert hovedkort D875PBZ med integrert støtte for S-ATA. 

PCen har 3 GHz 
P4 prosessor på 800 MHz systembus og 1 GB minne. 

Resultatet var interessant nok, målingene viste marginale forskjeller på lese/skrive-hastighet og aksesstid. 

Det som derimot var klart forskjellig var CPU-forbruket, som lå helt nede på 0,6%. 
På den andre testPCen lå det på 3,3%. 
Ingen av målingene representerer noen tung belastning, men den relative forskjellen er likevel svært stor. 

Samtidig var burst-hastigheten på lesing konsekvent høyere, den toppet måleskalaen på 80 MB/sekund hos HD Tach. 
På den andre testPCen målte vi nede i 70 MB/sek. 

Konklusjon 

Seagate har gjennomført en kraftig opprustning av diskene sine, de er støysvake og har en middels høy varmeutvikling. 

Diskene leveres også i større kapasiteter, på 120 eller 160 GB. 
