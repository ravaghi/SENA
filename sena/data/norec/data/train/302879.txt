Metallica tråkker i den kunstneriske salaten
Første smakebit fra samarbeidet med Lou Reed høres ut som en musikalsk folkehøyskole-eksorsisme. 

LÅT: 
Metallica har vist en forbausende god evne til å tråkke i den kunstneriske salaten opp gjennom årene, uten at det ser ut som om det har bremset karrieren deres på noen måte. 

Men: 
Første smakebit fra «Lulu», Metallicas samarbeidsprosjekt med den ikoniske rockeren Lou Reed, er et rungende eksempel på at gjengen først og fremst burde omgås flere nei-mennesker. 

Mest av alt høres dette pretensiøse oppgulpet ut som et slags tverrmusikalsk folkehøyskoleeksperiment, hvor alle skal rense kropp og sjel i et slags jambasert eksorsisme. 

Riffet som ligger i bunn har en ok sludgy Black Sabbath-snert, men når James Hetfield innimellom Reeds åreforkalkede nihilisme skriker med terapeutisk iver «I am the table, I am the view(...) 
I am the progress(...) 
I am, I am, I am», er det langt over toppen. 

Og nå som det endelig så ut som Metallica hadde funnet en fornuftig karrierekurs. 
La oss håpe det blåser over fortere enn svint. 
