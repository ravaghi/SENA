TEST:Subaru Forester forbedret 

Subaru Forester er blant bilene som har vært med lengst i den folkelige SUV-klassen. 
Nå er den forsiktig oppdatert. 

Forester har vært der lenge før de fleste andre skjønte at enhver produsent med respekt for seg selv må ha en bil i SUV-segmentet. 
Nå er Subaru også i ferd med å lansere en lillebror til Forester, nemlig nye VX, som ble vist i Frankfurt. 
Men Forester skal fortsatt henge med en stund til, og derfor er den også oppdatert. 

I hovedsak handler endringene om noen mindre designjusteringer både innvendig og utvendig. 
Viktigere er det kanskje at motoren er betydelig oppgradert, noe som ikke minst har ført til en merkbar reduksjon i forbruket. 

Velg diesel 

Vi kjørte bensinutgaven med automatgir. 
Alternativet er dieselmodellen med manuelt gir. 
Bensin med manuelt gir markedsføres ikke i Norge og dieselmodellen kan ikke fås med automatgir. 
Dermed må du velge mellom automatgir og diesel. 
Vi ville da valgt diesel. 
Og valget er ganske enkelt. 

Her er test av dieselutgaven fra da den kom i 2008. 

Utdatert girkasse 

Ikke at det er så veldig mye galt med bensinmotoren i seg selv, bortsett fra at en selvpustende 2,0-liter rett og slett ikke passer like godt som en momentsterk og gjerrig dieselmotor i biler som dette. 
Men automatkassen har fortsatt bare fire gir. 
Det er skuffende når vi nærmer oss 2012. 
Nå forventer vi seks gir, og Volkswagen har syv. 
Fire gir virker da veldig gammeldags. 

Kjøreopplevelsen med automatkassen er riktignok noe bedre enn forventet. 
Du må eksempelvis ikke regne med noe høyere turtall enn vanlig i motorveihastighet, og ytelsene blir ikke så redusert som vi hadde fryktet. 
Men til gjengjeld må du leve med en påfallende ”slurefølelse”. 
Litt overdrevet sagt er følelsen noe av den samme som du finner i en trinnløs automatkasse. 

Årsaken er at for å kompensere for de store stegene mellom de fire lange girene, tillater girkassen at motoren øker turtallet ganske betydelig ved gasspådrag – uten at girkassen girer ned og før farten øker. 
Dermed oppleves det nesten som girkassen girer ned, uten at den i realiteten gjør det. 
Det hadde vært bedre med et par gir ekstra å velge mellom, og en mer direkte følelse, men mange vil nok bli ”lurt” av måten girkassen kompenserer på. 

Ytelser på det jevne 

Ytelsene er ikke all verdens, men det holder stort sett for normale situasjoner. 
0-100 går på 12,4 sekunder, over to sekunder mer enn dieselutgaven bruker. 
Det er forøvrig når du virkelig gir på at girkassens svakheter kommer tydeligst frem, så dette er ikke en bil for deg som er ute etter sportslige ytelser. 
Der er dieselutgaven langt bedre. 

Myk, men grei kjørefølelse 

Men kjøreegenskapene er brukbare. 
Fjæringen er ganske myk, noe som gir en del karosseribevegelse i harde svinger. 
Men balansen er fin, Forester understyrer ikke så mye som en del i denne klassen, men lar hekken styre fint med rundt svingene. 
Styringen er helt OK, men har ikke den helt store følelsen. 
Det er heller ikke uvanlig i denne klassen. 

Lavt forbruk 

Forbruksmessig imponerer nye Forester. 
Hvis man først går for bensin og automatgir, er ikke 0,75 liter og 174 gram CO2 ille. 
Faktisk er det i klassetoppen for en slik kombinasjon. 
I praksis opplevde vi at det ved blandet kjøring med overvekt av landevei var ganske lett å komme under 0,75 på kjørecomputeren. 

Mangler litt på kvalitetsfølelse 

Innvendig merkes det at Forester er hakket større enn de mer kompakte bilene i klassen. 
Det betyr god plass i baksetet og et ganske romslig bagasjerom. 
Kvalitetsfølelsen er imidlertid ikke på nivå med de beste i klassen. 
Forester virker først og frem robust og litt enkel, fremfor veldig påkostet. 
Riktignok har topputgaven masse utstyr som hever inntrykket, men spesielt materialkvaliteten i midtkonsollen og dashbordet gjøres bedre av andre. 

God komfort 

Komfortinntrykket er stort sett bra. 
Spesielt fjæringen gjør en god jobb med å dempe ujevnheter, støynivået er mer på det jevne. 
Solid bakkeklaring og permanent firehjulsdrift gjør at fremkommeligheten er meget god, og våre tidligere erfaringer fra glattere forhold med Forester er positive. 
Dette er firehjulsdrift som det skal være. 

Priser 

Prisene for Forester starter på 407.000 kroner, da med dieselmotor. 
Bensinutgaven med automat starter på 427.000 kroner. 
Vår topputstyrte testbil koster 457.000 og har da det meste av utstyr som stor navigasjon, skinninteriør, xenonlys og soltak. 

Det går an å få vesentlig rimeligere biler i klassen enn dette, men dersom du tar med i betraktningen at den har automatgir og et høyt utstyrsnivå, i tillegg til å være blant de større i klassen, er ikke prisen så ille likevel. 
Men over 450.000 kroner er likevel ikke denne bilen fullt ut verdt i våre øyne. 
Da kommer dieselutgaven langt bedre ut. 
Både fordi den er litt rimeligere og fordi det er en vesentlig bedre bil. 

Blant de viktigste konkurrentene er Volkswagen Tiguan som vi nylig testet. 

Vippes ned 

Totalt sett virker Forester litt satt og en smule gammeldags sammenlignet med en del av konkurrentene, spesielt i denne bensinutgaven. 
Det gjør at vi er litt strenge og vipper terningkastet ned til en sterk treer, altså midt på treet. 
Men dieselutgaven ville havnet minst én karakter høyere. 
Og kommende lillebror VX blir trolig enda skumlere for konkurrentene. 
