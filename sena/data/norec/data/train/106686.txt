Seigmen «Rockefeller»
(Sony BMG) 

Et flott musikalsk testamente. 

I rekken av gode norske live-plater det siste året er turen kommet til Seigmen - et av de aller mest sentrale og nyskapende norske rock-band på 1990-tallet med sitt tunge, dystre, monumentale og kompromissløse uttrykk. 
Seigmen la ut på en bejublet gjenforeningsturné i fjor høst, og med denne platen og DVD'en lukkes et kapittel i norsk rock for godt, i alle fall om vi skal tro gutta selv. 
Dette konsertopptaket fra Rockefeller er ikke lydmessig perfekt, men publikum er hjertevarmt til stede, og platen fremstår dessuten som den ultimate «best of Seigmen»-pakken - inkludert deLillos-coveren «Hjernen er alene». 
«Rockefeller» er et storslått dokument og farvel, om enn vemodig. 

LAST NED: 
«Ohm», «Döderlein», «Metropolis», «Hjernen er alene», «Slaver av solen». 
