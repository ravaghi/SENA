Merkelige kostymer og musikalske krumspring
Spennende og nyskapende på gamlemåten. 

Natalie Sandtorv studerte i sin tid ved Griegakademiet her i byen, og har de siste årene vunnet priser og turnert med forskjellige jazzkonstellasjoner rundt om i verden. 

Denne kvelden var imidlertid viet materiale innen det som enklest kan kalles det utvidede rockbegrepet. 

Dette er musikk som strengt tatt ikke hører hjemme i dagens Spotify-verden. 
Ikke slik å forstå at det er plagsomt sært eller utilgjengelig. 

Men her var stor musikalsk spennvidde som krevde en viss konsentrasjon hos lytteren. 
Ikke ulikt eksperimentell progrock med jazzelementer, en musikkform som hadde sin storhetstid på begynnelsen av 70-årene. 

Musikerne så ut som de var plukket ut fra et hippiekollektiv på 60-tallet med både kukostyme og merkelige masker. 
Besetningen besto av gitar, saksofon, tangenter og trommer mens Natalie Sandtorv sørget for det vokale. 

Det musikalske håndverket var selvfølgelig uangripelig og virtuost. 

Her var til tider de merkeligste musikalske krumspring med både melodiøse låter og tungtslående riff. 

Men kjedelig var det aldri. 
