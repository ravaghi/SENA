Test av Subaru Forester:Her er en solid «Norgesbil» 

Det er ikke rare forandringene den nye Subaru Forester har fått. 
Men hva gjør vel det, når eierne er så fornøyde som de er. 

Dette er en bil som stortrives på norsk vinterføre og på dårlige norske veier til alle årstider. 

Merket Subaru er faktisk i dag på pallen i den årlige kåringen av Norges mest populære biler. 
I eiertilfredshetsundersøkelsen NAF Autoindex er det i alt 15.000 eiere fra hele Norden som vurderer sine bilkjøp. 

Det japanske merket scorer helt i toppklassen på alle kriterier og passerer blant annet Toyota i denne undersøkelsen. 

Etter å ha kjørt 
Forrester noen uker er dette forståelig. 

Bilen vi testet er den nye to liters bensinvarianten med 150 hestekrefter og automatgir. 
Dette er faktisk den eneste muligheten du har til å få automatgir på en Forester. 

Dieselvarianten leveres ikke med dette. 
Men kombinasjonen diesel og automatgir er meget ettertraktet blant norske bilkjøpere. 

Innvendig er den firehjulsdrevne arbeidshesten veldig lik den forrige varianten. 
En ny design på klimaanlegget er det nærmeste vi kom noen større endringer i kupeen etter ansiktsløftingen. 

Det betyr et kjedelig, men svært oversiktig og ryddig førermiljø. 

Det er befriende mye lys, meget bra sikt rundt hele bilen gjennom de store vindusflatene som omgir deg fra førerplass. 

Utvendig er det heller ikke store endringene. 
Grillen har fått et litt annerledes uttrykk samt at du har fått blinklys integrert i speilene. 

Det er under panseret de største endringene har skjedd på Foresters bensinvariant. 
Den sterke og driftssikre motoren greier seg faktisk med et bensinforbruk på 0,74 l per mil. 

Dette er bra til å være en bensinbil med permanent firehjulstrekk. 

På veien er Subaruen en forutsigbar, meget trygg og god bil å kjøre. 
For de som liker det litt mer sportslige finnes det bedre alternativer. 

Bakkeklaringen på 21,5 centimeter er også blant de beste i klassen og gjør i sammen med den permanente firehjulsdriften dette til en bil som trives godt på dårlig underlag. 

Selv om ikke bagasjerommet med sine oppgitte 450 liter er enormt stort på papiret, rommer det overraskende mye. 
Dette skyldes både utformingen og bredden. 

For de som vil ha et meget trygt, solid og forutsigbart bilhold og i tillegg ønsker seg trekk på alle fire er det få biler som slår Subaru Forester. 

Den er relativt kostbar i innkjøp, men holder seg til gjengjeld godt i pris som bruktbil som dieselvariant. 

Bensinutgaven VG og NAF testet er nok i så måte et litt mer risikofylt prosjekt. 
Disse er ofte langt mer tungsolgte. 

Dieselutgaven, som VG har kjørt tidligere, hadde imidlertid lett trillet til en femmer på hovedterningen. 
Dette er etter vår mening en av de aller mest harmoniske dieselene på markedet i dag. 

Førermiljø 
Meget oversiktlig, ryddig og lyst. 
Litt hardplastfølelse trekker ned. 
Meget bra sikt rundt bilen. 

Kjøreegenskaper Kommer seg frem over alt på en trygg og god måte uten å by på de store kjøreopplevelsene. 

Familiemiljø 
Større inni enn du tror, både i bagasjen og i baksetet men mindre enn mange konkurrenter. 

Pris Fremdeles noe dyr sammenliknet med konkurrentene selv om den er relativt velutstyrt på rimeligste nivå. 

Å eie Holder seg godt i pris, men savner kombinasjonen diesel med automatgir. 
Bensin i denne klassen er mer tungsolgt. 
Blant Norges mest fornøyde bileiere. 

Sikkerhet Forester har fått 5 stjerner i krasjtester i USA, Australia og Japan, men er ikke testet i EuroNCAP. 
Den får derfor ikke delterning på dette punktet. 

Miljø Til bensinbil å være er dette slettes ikke verst. 
Snillere på lokalutslipp, men verre på det globale CO2 utslippet. 

Design Helt midt på treet på alle måter, både utvendig og innvendig. 

Gjennomsnittlig poengscore: 4,42. 
