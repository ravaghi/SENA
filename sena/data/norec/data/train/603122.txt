Norges dårlige klimapolitikk
Kvotehandel og "business as usual". 

I «Det svarte skiftet» tar Eivind Trædal for seg de siste 30 årene med norsk klimapolitikk. 
Etter et noe tørt introduksjonskapittel, som likevel føles nødvendig, beskriver Trædal et begynnende norsk miljøengasjement ved å blant annet fortelle om Alta-aksjonene. 
Litt rart kanskje, i og med at forfatteren gjentatte ganger senere gjør et poeng ut av at oljeboring i Lofoten, Vesterålen og Senja dessverre er unngått hovedsakelig på grunn av risikoen for at de naturskjønne omgivelsene og fiskene skal ødelegges av oljesøl, ikke fordi oljeboring vil føre til klimagassutslipp. 

Videre argumenterer Trædal for at miljøengasjementet i Norge har dabbet av. 
Et av argumentene for det, er at andelen som svarer ja på påstanden ”Jeg er bekymret for konsekvensene klimaendringer kan ha for meg og min familie” har gått ned. 
Men er det et godt argument? 
Vi i Norge klarer oss vel godt. 
Det er verre med de andre. 
Dette går jo Trædal selv inn på andre steder i boken. 

Den som tror at tingenes tilstand var bedre under den rødgrønne regjeringen, får her en påminnelse om hvorfor det er feil. 
Trædal skriver: 
[...] Norge gikk fra å være et land med en oljebransje til å bli noe mer i nærheten av en oljebransje med et land. 

I beskrivelsene av Arbeiderpartiet og Jens Stoltenbergs rolle i klimapolitikken, vandrer tankene mine til fjorårets glimrende bok «De beste intensjoner», en bok som det også refereres til. 

Et helt kapittel er viet begreper fra partikollega Per Espen Stoknes bok om klimapsykologi. 

Mest interessant blir det når Trædal skriver om kvotehandel. 
Eksemplet med subsidiering av ovner i Bangladesh er tragikomisk. 
Det er absurd at klimakvoter brukes for å finansiere at mennesker med 300 kg utslipp i året skal redusere sine utslipp for at mennesker med et utslipp på 10,7 tonn i året skal fortsette som før. 

Litt for mange referanser til nylige verk, gjør dessverre at «Det svarte skiftet» føles altfor mye som en reprise. 
