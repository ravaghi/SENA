Kanadisk trekant
Unge Xavier Dolan videreutvikler sitt multitalent i «Hjertebank». 

FILM: 
Det tok litt tid før jeg begynte å like «Hjertebank» sånn passelig. 
Anslaget ga bud om en pretensiøs svipptur innom hipster-helvetets åttende krets, der alle poserer fryktinngytende naturlig og er ganske så homogene i sin dyrkelse av det særegne. 

Vi følger Marie (Monia Chokri) og hennes homsevenn Francis (Dolan) i deres jakt på sann kjærlighet i Montreal. 
Begge tror de har funnet det de lengter etter i Nicolas, uten at det er lett å skjønne hvorfor. 
Nicolas (Niels Schneider) er en halvsøvnig, langkrøllet skjønnhet som har vandret inn fra «Døden i Venedig». 
Han legger sin androgyne elsk på de to vennene, siterer dikt, snakker litteraturteori og foreslår spontane hipsteriøse påfunn som å dra ut i skogen og leke gjemsel. 

Fransk bølge 

«Les amours imaginaires», som filmen heter på quebecois, handler om Francis og Maries tvekamp for å finne ut hvem av dem Gullhår muligens er keen på. 
Problemet er at den blonde fjotten først og fremst er en komisk figur, en idé. 
Ønsker filmen å problematisere vår dragning mot overflatisk skjønnhet? 

Det som likevel gjør «Hjertebank» verdt å følge, til tross for all denne latterliggjøringen, er scenene og detaljene som ikke er irriterende. 
Filmen vipper hele tida mellom å være selvtilfreds og sårbar. 
En ekstra grunn til godvilje, er det faktum at regissør, manusforfatter og hovedrolleinnehaver Xavier Dolan er 21 år. 
Da er det lov å være pretensiøs og vise hva man har lært om fortellerstil i fransk nybølge og slow-motion og fargekomposisjon hos Wong Kar-wai. 

Mye er lov 

Det er også tillatt å legge inn dokumentariske moduler mellom de tre aktene, der ikke navngitte ansikter forteller om sine nederlag i kjærlighetslivet. 
Det er til og med lov å lage en delvis overflatisk stiløvelse om kjærlighet på 101 minutter som forsøker å si noe vektig om unge mennesker i storbyen. 
Jeg ventet lenge på at Nicolas skulle våkne fra manus og bli en karakter, men det skjer trolig i neste film. 
