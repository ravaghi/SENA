Dalgliesh tilbake
Hemmeligheter og løgner i kirkelige omgivelser. 

Etter noen års fravær, vender PD James' etterforsker Adam Dalgliesh tilbake til TV-skjermene i påsken. 
Vi drar ikke kjensel på ham med det samme, men vi får rikelig anledning til å bli kjent med den nye skuespilleren som har overtatt rollen som den poesiskrivende spesialetterforskeren. 
I løpet av tre kvelder sender NRK to miniserier, til sammen bortimot syv timer, med Adam Dalgliesh i hovedrollen. 
Det kommer vel med at også Martin Shaw, som Roy Marsden før ham, tolker rollen med autoritet og sjarm. 

Den unge teologistudenten Ronald Treeves blir levende begravd under et jordras. 
Men var det en ulykke? 
Studentens innflytelsesrike far forlanger at saken blir belyst fra alle sider, og Dalgliesh blir bedt om å se på den. 

Det spennes et bredt lerret. 
I løpet av de første tyve minuttene skisseres en rekke konflikter, som alle har potensial som motiv for mord. 
Det er ikke bare den unge teologistudentens død som er et mysterium. 
Her er det kirkelig maktkamp på høyt nivå. 
Presteskolen trues med nedleggelse, erkediakonen vil ha hånd om kirkens kunstskatter, inkludert en altertavle av den flamske mester Roger van der Weyden. 
Store verdier står på spill. 
Her er hentydninger til seksuelle overgrep, kanskje pedofili? 
Et gammelt dokument, som kan endre helle grunnlaget for den kristne troen, blir vevd inn handlingen. 
Selv presteseminarets utmerkede vinkjeller er tema for konflikt. 

På St. Anselm er det mange som har mye å skjule og mye å tjene på at enkelte personer blir ryddet av veien. 
Den uhyggelige atmosfæren fortettes mellom kirkens middelalderske steinvegger, med de maleriske klippene langs den engelske østkysten som bakgrunn. 

Adam Dalgliesh ankommer den avsidesliggende presteskolen St. Anselm's, som han selv kjenner fra sin ungdom. 
Spesialetterforskerens far var prest. 
Han gjør sine undersøkelser, konkluderer og drar igjen. 
Så skjer et nytt dødsfall. 
Snart har inspektør Dalgliesh en mordetterforskning å ta hånd om. 

Selv om «Hellig død» inneholder mange parallelle historier, er karakterene er tydelig tegnet og konfliktlinjene lette å følge. 

Det er ikke bare Martin Shaw som leverer solid skuespillerhåndverk. 
Robert Hardy, John Clegg, Alan Howard og Jeff Rawle har alle et godt grep på det geistlige. 
Clive Wood få også mye ut av rollen som grådig erkediakon. 
Og midt iblant dem – den uforutsigbare Raphael Arbuthnot, spilt av australske Jesse Spencer. 
Arbuthnot har noe uoppgjort med de fleste. 

Og sannelig har ikke den gamle krimdronningen funnet plass til en aldri så liten romanse. 
Vil Adam Dalgliesh endelig finne kjærligheten igjen? 

PD James' snart ti år gamle kriminalroman har fått ekstra aktualitet fra nyhetsbildet de siste ukene. 
Enkelte paralleller til avsløringene om overgrep i den katolske kirken er åpenbare. 
Men denne gangen er det i Church of England skjelettene faller ut av skapene. 

Hva synes du? 
Si din mening! 
