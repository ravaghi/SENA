Panasonic LumixDMC-G1 

TEST: 
Et knøttlite systemkamera med et par ess i ermet. 

Panasonic Lumix 
DSC-G1 representerer spennende nytenkning fra Panasonic og Olympus. 
Den nye Micro FourThirds-standarden gjør at både kameraer og objektiv kan lages mindre, og G1 er i så måte det første kameraet med den nye teknologien. 

Selv om kameraet støtter utbyttbar optikk, er det ikke et speilreflekskamera. 
Kameraet har ikke noe speil som vippes, og derfor heller ingen optisk søker - den elektroniske søkeren er imidlertid stor og skarp, selv om den er noe vanskeligere å bruke når det er lite lys. 
I tillegg trekker den mer strøm, og batterilevetiden er bare 330 bilder; rundt halvparten av hva som er vanlig for speilreflekskameraer i samme prisklasse. 

Skjermen er 3" stor og kan vinkles i alle mulige retninger, noe som muliggjør skudd fra hofta eller over hodet. 
Kameraet er rikelig utstyrt med knapper, og finesser som en knapp for hurtigmeny gjør at kameraet stort sett er kjapt og greit i bruk. 

Den lille størrelsen er et tveegget sverd. 
Fortsatt er det ikke et kamera du kan putte i innerlomma, og kameraet passer ikke til alle hender - de med store hender kan finne det litt for lite og lett til at det blir komfortabelt å betjene. 

Her er konklusjonen fra vår test: 

Konklusjon, Panasonic Lumix 
DMC-G1 

Det lille kameraet fra Panasonic er ett av årets mest spennende kameraer - den nye Micro FourThirds-teknologien gjør at både kamerahus og optikk kan lages mindre og lettere, selv om utvalget av objektiver ikke taler for Panasonic i lanseringsfasen. 
Kun to objektiver er tilgjengelige i skrivende stund, og teleobjektivet er bare marginelt mindre enn tilsvarende fra andre produsenter. 

Er du på utkikk etter et bagasjevennlig kamera, kan G1 være midt i blinken. 
Det er riktignok fortsatt ikke et kamera du kan putte på innerlomma, men det er lett å ha med seg på tur og har mange av de samme kvalitetene som et speilreflekskamera. 
Den kreative vil også sette pris på at skjermen kan flippes, og den er også større og mer høytoppløselig enn tradisjonelle LCD-skjermer; eksludert de vi finner i kameraer som Nikon D90, Sony A700 etc. 

Da tenker vi først og fremst på bildekvaliteten, som er svært god på dette lille kameraet; faktisk helt på høyde med andre kameraer i dette prissegmentet, og det kompakte kit-objektivet er blant de beste vi har vært borti  særlig skarpheten er veldig god helt ut i kantene. 
Vi synes også kameraet presterer godt ytelsesmessig, med kjapp autofokus og god takt på seriebildene (3 pr sekund). 
Dog er batterilevetiden på 330 litt i minste laget, selv om det er forståelig at en elektronisk søker nødvendigvis trekker mer strøm. 

Du bør imidlertid prøveholde kameraet før du eventuelt går til anskaffelse av det  grepet er defintivt ikke for alle, og selv i normalt store hender blir det litt anstrengende å holde G1 på en god måte. 
Det er også småting å trekke for her og der - blant annet fungerer den elektroniske søkeren litt dårlig i svakt lys, selv om den er milevis foran lignende søkere med tanke på størrelse og oppløsning. 

Vi synes introduksjonsprisen på 6700,- var i høyeste laget, men ser at de billigste nettbutikkene nå selger kameraet til 5.000 blank, som er en langt bedre pris. 
Derfor får også Panasonic G1 vårt anbefalt produkt-stempel og en femmer på terningen. 
