Etterlengtet debutalbum fra Stavanger-rapper
Som rapper femme fatale står Izabell stødig og tar ladegrep, men det smeller ikke skikkelig før helt mot slutten. 

Izabell: 
"Skyt meg" (STVG Kartell) 

Ep-en «Honning og aske» kom for ganske nøyaktig tre år siden. 
Siden har Izabell forlatt Universal og bygd opp en egen label. 

Introen «25 sting» hinter til at «Skyt meg» ikke er en gladplate. 
«Millionæh» gjestes av Onkl P over en deilig, mørk beat, mens tittelkuttet slår fast at Izabell er tilbake. 

«Gå med meg» svaier forførerisk, vendt mot en som er «like fakka» som Izabell selv. 
Hun beveger seg fra kjelleren til toppen av Plaza og strør om seg linjer om tequilafyll og frokost på hotell, krydderjenter og pusekatter med balltre. 

Flyten er tilbakelent, og den dype stemmen har en stødig sensualitet og en musikalitet som gir versene variasjon. 
Izabell er fortjent selvsikker. 

Likevel, albumet virker noe uferdig og føles som et oppspill til noe større. 
Det er over på under 20 minutter og for én gangs skyld ønsker jeg meg flere spor. 
Låtene mangler det lille løftet eller hooket som hekter seg fast. 

Unntaket er STVG Kartell-bangeren «Ka du vil». 
En farlig fet låt. 

Beste spor: 
«Ka du vil», «Skyt meg». 
