«STORM»
Regi: 
Måns Mårlind, Bjørn Stein. 
Svensk action/thriller/drama. 
15 år. 

STJERNER: 
Eric Ericson, Ewa Röse, Jonas Karlsson. 

HANDLING: 
Donny D. er en smart, overfladisk og følelseskald reporter. 
I løpet av en natt opplever han et skjebnefylt møte med sin fortid. 
En dynamisk godhjertet prestinne-skikkelse og en ondsinnet djevelfremtoning kjemper om mannens sjel i en film som reflekterer action, tegneserier, dataspill og psykologisk drama. 

DOMMEN: 
Dette er en krysning av «Matrix» og Ingmar Bergman-psykologi; et energifylt møte mellom drøm og virkelighet, underliggende bevissthet og dyp fortrengning. 
Regiduoen Mårlind og Stein kjører et løp som veksler mellom ulike genre, varierende tempo og billedlige effekter som er totalt uforutsigbare. 

For å finne nøkkelen til hovedpersonens fortrengelser, bruker de et seriehefte fra flere år tilbake, omsetter det til nåtidig dataspill der figurene blir levende. 
To krefter står mot hverandre, men i sentrum er mannen som tvinges tilbake til episoder fra sitt liv han har all grunn til å glemme. 

Action-scenene har uro og symbolladede mørke toner. 
Men det er i det grå landskapet fra barndommens småby filmen virkelig hugger tak. 
Episodene fra Donnys barndom og ungdom er en nifs studie i iboende ondskap, som hentet ut av en Bergman-analyse eller en Hitchcock-film. 
