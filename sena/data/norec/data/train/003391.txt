Fool’s Gold
Jeg hatet Matthew McConaghey og Kate Hudson sammen i ”Hvordan dumpe noen på 10 dager”. 
Jeg liker dem litt bedre i ”Fool’s Gold”, men ikke mye. 

Dette er et slapt eventyr som ikke utnytter mulighetene historien og sjangeren har. 
Følelsen av kjedsomhet er noe man burde slippe under en romantisk skattejakt, men ”Fool’s Gold” kjedet meg litt for ofte. 

Jakter på skatten 

Skattejegeren Finnegan (McConaughey) er i ferd med å skilles fra Tess (Hudson), men er samtidig på sporet av en stor skatt, og overtaler en millionær til å finansiere jakten. 

Tilfeldigvis jobber Tess på millionærens båt, og dermed krysser deres veier atter en gang. 
Men de er ikke de eneste som jakter på skatten. 

Ingen kjemi 

Har Matthew McConaughey og Kate Hudson kjemi? 
Nei, jeg har faktisk ikke sett dem i en eneste film hvor de har kjemi med noen. 
Det er aldri slik at du gleder deg til neste verbale trefning mellom dem. 
Du gleder deg til det er over. 

Donald Sutherland spiller millionæren som i løpet av skattejakten må takle sin bimbokjendisdatter (Alexis Dziena), og jeg kan nesten se ham tenke ”hvordan i helvete har jeg havnet i denne filmen”. 

Alle mellom-menneskelige relasjoner i denne filmen er drepende kjedelige, og tar alt for mye av spilletiden. 

Utnytter ikke potensialet 

Filmen minnet meg mye om Brett Ratners guilty pleasure ”After the sunset” fra 2004, og innledningsvis hadde jeg håp om at også ”Fool’s Gold” kunne gi meg samme eventyrlig eskapisme. 
Men merkelig nok greier ikke filmen ta i bruk potensialet som de flotte omgivelsene gir. 

Handlingen er lagt til Bahamas, og er også delvis filmet der, men det meste er filmet i Australia. 
Fotograf Don Burgess er en dreven mann med blant annet ”Forrest Gump” og ”Cast Away” på CV’n, og har laget fine bilder, men på langt nær så betagende som kollega Dante Spinotti presterte i ”After the sunset”. 

Sørgelig middelmådig 

”Fool’s Gold” er ingen tragedie, men sørgelig middelmådig. 
Jeg finner ikke mange grunner til å anbefale filmen, med mindre du er ønsker å beundre Matthew McConaugheys ekstremt veltrente torso, eller Alexis Dzienas spinkle og svært lite bekledte kropp. 

Kate Hudson beholder mistenkelig mye klær på, men jeg skjønner henne. 
Denne filmen er liksom ikke verdt det. 
