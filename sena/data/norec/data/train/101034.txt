Juleplateanmeldelse:Beate S. Lech & Skruk - «Høgtidsrom» 

Jul for viderekomne. 

Beate S. Lech & Skruk 

Beate Slettevoll Lech, også kjent som Beady Belle, klapper ikke i hendene, eller ler. 

Men hun synger, overveiende i et dypt register, på dette, det muligens mest alvorlige julealbumet som er blitt laget i Norge. 

Hun har selv skrevet korarrangementene som fremføres av SKRUK (Sunnmøre kristelige ungdomskor). 
De er dramatiske, nesten gotiske, og tar mye plass i lydbildet (som i god Kirkelig Kulturverksted-ånd er lekkert, fanget i Kulturkirken Jakob). 

Gamle travere – «Eit barn er født i Bethlehem», «Mitt hjarte alltid vannkar» – gjenoppfinnes. 
Gamle folketoner, norske som britiske, er blitt oversatt, vridd og vrengt. 

En tekst forfattet av artistens mormor, Borghild Slettevoll, «Guddoms kjærleik», får også sin plass i selskapet. 

Er det «jazz»? 
Bare nominelt, i så fall. 
Kanskje «I stjernene det står». 
Resten er sakral, nyklassisk «kormusikk», og ikke noe «gøy», som sådan. 
Men det er helt fint. 
Julemusikken vi falbys, er ofte ludderaktig og lettvint. 
«Høytidsrom» er blodig alvor. 

BESTE LÅT: 
«Guddoms kjærleik» 

MORTEN STÅLE NILSEN 
