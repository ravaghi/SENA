Jim Stärk:«Rainy Love Sounds» 

(Sweet / Universal) 

Inn i varmen igjen. 

Denne oslobanden hadde et gedigent momentum i 2004 og 2005, fulgt av en plate som må være en av norgeshistoriens største flopper. 
Fem års taushet har imidlertid gjort dem godt - fantastisk godt. 
Man mistenker det allerede på det sakrale åpningssporet, og inntrykket styrkes når noe som låter som en glemt Elton John-ballade fra øverste hylle dukker opp to kutt senere. 
En Steely Dan-aktig perle ved halvgått løp fjerner all tvil. 

Som før er det rustikk, varm håndverkpop Jim Stärk bedriver, men tiden de har brukt til å samle opp sterkt materiale - samt ypperlig gitarinnsats fra Trond Mjøen og smakfullt episk produksjon fra Martin Horntveth - bidrar til at «Rainy Love Sounds» er deres beste siden debutalbumet. 

BESTE LÅT: 
«I Know» 
