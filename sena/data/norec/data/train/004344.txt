The Salvation
Dansker kan også lage helt ålreit western. 

Av og til er det deilig med en film som ikke er annet enn det den gir seg ut for å være. 
Kristian Levrings The Salvation er en westernfilm som følger sjangerens konvensjoner nøye. 

Den er kanskje ikke spesielt original, men filmen underholder stødig og sikkert. 

Man sitter med følelsen av å se det skikkelig ville vesten, med røffe, svette og ubarberte menn med seksløperen i beltet og rifla over skulderen. 
Jo da, dette er tøft nok! 

Tydelig inspirert av klassisk western 

Den danske nybyggeren Jon (Mads Mikkelsen) er en jaget mann. 
Han har drept de som myrdet familien hans. 

Men den ene av dem var bror av områdets skruppelløse banditt, Delarue (Jeffrey Dean Morgan), som nå søker hevn, og lar det gå ut over innbyggerne i den lille byen på prærien. 

Jons bror, Peter (Mikael Persbrandt) må hjelpe til når både bandittene og innbyggerne de dominerer, vender seg mot Jon. 

Helt fra innledningen er det lett å se at Kristian Levring må ha sett mange klassiske westernfilmer. 
Bildene er superbrede, nærbildene tette, musikken sveipende og fargene er filtret inn i solnedgangen. 

Av og til får jeg nok følelsen av at fargepaletten er sterkt overdrevet, men det hendte det nok også at de var i filmene som The Salvation forsøker å etterligne. 

Innspillingen foregikk i Sør-Afrika, som er en ypperlig stand-in for USA på 1870-tallet, og både landskap, bygninger og kostymer er av det rette slaget. 

Nærmest parodisk skurk 

Mads Mikkelsen gjør en sterk rolle som den etter hvert ensomme hevneren, som må igjennom mange lidelser på vei mot målet. 

Mikael Persbrandt gjør også en troverdig innsats som en kar man ikke vil komme på kant med. 

Jeffrey Dean Morgan står derimot i fare for å bli en parodi av en westernskurk med en ondskap som er bortimot umulig. 
Men dette er altså en stilisert western, ikke et dokumentarisk drama. 

Skal jeg sette en finger på noe annet, er det at de mange skytescenene kanskje er litt svake. 
Levring har kanskje studert filmer av John Ford og Sergio Leone, men har han glemt Sam Peckinpah? 

Skytingen kunne gjerne ha resultert i litt mer blodrødt. 
Men det blir kanskje feil å klage på voldsmangel i en film der byens manntall minsker med akselererende hastighet. 

The Salvation er en fin sjangeroppvisning, og et bevis på at også dansker kan lage helt ålreit western! 

(The Salvation ble anmeldt under filmfestivalen i Cannes 
