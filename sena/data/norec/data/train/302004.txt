Mer pop, takk!
Her Royal Harness spriker på debuten. 

ALBUM: 
Norske Helene Jaeger og britiske Dylan Long har tidligere vist lovende takter under navnene Pu55yf00t1n og Millions, men når de nå tar steget opp fra Urørt-universet som Her Royal Harness, føles det dessverre litt prematurt. 

Ambisjonene er det ikke noe å si på — duoen ønsker øyensynlig å lage bredt anlagt popmusikk med substans, og opererer i et krysningspunkt mellom kommersiell elektropop, indierock og synthpop. 

Gjennomføring med svakheter 

Utførelsen er det litt verre med. 
Dette skal ikke låte lof-fi, men det gjør det litt for ofte — for eksempel den eldre låta «Bear In A Trap», som høres ut som den er spilt inn i en boks. 

Dessuten sliter de en del med å få stilelementene til å flyte sammen, som i «Submission»s sammensurium av en frisk, bloggvennlig beat, men også trauste trommer og en fullstendig kræsjende sangmelodi. 

Nettopp vokalen er mye av problemet 
— Jaeger har det med å legge seg i dype, lite dynamiske toneleier som ikke er hennes sterke side. 

Mestrer popen 

Men Her Royal Harness har det i seg: 
Åpningslåta «Mercenary Man» har en sterk melodi og god produksjon, avslappede «I Can't Believe» er en riktig pen liten synthpoplåt, og i singelen «Unseen» møtes en Robyn-beat og Yeah Yeah Yeahs-gitarer på tiltalende vis. 

Aller best sitter det drivende synth-sporet «Your Heart Is Harder». 

Mer av denslags, så snakker vi. 
