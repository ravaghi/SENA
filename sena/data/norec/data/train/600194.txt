Lukkede menn i åpne landskap
Regi og manus: 
Henrik Martin Dahlsbakken 

Skuespillere: 
Åsmund Høeg, Ingar Helge Gimle, Fredrik Grøndahl, Lia Boysen, Isabel Christine Andreasen 

Aldersgrense: 
11 år 

Einar (Ingar Helge Gimle) vender tilbake etter endt militærtjeneste i Afghanistan. 
Hjemme venter hans to unge sønner, Oscar (Åsmund Høeg) og Fredrik (Fredrik Grøndahl), og sengeliggende kone (Lia Boysen). 
Hjemkomsten blir sånn passe vellykket. 
Einar er taus og bister. 
Det er som om han bærer på noe. 
Allerede neste morgen har han dratt alene opp på fjellet. 
Og når han ikke kommer tilbake til avtalt tid, følger sønnene etter. 

Manusforfatter, regissør og spillefilmdebutant Henrik Martin Dahlsbakken er glad i naturtablåer og lange tagninger, noe som er med på å gi «Å vende tilbake» en tiltalende ettertenksom kvalitet. 
Filmen nyter dessuten godt av å være skutt på gammeldags 35 mm film. 
Man tar seg i å gispe over skjønnheten samtidig som man kjenner den gråkalde morgenluften og hustrige fjellvinden på kroppen. 

Historiemessig er «Å vende tilbake» noe av en arketype — den om fraværende fedre og skadeskutte sønner - og Dahlsbakken viker heller ikke unna for det mange vil oppfatte som norske klisjeer: savn, sorg, alt som forblir usagt. 
Ingenting av dette er svakheter i seg selv. 
Men det må være lov å håpe at den unge filmskaperens neste blir litt mer av en roman og litt mindre av en novelle. 
