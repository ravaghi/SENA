Travis:«Singles» 

(Sony) 

Norgesvenner med samlealbum. 

Fran Healy er en klassisk poplåt-snekrer av Guds nåde som faktisk har skrevet samtlige 18 låter på denne flotte Travis-samlingen. 

Hvorvidt harde fans virkelig trenger albumet, er jeg derimot ikke sikker på. 

Samlingen tilbyr massive single-hits som landeplagen «Sing» fra 2001, «Side», «Flowers In The Window», «Driftwood», «Why Does It Always Rain On Me», «Writing To Reach You» og «Turn», som alle er hentet fra skottenes store øyeblikk, albumene «The Invisible Band» og «The Man Who». 

Resten av sangene stammer fra debuten «Good Feeling» og det siste albumet, «12 Memories», hvor låtene, med et par unntak, slett ikke holder samme skyhøye nivå. 
«Singles» er en sterk samling, selv om den strengt tatt ikke er nødvendig for deg som har det meste av Travis fra før i albumhylla. 

ESPEN A. HANSEN 
