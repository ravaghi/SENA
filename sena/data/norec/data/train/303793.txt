Tilbake etter noen vanskelige år
I fjor opplevde TNT's nye vokalist hjertestans. 
Nå er bandet ute med sitt beste album på lenge. 

ALBUM: 
Ingen skal beskylde TNT for å ligge på latsiden. 
Etter at vokalist Tony Harnell takket for seg i 2006, hadde kanskje de fleste lagt ned stridsøksen eller valgt å gjøre kabaretrunder med gamle hits. 
Dette har aldri vært løsningen for TNT og de siste årene har gjengen vært flittige i arbeidet med å produsere nytt materiale. 
Resultatet har vært alt fra høydepunkt til feilslåtte syretripper. 
Bandets forrige slipp, «Atlantis», hører til sistnevnte kategori. 

Pragmatisk «Engine» er derimot TNT i det mer pragmatiske hjørnet. 
Nykomlingen Tony Mills har for alvor funnet fotfeste og låtmessig er det TNT med store refrenger og gyngende riff, uten de store kunstneriske sidesprangene som gjelder. 
Dersom man skal kikke bakover i katalogen, er det ikke så fjernt å trekke paralleller til gamle klassikere som «Tell No Tales» og «Knights of the New Thunder». 
Produksjonen er detaljrik og Ronnie Le Tekrøs utfyllende gitarspill er fokusert og overbevisende. 
