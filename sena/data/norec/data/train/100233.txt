Kjærlighet i mammutens tid
Storslagne scener og mektig natur oppveier i noen grad for et lavpannet manus. 

HANDLER OM: 
10 000 år før vår tidsregning, er en fjellstamme av mammutjegere truet med utryddelse. 
Men åndene taler, himmeltegnene tolkes og midt i blant dem dukker et yndig, blåøy pikebarn opp som et varsel om nye tider. 
Når deler av stammen og den blåøyede blir bortført til slavetilværelse omkring et sted der det bygges pyramider, følger vår helt D`Leh etter. 
Det blir en farefull ferd, uendelig lang og overstrødd med kjappe, dødelige digital-animerte uhyrer. 
Han vil redde sin kjæreste. 
Og han vil redde - viser det seg - all verdens pyramidetrellende slaver. 

DOM: 
Ettersom handlingen er så utsøkt dum og velfrisert og nisjetilpasset en viss filmatisk interesse for tiden for grytidlig menneskehistorie (eller pre-historie), kan man i grunnen bare slå fast at de siste par ukers publikumsfrier i USA er noe gedigent tull. 
Skuespillerne er hemmet og taleuføre, åndemaningen latterlig og «logikken» og moralen hinsides. 

På den annen side: 
Kan man svelge en pompøs røverhistorie, kan man la være å irritere seg alt for mye tullball, synes man at det av og til er helt OK bare å la hjernen hvile, og se; 

ja, da er det unektelig mye å betrakte her! 
