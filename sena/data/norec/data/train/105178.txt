Filmanmeldelse:«Transporter Refueled» – Energiløs eurotrash 

For alle som trodde FHM-estetikken fra 1990- og 2000-tallet – «for menn som er barn» – måtte ha avgått ved døden: 
Nei, dessverre. 

Frankrike/Kina/Belgia. 
15 år. 
Regi: 
Camille Delamarre. 

Med: 
Ed Skrein, Ray Stevenson, Loan Chabanol. 

Ikke om Luc Besson, produsenten bak «Transporter»-serien, får ha et ord med i laget. 

Nå er denne serien tilbake, tilbake, tilbake. 
Riktignok med en trestokk i hovedrollen der Jason Statham pleide å være. 
Men «universet» er i alle fall det samme: 
Dette er en verden der menn er hardtslående helter og kvinner er luksusprostituerte. 

Disse horene er handlekraftige, det skal sies, og de vil hevne seg, iført høye hæler, på den russiske halliken sin, som tok over hele prostitusjonsmarkedet i Sør-Frankrike fra vestafrikanerne på midten av nittitallet. 

Alt de trenger er en god sjåfør: 
Den vanvittig ukarismatiske Skrein. 
På kjøpet får de faren hans også, en pensjonert agent som «opererer» skuddsåret til en av jentene med sukker og spindelvev (!), og ligger med henne bare minutter senere. 

Filmen er, som de tre foregående, besatt av dingser og teknologiske duppeditter, «transportørens» Audi (beklager, har ingen Volkswagen-vitser på lager i øyeblikket), rikdom, luksus og sex av den typen det gjøres opp for (Besson er ingenting om ikke fransk). 

Resultatet er absurd (digg de Alexandre Dumas-referansene!), viddløst, utdatert og akutt energiløst. 

MORTEN STÅLE NILSEN 
