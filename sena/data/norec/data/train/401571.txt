Ghost: Mystikk, moro og Satan-flørting
Er blitt et av klodens mest underholdende rockeband. 

Kynisk kommersmaskin, smart suksessmonster eller utstudert underholdning? 
Det er lett å tagge ned fasaden til svenske Ghost med alskens merkelapper, men én ting kan man enes om: 

På fjerdealbumet Prequelle komponerer bandsjef Tobias Forge seg rett inn i radiorockens hjerte. 

Paver, kardinaler og navnløse spøkelser 

Ghost startet som en omfavnelse av det siste tiårets svært populære okkulte retrorock, men har siden gått via publikumsvennlig metal til å bli en fullblods hit- og ballademaskin. 

Det hele iscenesettes med et figurgalleri av paver, kardinaler, navnløse spøkelser og nonner på motorsykkel, og uavhengig av om man synes teateret rundt er morsomt eller irriterende, kan man neppe kalle det kjedelig. 

Suksessen starter uansett med det musikalske. 
Prequelle åpner med singlen «Rats», som setter radiorockstandarden med å riffreferere Ozzy Osbournes 1986-hit «Shot in the Dark». 
Videre går det over i dundrende «Faith» før uptempo-balladen «See The Light» avslutter første del. 

Sender smilefjeshilsen til Michael Jackson 

Det er blitt sagt og ment mye om singlene som ble sluppet i opptakten, men det mest kuriøse øyeblikket på Prequelle er uansett mellomspillet «Miasma». 
Den fem minutter lange instrumentalen bygger lag på lag med actionfilmvennlig montasjemusikk før den kulminerer med en saksofon som sender smilefjeshilsen til Michael Jacksons «Beat It». 

Ghost har reist et godt stykke siden de åpnet debuten Opus Eponymous med å erklære «Lucifer/we are here/for your praise». 

Salem Al Fakir: 
Fra Avicii til Ghost 

Hitflørtingen til tross: 
Ghost klarer fremdeles å hylle Lucifer og synge «While you sleep in earthly delight/someone's flesh is rotting tonight» over de søteste popmelodier i «Pro Memoriam». 

Bandet overbeviste stort i debuten med sin stilriktige okkultrock, og det er noe grenseløst besnærende over bandets hemningsløse søken etter å beholde mystikken, moroa og Satan-flørtingen. 

Dette blir aldri så tydelig som på «Dance Macabre», der Salem Al Fakir, popartisten som co-skrev Aviciis «Hey Brother», er dratt inn for å spisse hitblyanten. 
Da er Ghost også på sitt beste, og i de første to tredjedelene av Prequelle lykkes Tobias Forge, unnskyld, Cardinal Copia, med å transformere Ghost enda nærmere den musikalske midtstrømmen. 

Vellykket transportetappe 

De to lange instrumentalene som kommer midtveis og mot slutten av albumet, ødelegger noe av helhetsinntrykket. 
Ikke fordi de er spesielt svake, men de fremstår mer som kostymeskiftmusikk for Cardinal Copia/Tobias Forge enn som et viktig element i helheten. 

Balladen «Life Eternal» er ikke en verdig albumavslutter for et band som rundet av Infestissumam med «Monstrance Clock». 
Likevel vil Prequelle stå igjen som en vellykket transportetappe fra undergrunn og tidlig suksess til statusen som et av klodens mest underholdende og fengende rockeband. 
