Scheie:- En av de største overraskelsene i VM-historien 

(Spania - Nederland 1-5) 
Fotballekspertene var fra seg av begeistring etter at Louis van Gaals nederlandske mannskap knuste de regjerende verdensmesterne. 

- Jeg sa før kampen at jeg trodde det skulle bli 1-0 til Spania, og jeg fryktet forsvaret til Nederland. 
Så skjer dette, oppsummerer den pensjonerte NRK-veteranen Arne Scheie i studioet til statskanalen etter kampen før han slår fast: 

- Dette er en av de største overraskelsene i VM-historien selv om det er to store nasjoner som er involvert, sa Scheie og trakk blant annet fram Italias tap mot Sør-Korea i 2002 som et annet sjokkresultat. 

Tidligere Ajax-spiller André Bergdølmo følger nederlandsk fotball tett, og likte det han så fra Arena Porto Nova i Salvador. 

- Dette var faktisk ikke som forventet, men Nederland er gode. 
Det har vært mye fokus på forsvaret til Nederland, men i kveld beviste de at de holder defensivt som et lag. 
Dette var veldig, veldig gøy, sier Bergdølmo til VG. 

- Nå er spørsmålet om de klarer å gjenskape noe av dette videre. 
Det ser uansett lovende ut, uansett motstander, mener Bergdølmo. 

Tidligere Nederland-proff og norsk landslagskaptein, Hallvar Thoresen, var til stede på kampen i Salvador. 

- Dette var helt fantastisk, og en utrolig bra kamp sett fra nederlandsk vinkel. 
Jeg er overrasket over at det ble 5-1, men hadde håpet og trodd litt på Nederland, sier Thoresen til VG. 

- Nederlenderne har et konsept som de går helhjertet for, og så har de to spisser i ypperste verdensklasse, legger han til. 

- Hva skjer videre med van Gaals lag nå? 

- Det blir spennende å se hvordan de forvalter dette videre, men Nederland med selvtillit kan bli veldig spennende å følge videre. 

Kokte i VG-studio 

I VGTV-studio var stemningen elektrisk utover i 2. omgang da Nederland valset over svimle spanjoler. 

- Det er helt sykt! utbrøt et samlet ekspertpanel i VGTVs VM-studio. 

- Himmel og hav. 
I alle dager, sa Dæhli etter Robbens magiske 5-1-scoring. 

- Hvis du gjør det på trening, står folk og klapper. 
Så gjør du det i kamp, i VM, sa Fjørtoft om Robbens scoring. 

- Dette er det verste jeg har sett.Dette er så ydmykende. 
Det er det verste. 
5-1, det er så ydmykende, oppsummerte Fjørtoft etter kampen 

- Nederland-seier ville vært overraskende, men ikke noe mer enn det. 
Men at de vinner 5-1 og kunne scoret et par til, det er sjokkerende, sa VG-kommentator Truls Dæhli og la til: 

- Det vi har sett nå kan ha vært et troneskifte. 
Et fall for et lag som har dominert verdensfotballen i lang tid. 
Vi kan ikke si det med sikkerhet, men vi kunne se det i ansiktet til spillerne. 
Det er en ydmykelse av den regjerende mesteren jeg aldri trodde jeg ville få se. 
Det er ubegripelig. 

"Kroppen hans er laget for å få den buen på ballen", sier Jan Åge Fjørtoft etter Robin van Persies klassescoring mot Spania. 
