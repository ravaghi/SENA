Her er den nye BlackSheeps-låta
Følger opp «Oro Jaska Beana» med oppfordring om å komme ut av skapet. 

LÅT: 
Den smule kontrovers som ble forsøkt pisket opp i det NRK skal ha vurdert teksten til «Edwin» som litt på kanten, bør herved legges helt død. 
Når Alle Norske Barns Eget Favorittband følger opp sin monsterhit «Oro Jaska Beana» med en temalåt om å komme ut av skapet, så er det vel snarere utrolig viktig at de får beste sendetid og lørdagspizzasegmentets oppmerksomhet når de gjør det. 

«Hør på meg Edwin, kom ut av skapet nå, vær så snill Edwin, det er ikke farlig mer nå» er klar tale til kidsa — og de voksne også, for så vidt, på Grønland i Oslo, på Sørlandet og alle andre steder. 
Så kan Kringkastingsrådet leke med de sinte kristenorganisasjonene etterpå. 

Målt som låt, og ikke minst som oppfølger til en av de siste åras aller største norske hits, er dette effektivt og hederlig singlehåndverk. 
Det rå punkrockanslaget fra «Oro Jaska Beana» er lettet opp noe, med et fartsfylt og sprettent poppunkuttrykk med en ettersmak av tutti-frutti som resultat. 
Hektende riff, vokalist Agnete Johnsen langt fram i lydbildet og en serie enkle, slående scener fra en ung gutts fascinasjon for mammas klesskap danner tre minutter med løssluppen musikalsk feelgood. 

Det er nok ikke mange voksne norske artister (kanskje med unntak av Lars Lillo-Stenberg og Michael Krohn) som hadde sluppet unna med elastisk enderimskunst som «Edwin gikk på shopping med mora si, han fant en avdeling med bi-ki-ni», men i BlackSheeps' tilfelle er det helt i tråd med hvor de bør få lov til å være på dette stadiet i karrieren. 

The BlackSheeps skal etter planen framføre låten under MGP Junior-finalen 5. september. 
Låten er ikke ferdig mikset og mastret, men ligger blant annet ute på NRK Supers hjemmeside. 
