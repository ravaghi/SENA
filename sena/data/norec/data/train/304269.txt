Alle gode ting er fem?
Vreid klokker inn toppformen. 

ALBUM: 
Alle gode ting er fem? 
Sogningene i Vreid har jobbet flittig og målrettet med sin hybrid av tradisjonell norsk svartmetal og vellagret progrock. 

Veien har ikke vært uten humper, men dekket har stadig bedret seg. 
Så også på bandets femte utgivelse, «V». 
Men for å ta siste rest av kritikk først: vokalen er fremdeles noe statisk når bandet er i sitt mest ekstreme hjørne, noe som knekker litt av spenningen i det ellers velkomponerte underlaget. 

Når det er sagt, har Vreid lekt seg frem til et nyansert og innsmigrende lydbilde. 
Det låter levende og tidvis passe stort, samtidig som de har gitt låtene tilstrekklig med pusterom for dynamikkens skyld. 

Bandets håndlag med melodier er også kraftig forbedret. 
Her smaker det både av 70-tallsprog til britisk 80-tallsmetal. 
Og det skal man ikke grine på nesa over. 
