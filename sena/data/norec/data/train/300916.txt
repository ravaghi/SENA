Oppkvikkende og lystig skilsmisseterapi
Litterært begavet folkrocker skrev seg ut av sorgen. 

ALBUM: 
Josh Ritter (36), som er fra Moskva (!), Idaho, har forklart verden at denne plata er et resultat av en skilsmisse. 
Gjennom 18 måneders sorgarbeid er sangene blitt til. 

Ritter er kjent for sin friske og energiske folkrockstil, inspirert av Johnny Cash, Leonard Cohen, Bob Dylan og så videre. 

Selv om sangene på dette albumet angivelig er unnfanget i en tung stemning, er de faktisk både muntre i uttrykket og medrivende i refrengene. 

Noen av sangene her låter som en krysning av den fengende Paul Simon og den muntermelankolske John Lennon, både storfelt, nedtont og ekkofylt, med et relativt enkelt gitarkomp og tekster som røper stor litterær bevissthet 
- Ritter har skrevet en roman og er en venn av forfatteren Dennis Lehane. 

Dette er med andre ord et album med mange lag, en samling sanger som stiger til overflaten og blir tydeligere for hver høring. 
