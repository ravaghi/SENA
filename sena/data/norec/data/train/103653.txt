Diverse artister: «:rarum IX-XX»
ECM 

Ny serie med høydepunkter fra ECM 

Det er mye godt å høre i ECMs annen runde med utgivelser der artistene selv velger stoff fra sin produksjon. 
Pat Metheny viser seg fra sin beste side, blant annet i triosamarbeid med Jaco Pastorius fra «Bright Size Life» og med den skjellsettende kvartettutgivelsen «80/81» med Michael Brecker, Jack DeJohnette og Dave Holland. 

Carla Bley har også funnet frem til spennende kapitler i sin produksjon, og har i kraft av å være komponist også tatt med låter hun selv ikke spiller på, som «Ictus» med klarinettisten Jimmy Giuffries trio. 

Sterke norske utøvere 

Også denne gang er det to sterke norske utøvere med, Arild Andersen og John Christensen. 
Vi får gjenhør med noen av Andersens flotte kvartetter fra 70-tallet og en god del fra hans arbeid med folkemusikk. 
Christensen er representert på over 50 ECM-utgivelser og har vært viktig i utformingen av den karakteristiske ECM-stilen. 
Han har blant annet valgt tre kutt fra den klassiske Belonging-kvartetten. 

Rarum-serien gir en god innfallsvinkel til noen av de mest spennende grensesprengende jazzutøvere på slutten av de forrige århundre. 
Korte og informative essays bidrar til å sette de forskjellige musikerne i perspektiv. 
Blant andre i denne serien er Jack deJohnette, Eberhard Weber, John Surman og Paul Motian. 

CARL PETTER OPSAHL 
