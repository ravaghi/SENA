Karin Park dras mot mørket
Dyster elektropop med gode hensikter. 

ALBUM: 
Det har rent mye vann under broa siden Karin Park i 2004 albumdebuterte med pen, strømlinjeformet og gitarbasert radiopop på Spellemann-belønte «Superworldunknown». 
Da hun slapp sin tredje plate for tre år siden, var det i en redefinert elektropopdrakt hun tok seg godt ut i. 
Med «Highwire Poetry» går den norgesbaserte svensken et skritt videre, og velger seg et uttrykk som er velkjent blant både norske og svenske kvinnelige soloartister: 
Den dystre, eksperimentelle elektropopen. 

Mørkt og fengende 
Fra den tunge synthen innleder singelen og åpningssporet «Restless» er veien staket ut, og den går gjennom de samme dype, mystiske skogene som Fever Ray og Niki And The Dove vandrer i. 
Samtidig holder Park seg gjerne i nærheten av popstien, i likhet med sistnevnte. 
Både nevnte låt, synthpop-spretne «Explosions» og den kjappe elektrodiskoen i «Thousand Loaded Guns» beholder det melankolske og mørke, men i en fokusert, energisk og fengende form. 
Det er effektivt, om ikke alltid like avansert. 
