Verbal duell
Frankrike/Tyskland2015 

Drama/thriller/krigsfilm 

Regi: 
Volker Schlöndorff 

Manus:Cyril Gely 

Skuespillere:André Dussollier, Niels Arestrup, Robert Stadlober, Burghart Klaussner 

Aldersgrense:11 år 

Egnethet: 
Voksen 

Med litt research på nettet finner en raskt ut at det er mange ulike meninger om hva som er sannheten rundt hvorfor Paris ikke ble ødelagt under andre verdenskrig, og to ganske ulike filmer har blitt laget om temaet. 

Den første filmen fra 1966 ”Is Paris Burning?” baserer seg på den tyske generalen Dietrich von Choltitz memoarer, mens den nye filmen ”Mannen som reddet Paris” bygger på diplomaten Raoul Nordlings (André Dussollier) memoarer. 

Sannhet eller fiksjon, filmen er i alle fall både vellaget og velspilt, og ikke minst spennende. 

Paris, Hitlers favorittby. 
Likevel vil han ødelegge den som hevn for bombingen av Berlin. 
Mannen som får ordren om å utføre dette oppdraget er den tyske generalen Dietrich von Choltitz (Niels Arestrup). 
Han er klar til å utføre sin plikt, slik han også gjorde da han mottok ordren om utryddelsen av jødene. 
Alt er rigget og klart med bomber plassert under alle viktige broer og bygninger. 
Det eneste som mangler er generalens klarsignal, men det kommer aldri. 
Var det på grunn av Nordling? 

Filmens hovednerve og det som driver filmen fremover er den verbale duellen mellom generalen og diplomaten. 
Og selv om en vet utfallet (Paris ble jo ikke ødelagt), er det likevel nervepirrende til siste slutt. 
