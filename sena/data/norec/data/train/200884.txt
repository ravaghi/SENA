HP OfficeJet Pro 8500A
En av de mest funksjonsrike skriverne vi har hatt på testlaben noensinne. 

Vi har ikke for vane å omtale produkter som først og fremst er myntet på bedriftsmarkedet her på DinSide. 
Men vi gjør noen unntak, spesielt når det er snakk om produkter som både funksjonelt og kostnadsmessig også kan passe for bevisste forbrukere. 
Denne skriveren hører i høyeste grad inn i den kategorien. 

For ser du bort fra et ganske så kontorpreget ytre, er denne skriveren fullspekket med funksjoner for hvermansen, noe vi lærte oss å sette pris på under testingen: 

Skriver, kopimaskin, skanner m/arkmater og fax e-Print, driverløs utskrift via Internett Innebygd webserver muliggjør f. eks skanning uten å installere drivere Utvidet funksjonalitet ved hjelp av apps Utskrift fra iPhone/iPad Kortleser for de fleste minnekort USB, kablet nettverk og trådløst nettilgang Fire separate blekktanker (Black, Magenta, Cyan, Yellow) Mulighet for høykapasitet blekkpatroner for å senke kostnadene Automatisk tosidig utskrift Arkmater med hele 250 arks kapasitet 

Selve skriveren er ganske ruvende, med sine 50 x 42 x 28 cm og 12 kg. 
Og vi skulle gjerne sett at HP fulgte den fine trenden som de har startet med sine Envy-skrivere rent designmessig. 
Men funksjonelt er det, og så lenge vi kan klare oss helt fint uten kabler plasserer vi gjerne skriveren et sted der den ikke synes så godt. 

Lynraskt på nett 

Og akkurat dette med kabelfri installasjon og bruk er viktig i 2011. 
Denne skriveren er veldig lett å sette opp mot et trådløst nettverk, alt gjøres direkte fra den trykkfølsomme skjermen i fronten. 
Straks etter at vi hadde tastet inn krypteringsnøkkelen, var skriveren tilgjengelig fra PC-ene i hjemmenettet vårt. 

Ved å høyreklikke på enheten som dukker opp i Utforsker, kan du åpne skriverens egne nettside. 
Her kan du få en rekke opplysninger om forbruk, blekknivå og datostempel på patronene, bare for å nevne noe. 
Du kan også foreta enkelte operasjoner direkte via nettleseren, for eksempel skanne et dokument og lagre det direkte til en nettverksstasjon, eller sende en faks. 

Disse tingene kan du selvfølelig også gjøre direkte på skriveren, og vi synes HP har gjort dette brukervennlig og greit, mye takket være norsk og forståelig terminologi og symbolikk. 

Skriv ut fra hvor som helst, fra hva som helst 

Og har du lyst å klare deg uten å installere drivere, kommer du mye lengre enn som så. 
Skriveren får nemlig sin egen epost-adresse, og skal du skrive ut et dokument eller et bilde, er det bare å legge det som et vedlegg i eposten. 
Dermed kan du altså bruke skriveren uten drivere, og fra hvilken som helst dings som er i stand til å sende epost, og fra hvor som helst på kloden. 

Systemet kalles ePrint, og virker mye mer stabilt enn forrige gang vi testet det. 
De gangene vi har brukt løsningen under testperioden, har utskriften startet innen 60 sekunder etter at vi sendte eposten. 
Og ja - det fikser æøå i dokumentvedlegg, men ikke alltid i selve eposten: 

Hvis du har iPad eller iPhone 4 med alle de siste oppdateringene, kan du også skrive ut eposter og bilder direkte, uten behov for annet enn å søke skriveren opp én gang. 
Dette er et resultat av et samarbeid mellom Apple og HP. 
Særlig god kontroll på utskriften må du imidlertid klare deg uten. 
Skriver du ut et bilde, og det ligger A4-ark i skuffen, ja, så blir utskriften i A4-størrelse. 

Forenklet driversystem 

For full kontroll på skriverfunksjonaliteten må du imidlertid installere driverne og applikasjonene som følger med på CD. 
Det er samtidig en glede å melde om at HP har lettet installasjonspakkene betraktelig i forhold til for få år siden. 
Det har ført til raskere installasjon, mindre beslag av harddiskplass, og ikke minst: 
Enklere og oversiktlige dialogbokser. 
Selv den minst kompetente brukeren skjønner dette: 

Halvparten så dyr i drift? 

HP gjør et stort poeng av lav driftskostnad ved sine OfficeJet-modeller, og hevder blant annet at Pro 8500A byr på driftskostnader som er omtrent det halve av hva en gjennomsnittlig laserskriver i samme prisklasse kan slå i bordet med. 
Det er viktig å understreke at dette gjelder dersom du installerer XL-patroner (ikke dem som følger med), og at HP da sammenligner med fargelaserutskrifter. 
Bildet ville nok vært temmelig annerledes om de sammenlignet med sort-hvitt-lasere (bokstavelig talt), som kanskje kan være billigere i drift, men som samtidig byr på temmelig redusert bruksområde. 

Når det er sagt: 
Dette er den femte skriveren vi har testet denne sesongen, og basert ut fra antallet utskrifter og angitt blekkmengde som gjenstår i patronene, er dette den som har aller mest blekk igjen etter testingen. 
Og da har vi bare brukt patroner med normal kapasitet. 

Det reelle kostnadsnivået henger naturligvis nøye sammen med prisene på patronene, men så vidt vi kan se ut fra Prisjakt.no er ikke patronene til 8500A spesielt dyre. 
Det lover godt for kostnadsbevisste brukere. 

Hva med kvaliteten? 

Til dokumenter, presentasjoner, enkel grafikk og tekst er kvaliteten helt klart sammenlignbar med hva du får fra lasere. 
Også til innskanning av slikt materiale er kvaliteten helt tipp topp. 

Når det gjelder fotoutskrifter kan du også få gode resultater, men vår erfaring er at blekket er mer følsomt for underlaget enn de typiske "hjemmeskriverne" vi har testet tidligere denne sesongen, også fra HP. 
Det betyr at kvaliteten kan variere noe med papiret. 
Aller mest fornøyde ble vi da vi brukte HP sitt eget matte fotopapir. 
Og ja - til innbydelser og endogtil innramming på veggen kan utskriftene duge hvis de er gjort på riktig papir. 
Helt på høyden med de aller beste når det gjelder fargetemperatur og overganger, er utskriftene ikke, men slett ikke veldig langt bak. 

Innskanning av fotografier mangler noen detaljer i de lyseste partiene, og uansett hvor mye vi har tweaket og styrt med innstillingene har vi ikke klart å gjenskape dem. 
Det behøver ikke bety at innskanningene blir dårlige, tvert i mot er vi godt fornøyd med den generelle kvaliteten, men vit at det finnes skannere som er bedre, som for eksempel den du finner i denne modellen fra Canon. 

Meget rask på det meste 

En innskanning i 300 dpi over trådløst nettverk er på plass innen 30 sekunder, og da med kombinert forhåndsvisning. 
Går du ned til 200 dpi spares nesten halve tiden. 

Utskrift av tekst i rask-modus går imponerende fort. 
Vi målte 15 sekunder på 5 tettskrevne tekstsider, pluss 7 sekunder for å komme i gang. 
22 sekunder totalt på denne utskriftsjobben er bare et par sekunder bak det raskeste vi har målt noen gang på en blekkskriver. 

Tre websider med tekst/bilder i farger ble skrevet ut på 11 sekunder, pluss de samme sju sekundene på å komme i gang. 
det gir en total på 22 sekunder. 
Også her er skriveren helt på høyden sammenlignet med hva vi har testet tidligere denne sesongen: 

En A4-side med fire fotografier i 9x13 cm størrelse tok totalt 56 sekunder i normalmodus på matt HP fotopapir, og kvaliteten får absolutt godkjent karakter. 
Forskjellene til bestmodus er så liten at du må studere bildene på svært kort avstand for å avsløre eventuelle forskjeller. 
Hvis du likevel vil bruke best kvalitet, må du regne i overkant av ett minutt ekstra utskriftstid. 

Dette ble målt med optimale, trådløse forhold. 
Plasserer du skriveren lengre unna og har dårlige trådløse signaler, må du påregne også lengre utskrift- og skannetid. 

Vi legger til at skriveren sjelden bruker mer enn de nevnte 7 sekundene på å bli klar for utskrift. 
Den har ikke den tidkrevende oppstarten som blant annet Canon MG8150 var plaget med, når den har stått ubrukt et par dager. 

Konklusjon 

Denne skriveren er rask, funksjonsrik, og alt tyder på at den er rimelig i drift - sett i forhold til hva vi har testet tidligere. 
Kvaliteten er også meget bra på det meste av materiale, med unntak av skanneren som mister noen detaljer i høylys. 

Den er samtidig ikke den mest linjelekre modellen, men de positive egenskapene - inkludert svært bra trådløs og driverløs funksjonalitet, med tilhørende plasseringsfrihet, veier opp for dette i stort monn. 

Et klokt valg, ikke bare for småbedrifter, men også for hjemmebrukere - spesielt hvis du skriver ut mye. 

HP OfficeJet Pro 8500A 
