Nightcrawler
Jake Gyllenhaal spiller skummelt godt. 

Nightcrawler er en mørk og stemningsfull thriller som stinker av råtten by. 
Jake Gyllenhaal spiller skummelt godt i rollen som en luguber person av typen som omtrent bare kan eksistere på nattetid. 

Regissør og manusforfatter Dan Gilroy (mest kjent for manusene til Real Steel og The Bourne Legacy) viser oss baksiden av Los Angeles, der menneskelighet er en last. 

Filmen er en syrlig kommentar til amerikansk nyhetsdekning som en endeløs rekke av fryktfremmende og bloddryppende sjokkreportasjer. 

Villig til å gå langt 

Nightcrawler trekker publikum ned på gatenivå i stjernenes by, der vi får se dritten flyte. 
Louis Bloom (Jake Gyllenhaal) tråler Los Angeles etter noe han kan tjene penger på, og snubler over en bilulykke som blir filmet av et kamerateam. 

Han lærer at tv-stasjoner i byen betaler freelancere for slikt materiale, og anskaffer seg både et kamera og en medhjelper. 

Han får også innpass hos en tv-kanal og nattredaktøren Nina (Rene Russo – regissørens kone). 
Men det skal vise seg at Louis er villig til å gå langt for å oppnå perfekte opptak. 

Filmen er en skarp og fordømmende satire over hvor langt amerikanske tv-stasjoner er villige til å gå i sin nyhetsdekning for seertallenes skyld. 

Rene Russos figur sier det rett ut: drømmereportasjen handler om fargede kriminelle og hvite, rike ofre i forstedene. 
Det morsomme her, er at flere virkelige nyhetsankere er med i filmen for å gi tv-klippene autentisitet. 

Det er mulig de selv har en høne å plukke med sin egen yrkesgruppe. 
Og det fungerer. 
Nightcrawler fremstår som skremmende troverdig. 

Spiller med iskald presisjon 

Jake Gyllenhaal spiller med foruroligende ro. 
Louis fremstår som en artikulert og intelligent person, men det anes at noe farlig skjuler seg bak den anstrengte fasaden. 

Filmens viser etter hvert at han er ekstremt kynisk og kalkulerende, og utviser antisosiale tendenser som blant annet går ut over hans kuede assistent, Rick (Riz Ahmed) og konkurrenten Joe Loder (Bill Paxton). 

Kanskje dras figuren litt for langt ut, men Gyllenhaal spiller ham med iskald presisjon. 

Det er oppsiktsvekkende at dette er Dan Gilroys regidebut i en alder av 55. 
Han har laget en mørk og stilsikker film som provoserer. 

Samtidig er det spennende å følge Louis Blooms vei ned i dypet, der han hører hjemme. 
Hans handlinger fortjener en reaksjon, men figuren hans er også så besnærende og dobbeltsidig at jeg på en måte heier på ham, selv om det åpenbart er moralsk forkastelig. 

Nightcrawler er et velspilt og relevant drama som fremstår som Anchormans mørke fetter 
