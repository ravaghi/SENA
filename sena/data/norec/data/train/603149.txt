Om rovviltet på Agder
Anekdoter og fakta om Agders rovdyr og -fugler. 

”Rovviltet på Agder” er en samling artikler om litt av hvert relatert til rovviltet på Agder. 
Her finnes bl.a. kapitler om rovviltets biologi, kapitler om de ulike artenes historie i landsdelen, og kapitler om viktige personer i rovviltforvaltningen. 
I sistnevnte får vi en god del lokalhistorie på kjøpet, noe som gjør disse kapitlene overraskende interessante. 

Fokuset på lokale forhold gjør boka lesverdig. 
Det generelle om dyrene, eller historien om dyrene på landsbasis, har vi hørt før, men heldigvis skriver ikke artikkelforfatterne mer om det enn hva som er nødvendig for å forstå de lokale forholdene. 

Et svært langt kapittel handler om menneskene og rovviltet. 
Her handler det mye om bjørn, ulv og fe, men også om andre problemer relatert til rovvilt – hvordan husdyr og rovdyr kan smitte hverandre med patogener, og om mindre problemfylte ting, som f.eks. stedsnavn i Agder som har med rovvilt å gjøre. 

Flere forfattere står bak de ulike artiklene. 
Jevnt over opplever jeg at her er det mange som sitter på mye kunnskap om rovvilt, og stort sett forholder de fleste seg nyanserte til rovviltet (og da tenker jeg selvfølgelig på ulven spesielt). 
Jeg reagerer likevel på noen ting, som f.eks. på påstander som dette: 
”Ulver er intelligente skapninger som synes å skjønne at parring bør skje med individer som ikke er nært beslektede om muligheten byr seg.” 

Gjør ulven virkelig det? 
Det er mulig påstanden snarere er en betraktning om mulige evolusjonære mekanismer rundt hvordan dyr unngår innavl, men i så fall er det svært dårlig formulert. 

Sett bort fra slikt, er ”Rovviltet på Agder” en interessant, men noe rotete bok. 
Boka bærer preg av at artiklene ikke er blitt satt sammen skikkelig – det er f.eks. unødvendig å informere leseren i nest siste artikkel om hvilke dyr boka skal handle om. 
En grundigere språkvask kunne vært påspandert. 
Jeg forstår f.eks. ikke hvorfor egennavn skrives i kursiv. 
