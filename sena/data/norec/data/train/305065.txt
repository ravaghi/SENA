Kreativt nachspiel
Ny Paperboys-plate i det uanstrengte, men ujevne hjørnet. 

ALBUM: 
Det er kanskje like greit at de fleste toneangivende norske rapperne for tida har søkt inn i mer folkedyploddende popfarvann. 

Ethvert forsøk på å gjenskape soundet til amerikanske forbilder ender jo uansett opp med å høres ut som noe hentet rett ut av P3-programmet «Radioresepsjonen»s sketsjer om Holmlia Folkehøgskole («for mennesker som ønsker å ta vare på den negroide forstadskulturen i USA»). 

Samtidig gjør det at norsk hip hop — i den grad det begrepet faktisk er dekkende lenger — anno 2009 spriker i alle retninger. 
Og det gjør den med en nyvunnet musikalitet (fra Jaa9 & Onkl P til Lars Vaular) og en total skamløshet i forhold til å være kommersiell, tilgjengelig og synlig. 
En skamløshet som er like frigjørende, forfriskende og barrierenedbrytende som den er irriterende. 

Det er med dette utgangspunktet den nyslagne korsangentusiasten Vinni og hans nye, sterkt Anders Møller-pregede konstellasjon av Paperboys plasserer seg: laidback og smilende på toppen av denne bølgen, musikalsk prøvende og feilende godt utenfor de boksene gruppa har operert innenfor tidligere. 
Et kreativt nachspiel etter Madcons folkefest. 

«The Oslo Agreement» er slik sett ujevn godt utover det akseptable, den sliter for eksempel med å gi en fullgod kontekst til den banjoklimprende kjempehiten «Lonesome Traveller», som i et sett som ellers preges av soulfunk av ulike sjatteringer og milde latinosmaker, framstår som et noveltypreget enkelttilfelle. 

Det er likevel et rikt og raust album, overskuddspreget og uanstrengt i alle lagdeler, fra kaptein Vinni via diverse Oslo-rockere til profilerte gjestevokalister som Sivert Høyem og Thom Hell. 
Den løsslupne, jambaserte følelsen understreker den boblende musikaliteten og en kjærlig ånd i prosjektet, men gjør også at albumet fisler litt inn og ut av fokus en stund, for så å stagnere mot slutten. 

I salg fra mandag. 
