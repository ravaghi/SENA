Unbreakable Kimmy Schmidt S01 E01 - E06
Mørk og morsom situasjonskomedie om traumer og livsglede. 

15 år i en bunker sammen med en liten dommedagskult som er sikker på at verden har gått til helvete. 
Det er utgangspunktet for Unbreakable Kimmy Schmidt. 

Et utgangspunkt som gir serieskaperne Tina Fey (30 Rock, Mean Girls, Saturday Night Live) og Robert Carlock (Saturday Night Live, Friends, 30 Rock) ammunisjon til å treffe oss med både lettbent situasjonskomikk og svart humor. 

Her blandes sektlivets latterlige sider sammen med autoritære menneskers maktmisbruk, medias nådeløse skjebnegrådighet og hverdagens fordomsforviklinger til en serie som stråler av humør, farger og skaperglede. 

Og Ellie Kemper, i rollen som Kimmy Schmidt, skinner som ei sol! 

Livet etter dommedagskulten 

Serien starter med at Kimmy, og hennes tre medsøstre, blir befridd fra bunkeren hvor hun har levd siden hun var 14 år. 
Med vinden i håret, sola i ansiktet og skolegang opp til 8. trinn, bestemmer Kimmy seg for å leve livet. 
Hun vil ikke være et offer folk synes synd på, og hopper av mediekarusellen i New York for å skape sitt eget liv. 

Der skjer ting fort! 
Hun blir romkamerat med den falsettsyngende og homofile Titus (Tituss Burgess). 
En hjertegod type som har både soloforestilling av The Lion King, og musikkvideohyllest til «mørk penis» på CV'n. 

Og jobb blir det også. 
Etter at Kimmy fersker en guttunge i å naske, blir hun ansatt som barnepike for en rik, men ufyselig uoppdragen familie på Manhattan. 

Livet i bunkeren, som har resultert i at media kaller Kimmy og venninne for «Muldvarpjentene», er et liv hun absolutt vil skjule. 
Så Kimmy prøver så godt hun kan å glatte over 15 år med manglende samfunnskunnskap og mobiltelefonbruk. 

Denne frykten for å bli avslørt gir serien spenning. 
Spesielt datteren i huset blir utrolig mistenksom når Kimmy snakker som en tenåring fra år 2000 hver gang hun blir flau eller gira. 

Rollen som Kimmy er perfekt for Ellie Kemper som treffer både med et fantastisk smittende energinivå, drivende god ansiktsmimikk og sårheten som kreves for at den svarte humoren skal sitte. 

Satirisk smeltedigel 

USAs outsidere og minoriteter er stikkordene for rollegalleriet i Unbreakable Kimmy Schmidt, og serien har forsynt seg fra hele den amerikanske smeltedigelen for å finne både figurer og fordommer å spille på. 

Her får våre fordommer mot plystrende bygningsarbeidere, konservative indianere og latinamerikanske vaskehjelper alle stikk i siden. 
Og serien har en lett og treffende hånd når den deler ut satiriske klaps til både liten og stor. 

Et annet fellestrekk er hvordan alle figurene har en fortid de enten vil skjule, eller ikke klarer å akseptere. 
Enten det er den rike trofékone som ikke vil vedkjenne seg sitt indianeropphav. 
Den urbane homofile som fornekter sitt småbyopphav eller det er Kimmy som forsøker å komme over frihetsberøvelsen i bunkeren. 

White dudes hold the record for creepy crimes, but females are strong as hell! 
Åpningslåten 

Det er her serien finner sin mørke kjerne, og det er her den virkelige drivkraften i serien ligger. 
Kimmy er ei superpositiv jente som skinner i møte med motgang. 
Men positiviteten er også en overlevelsesteknik som har berget henne gjennom alle tragediene i hennes liv. 
Det at Kimmy smiler betyr ikke nødvendigvis at hun har det bra, hun ler fordi hun må. 

Selv om det er kjempemorsomt med rare Kimmy som har opplevd så mye absurd i sine 15 år i dommedagssekten, så har hun blitt misbrukt og ødelagt nede i mørkemannens bunker. 
Og humoren er ganske så kullsvart når vi drar på smilebåndet av Kimmy som kveler sin romkamerat i søvne, og får paniske reaksjoner av borrelås. 

Kjent oppskrift, godt resultat 

Dette er temmelig klassisk situasjonskomedie i formen. 
Det er misforståelser, skjuling av pinligheter og søken etter materiell eller følelsesmessig velstand som driver episodene fram, og serien byr på få overraskelser når det gjelder hvordan episodene vil ende. 

Men med en solid mørk kjerne, mange fargerike figurer og et rikt arsenal av stereotyper å hakke på, så klarer Unbreakable Kimmy Schmidt å bli veldig godt selskap. 

Unbreakable Kimmy Schmidt har premiere på Netflix fredag 6. mars. 
Alle 13 episodene slippes samtidig. 

Sjekk ut serien, og fortell oss hva du synes i kommentarfeltet nedenfor! 
