Velsmurt thriller
Regi: 
Sydney Pollack. 
Med: 
Nicole Kidman, Sean Penn, Catherine Keener. 
Am. thriller. 
15 år. 

Vellaget thriller med godt spill som skjuler en del logiske brister. 
Sydney Pollack er en riktig dreven filmmaker. 
Han sørger som oftest for at historiene har fin flyt og fremdrift. 
Så også i denne thrilleren, der et afrikansk terror-regime, et attentatforsøk og drama i FN står på agendaen. 
Med Nicole Kidman som FN-tolk med tragisk familiebakgrunn og Sean Penn som Secret Service-agent med personlige problemer har Pollack funnet to hovedpesoner som driver handlingen fremover. 

Likevel blir resultatet en litt for velpolert historie. 
I velkjent Hollywood-stil har man ikke helt kunnet stole på at en thriller med brennhet internasjonal temperatur klarer seg uten en god dose amerikansk sentimentalisme. 

Spenningen består i hvorvidt Secret Service, FBI og andre påpassere greier å stanse et mulig attentat i selveste FN-forsamlingen mot et afrikansk statsoverhode. 
Vedkommende har tusenvis av liv på samvittigheten etter å ha beordret drap på utallige opposisjonelle. 
Det viser seg at FN-tolk Kidman har sin høyst personlige agenda i forholdet til det afrikanske landet. 
Er hun uskyldig eller delaktig, er spørsmål politiet må stille seg. 

Blandingen av storpolitikk og private problemer skurrer litt i mine ører, men for øvrig er dette en velsmurt og smart thriller. 
