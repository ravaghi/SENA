Bönkers:«Time To Harvest» 

(Random Records / Musikkoperatørene) 

Like bra og tidløs ti år etter debuten. 

Bönkers fra Oppdal er en av landets best bevarte hemmeligheter, men slik bør det ikke forbli. 
De har nemlig det meste som skal til; en formidabel låtskriverklo, en særpreget vokalist med like mye twang i stemmebåndene som det er i gitaren her og en forkjærlighet for herlig varme California-harmonier. 
Det gir lave odds å tippe at det spilles mye Buffalo Springfield og Crosby, Stills, Nash & Young med sterk vekt på sistnevnte (med Neil til fornavn) på denne gjengens nachspiel. 
Lydbildet er detaljrikt og varieres med hell med både piano, fele, orgel og trekkspill, noe som gir lydbildet en spennvidde som andre produksjoner i samme sjanger ofte mangler. 
Melankolsk og blått, men oppløftende åkkesom! 

ANBEFALTE KJØP: 
«Dark Horse», «Old Heart Aches», «Second Coming», «Time To Harvest» og «Skin I Shed». 
