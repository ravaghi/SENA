Multicom Compal IFL90+
Den nye Centrino-plattformen gir oss en ny generasjon bærbare, og vi har latt oss imponere av Compal IFL90+ - arvtageren til den populære HEL80 - som nå er i handelen. 

Denne PCen har vi hatt på testbenken to ganger - en gang i en slags beta-utgave, den andre gangen (altså nå) i fiks ferdig stand. 

LES OGSÅ: 

En del av denne testen er resirkulert - det eksterne utseendet og byggekvaliteten er den samme - med unntak av skjermen. 
Inni er det også noen forandringer, men det tar vi for oss senere i testen. 

Den taiwanske PC-produsenten Compal er interessant nok en av verdens største, men samtidig også nokså ukjente da de hovedsaklig lager deler for andre merker (som for eksempel Dell). 

Compal selger dog også et slags halvfabrikat, som er maskiner som bygges ferdig i mer hjemlige butikker. 
Dersom du har fulgt med vil du kanskje huske HEL80, en modell som blant annet har blitt solgt av både PS Data og Multicom. 

I forbindelse med den o'store overgangen til Santa Rosa har Compal stablet en ny modell på beina, da selvfølgelig bygd på den nye Centrino-plattformen. 

IFL90+ kommer i sort plast og er designmessig nokså ukomplisert. 

Som det nå enn gjerne er med nyere bærbare har du et visst valg når du bestiller PCen - la lommeboka og behovene bestemme hvor god PC du ønsker. 
Prisen starter på rett under den magiske grensen på 10.000 kroner (uten operativsystem), og derfra går det fort oppover dersom du vil ha det aller beste. 

Spesifikasjoner: 

Intel Core 2 Duo fra 1,8 til 2,4 GHz 15,4" skjerm på 1280 x 800 (glare) eller 1680 x 1050 (matt) punkter Fra 1 til 4 GB DDR2-minne 100 - 250 GB harddisk nVidia GeForce 8600M GT (512 MB minne) WLAN (a/b/g/n), gigabit LAN + modem 4 x USB, FireWire 1 ExpressCard/54 kortplass Kortleser for SD, MMC, MS VGA og S-Video ut, lyd inn, analog/digital lyd ut Blåtann og TV-tuner kan velges 6- eller 9-cellers batteri Fingeravtrykksleser, 2.0 Mp webkamera og integrert mikrofon Dimensjoner (B/D/H): 36,6 x 26,9 x 4,4 cm Vekt ca 3,0 kilo 

Prisen på toppmodellen med 2,4 GHz Core 2 Duo, 4 GB RAM og 250 GB harddisk ligger på drøye 16.000 kronasjer - slett ikke avskrekkende. 
En omtrent likt spesifisert MacBook Pro ville tross alt koste deg over 10.000(!) kroner mer. 
(RAM står forøvrig for mesteparten her - det å gå fra 2 til 4 GB koster omtrent 1.500 på IFL90+ hos Multicom, mens Apple vil ha 6.000 for å gjøre det samme på en MacBook... vi forestiller oss at dette kan gjøres billigere ved å oppgradere selv.) 

Vårt første testeksemplar (beta-utgaven) hadde en Core 2 Duo på 2,2 GHz (T7500), 2 GB RAM og vanlig harddisk. 

Verstingen vi har sittet med de siste dagene er en Core 2 Duo T7700 (2,4 GHz), 2 GB RAM og 250 GB harddisk pluss Intel Turbo Memory. 
Vi har testet dette litt i denne artikkelen. 

Vårt nye eksemplar har en større skjerm (fremdeles på 15,4 tommer, men altså høyere oppløsning) enn den vi så på sist. 
Den "nye" skjermen har ikke det blanke kontrastbelegget, men dette imponerte oss uansett ikke på beta-utgaven - dens bilde virket litt blasst og utvasket. 

Matte skjermer har selvfølgelig også sine begrensninger på akkurat det med fargegjengivelse og kontrast, men vi er egentlig mer fornøyd med denne nye skjermen. 
Den er relativt lyssterk, innsynsvinkelen er bedre og oppløsningen på 1680 x 1050 punkter gir en stor og arbeidsflate - i det minste dersom du ikke har dårlig syn. 
Alt i alt er dette en fin oppgradering fra det "gamle" displayet på 1280 x 800 punkter. 

Konstruksjon 

Lokkets bakside er i sort lakk som glitrer svakt i godt lys. 
Ikke så blankt som på mange "pianolakk"-modeller vi har vært borti, og du slipper på grunn av det også litt av problematikken med fingeravtrykk. 
Resten av datamaskinen er i matt plast. 

Selve maskinen virker solid nok, og lokket er godt henglset og passe stivt. 
Vi kunne dog ønsket oss litt mer stivhet i selve chassiset - her gir den etter litt for fort for vår smak, men i praksis trenger dette ikke være noe problem. 

Tastaturet har litt svikt men er behagelig å skrive på, og utmerker seg heller ikke som spesielt støyende så lenge du ikke hamrer løs på tastene. 
Layouten kunne vært bedre - det at Fn-tasten ikke burde stå til venstre for Ctrl har vi nå gjentatt til det kjedsommelige. 

Av/på-knapp og noen snarveier finner vi over tastaturet. 
Til venstre for tastaturet har vi to knapper. 
En er for å gi strøm til USB-portene dine når maskinen er avslått, for eksempel til opplading av MP3-spilleren din. 
Den andre knappen er visstnok til en eller annen form for smart eller rask lading, men vi kan ikke si vi fikk noen synlig reaksjon når vi trykket på den. 

IFL90+s touchpad er god, følsom og i likhet med skjermen i bredformat. 
Den har ikke dedikerte skrollefelt men kan settes til å skrolle både vertikalt og horisontalt. 
De to knappene under touchpaden er ikke av de største vi har vært borti, men er så avgjort av de mer responsive. 

Tilkoblingsmuligheter 

Datamaskinens kontakter er plassert på sidene, mens vi i fronten finner høyttalere og en liten bryter som skrur av og på blåtann og trådløst nett. 
Bak finner vi batteriet, plass til kensingtonlås og utblåsing av varmluft. 

På venstre side har vi VGA og S-Video ut, GB LAN, modem, 2 USB-porter, FireWire, ExpressCard-slot, minnekortleser og lyd inn/ut. 

Høyre side har plass til det optiske drevet, 2 x USB, antenne/S-Video inn (ekstrautstyr) og inntak for strøm helt bakerst. 

Ytelse og batterilevetid 

Multicom Compal IFL90+ er ikke den første Santa Rosa-maskinen vi tester, vi var nemlig tidlig ute med TravelMate 6292 fra Acer. 
Denne 12,1-tommeren imponerte med god ytelse, og da vårt eksemplar av den nye Compal-modellen kunne skilte med samme prosessor hadde vi også høye forventninger her. 

Nytt for oss er derimot grafikkortet som sitter i IFL90+. 
GeForce 8600M GT (finnes også i en noe dåligere GS-utgave) fra nVidia er det første grafikkortet for bærbare med støtte for Direct3D 10 (DirectX 10), og vi var naturligvis spent på om grafikkytelsen stod i stil til resten av PCen. 

Som sammenligningsgrunnlag bruker vi den nevnte Acer TravelMate 6292, og i tillegg sammenligner vi med Dell XPS M1710. 
Sistnevnte er en rå 17-tommers bærbar vi testet for nokså nøyaktig ett år siden, med en prislapp som da lå på 27.000 kroner. 
Hvordan vil IFL90+, med pris pålydende mindre enn halve det beløpet, klare seg når vi ser på ren styrke? 

NB! 
Merk at det er ytelsen til beta-utgaven som er oppgitt her. 
Den nye testmaskinen gjorde det litt bedre på prosessorsiden av naturlige grunner, ellers var det nokså likt. 
Harddiskytelsen var forresten også litt bedre - og det hadde nok med turbominnet å gjøre. 

Ytelse i PCMark05: 

Høyere poengsum er bedre. 

Intels nye Centrino-plattform fortsetter å imponere. 
Totalt ligger Dells råskinn foran, men det ser vi hovedsaklig skyldes dennes grafikkort, som var kongen på haugen for bærbare for et år siden. 
Når vi først er inne på grafikk ser vi at Aceren ligger langt bak, men så har også denne kun en integrert grafikkløsning. 
Driverne var også umodne da vi hadde den inne til test. 

Totalt sett ser vi at IFL90+ har jevnt over meget god ytelse. 

Batterilevetid i minutter - kontinuerlig drift. 

IFL90+ har et stort batteri på 9 celler som stikker ut bak - ikke noe vi er så veldig glad i, men noe vi vet mange gladelig aksepterer for å få god batterilevetid. 
I vår vante test gjør denne datamaskinen en meget god figur ved å holde i hele fire timer, noe som må sies å være imponerende med tanke på ytelsen til både prosessor og grafikkløsning. 

Når det gjelder viftestøy er denne til stede under hard jobbing, og virker nesten litt nervøs der den dynamisk følger belastningen på grafikk og prosessor. 
Men den spinner altså fort ned, og når maskinen ikke er opptatt med noe krevende er det hovedsaklig suset fra harddisken du hører. 
Vifta spinner riktignok litt opp av og til selv når den er uvirksom, men viftestøyen er meget svak,. 
Du må i praksis være i et stille rom for at det kan klassifiseres som noe problem. 

Vi er kort sagt fornøyd med støynivået. 

Turbominne! 
For den nette sum av ca. 300 kroner kan du få maskinen levert med 1 GB "Intel Turbo Memory", altså en liten ekstra brikke med flashminne som settes inn i datamaskinen. 

I følge Intel skal dette turbominnet hjelpe for både batterilevetid og ytelse. 
Vi har altså gjort noen små tester på denne nye teknologien, og det kan du lese om her. 
I artikkelen kan du også lese litt om teknologien bak. 

Vurdering og konklusjon 

Etter denne testen av Multicom Compal IFL90+ sitter vi igjen med et inntrykk av en godt utstyrt og fleksibel bærbar 15,4-tommer med få svake punkter. 
Når også skjermen er byttet ut fra den som fulgte med beta-utgaven er vi egentlig godt fornøyd. 

Javel, det finnes ting å trekke for. 
Tastaturlayouten er diskutabel og statuslysene i front av maskinen er for sterke dersom du for eksempel skal se film i et mørkt rom. 
Vi fikk heller ikke hurtigladingen til å virke, eller i det minste sa den ikke fra om at den virket... 
Dette er likevel småplukk som i stor grad oppveies av den relativt lave prisen på denne potensielle råtassen. 

Når det gjelder pris og ytelse er det ingen tvil om at prisene vil fortsette å synke i takt med at maskinene blir bedre. 
Som noen av dere sikkert husker er det ikke mange dagene siden Dell slapp sine nye modeller, og akkurat de nye fargeglade Inspiron-modellene (1520 og 1521) vil ligge i direkte konkurranse med IFL90+. 
Markedet er stort i dette segmentet, og vi kan ikke annet enn å vente oss flere konkurrerende maskiner her. 

Men det skal en del til for å gjøre det så veldig mye bedre enn IFL90+, som fortjener en god femmer på vår terning! 

En liste over maskiner vi har testet i det siste finner du her! 
