Originalt og spennende kidnappingsdrama
Et av de enkleste triksene i boka for en krim-serie, er å la et barn bli kidnappet. 
Skaperne av miniserien «The Disappearance» klarer heldigvis å lage en ny vri på det kjente marerittet. 

The Disappearance 

Kanadisk krim/dramaserie fra 2017 

Alle de seks episodene slippes på HBO Nordic torsdag 1. februar. 

Er det noe det er lett å leve seg inn i, så er det fortvilelsen og sorgen hos foreldre som mister et barn. 
I «The Disappearance» er det, som tittelen antyder, en forsvinning som er motoren i fortellingen, men heldigvis har de kanadiske serieskaperne klart å gjøre serien til noe mer enn «bare» et mysterium om hva som skjedde og hvem den eller de skyldige er. 
Dette skjer blant annet ved å bruke et annet kjent og velbrukt knep - tilbakeblikk. 

Marerittet starter når 10 år gamle Anthony ikke dukker opp til sin egen bursdagsfest. 
Tradisjonen tro har hans svært tilstedeværende og engasjerte farfar laget en skattejakt til ham, men et sted mellom den andre og tredje posten, er gutten blitt borte. 
Tilbake sitter to nyskilte foreldre, farfaren og tanten, og de har alle ulike måter å takle hendelsen på. 
Det bygger opp en interessant og ofte hjerteskjærende spenning mellom de ulike involverte, og stemningen har en del likhetstrekk med den i «Broadchurch». 
Vi får også gradvis avdekket hendelser fra fortiden, som hver på sin måte har virket inn på de involverte personenes utvikling. 
Kanskje kan noe av dette også settes i sammenheng med Anthonys forsvinning, som etter hvert etterforskes som en kidnappingssak. 

Men til tross for at serien har en del originale vrier og et veldig spennende plot, er det også elementer som trekker ned. 
Det mest iøynefallende er formen. 
Vi er etter hvert blitt godt vant med serier som er laget for å vises uten innlagte reklamepauser. 
Denne er imidlertid av den gamle sorten, og det fører til en del hakkende partier preget av repetisjoner og dårlig flyt når man ser det hele i ett jafs. 
Samtidig fører det til noen tilløp til overspill, når seerne hele tiden skal minnes på hvor mye den og den egentlig øste seg opp i den og den situasjonen. 
Historien er dermed noen hakk bedre enn formen, men serien er så absolutt verd å bruke noen timer på likevel. 
