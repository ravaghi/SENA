Kunst fra voldens skygge
Kunst fra El Salvador - mellom estetikk og politikk. 

Prosjektrom Normanns: 
«Dios. Union. 
Libertad.» 
The Fire Theory. 
Kunstnere fra El Salvador. 
T.o.m. 28. april 

Det er kunstens prekære posisjon mellom estetikken og politikken som nå vises i Prosjektrom Normanns, i en utstilling med fire kunstnere fra El Salvador. 
Omar Lopez-Chahoud, en New York-basert kurator, har valgt ut noen få arbeider av de fire kunstnerne som utgjør kollektivet The Fire Theory: 
Ernesto Bautista, Melissa Guevara, Mauricio Kabistan og Crack Rodriguez. 
Her får vi et sjeldent og interessant innblikk i en kunst som forsøker å finne fotfeste i et samfunn fjernt fra vårt eget. 
I et land med strid og vold, utrygge levevilkår og til dels kaotiske forhold, særlig pga. en pågående blodig gjengkrig. 

Presserende innhold 

Så er det neppe tilfeldig at de fire starter med et «Dødsmanifest,» og at Bautista deltar med veggteksten «La distancia muere conmigo» (Avstanden dør med meg). 
Det gir kunstens innhold presserende, som om mye står på spill, kanskje selve livet. 
Ikke minst ser vi det i Kabistans videoarbeid «Exersize no. 4», som dokumenterer demonteringen av huset kunstnerens mor kjøpte etter lenge å ha spinket og spart for å få sitt eget hjem. 

Kort tid etter at hun flyttet inn, flyttet også en av El Salvadors voldelige gjenger inn i nabolaget, og huset ble ubeboelig pga. volden og frykten for volden i nærmiljøet. 
Alt salgbart inventar ble plukket ut, så hun kunne få litt igjen av sparepengene sine. 
Videoverket er til salgs for den samme prisen som moren betalte for huset; slik rommer det både et sterkt element av konseptuell kunst og en politisk kritikk av myndighetene som ikke klarer å skape fredelige og trygge forhold i landet. 

Blodig 

Det er dette jeg savner her: en tydeligere kontekstualisering av denne kunsten. 
Vi kjenner kanskje til frigjøringsfronten FMLNs borgerkrig mot juntaens diktaturtstyre fra 1979, da 75.000 mennesker enten ble drept eller forsvant, og Chapultepec-traktatens fredsslutning i 1992. 

Men hva har skjedd siden, og hvordan er situasjonen nå? 
Det hører vi lite om i nyhetene, men en utstilling som retter blikket mot salvadoranske kunstnere som står midt oppe i en vanskelig og kompleks situasjon, politisk og sosialt, kunne trenge en aldri så liten sammenheng å fungere i. 

Som for eksempel: 
Det var ikke tilfeldig at Dagbladet i en overskrift en dag i januar i år kunne melde at «På onsdag ble ingen drept i El Salvador. 
For første gang på to år.» 
Det dreier seg her om en blodig gjengkrig, som bidro til at hele 6.657 mennesker ble drept i 2015. 
Landet har verdens høyeste drapsrate; i 2015 lå den på 104 per 100.000. 

Kunstens utopi 

Dette setter sine spor også i kunsten, men uten at den settes inn i en slik sammenheng på utstillingen. 
Den må du selv ta med deg hit, for f.eks. å forstå Rodriguez, som viser en videodokumentasjon av en performance, kalt «La Trinidad»: han spyler tre trykksaker nedover gaten – grunnloven, Bibelen, fredstraktaten, i en subversiv handling som angriper en treenighet som han mener ikke bidrar tilstrekkelig til fred og ro i landet. 

Mens Guevara viser en video kalt «Entre las aguas» (Mellom vannene), hvor to kvinnehender igjen og igjen former en brunaktig væske på et horisontalt underlag, som om hun skaper et abstrakt bilde, samtidig som hun stadig vasker dette bildet renere og renere. 
Som for å fjerne alle spor, i en søken etter en renhet som ikke finnes. 
Dette er utstillingens mest poetiske arbeid, men også et eksempel på et sisyfos-arbeid, som bare kan gjentas og gjentas uten noensinne å lykkes. 

Det er kunstens utopi, og den kan nok trenges i et urolig og ustabilt land som El Salvador. 

Trond Borgen om utstilling fra Brasil: 
