En av årets bedre låter kommer fra Sydney
Julia Jacklin er et navn å merke seg. 

Phantastic Ferniture: 
"Phantastic Ferniture" (Transgressive/Border) 

En ny generasjon er på gang i Australia, og den er av det gode slaget. 
Nyeste navn ut er Phantastic Ferniture fra Sydney. 

Vel, helt rykende ferske er de ikke. 
27 år gamle Julia Jacklin ga ut albumet "Don't let the kids win" for to år siden, men fortsetter nå som Phantastic Ferniture sammen med gitarist Elizabeth Hughes og trommis og produsent Ryan K. Brennan. 
Tom Capell spiller bass på tre kutt, før Tom Stephens fra Jacklins soloalbum ble hentet inn. 

Det finnes i det minste to gode argumenter for å høre debuten, og de heter "Fuckin 'n' rollin" og "Gap year". 
Førstnevnte er en av årets bedre sanger. 
Det er mer hørbart her, men det er disse som først huker tak og som ble plukket ut som singler i forkant. 

Resten av albumet holder ikke samme nivå, selv om Jacklin har en stemme som får sanger til å gløde. 
Lo-fi garasjerock med popnerve er et mulig stempel på platen, men variasjonen på de ni kuttene gjør det vanskelig å sette bandet i bås. 

Beste spor: 
"Fuckin 'n' rollin", "Gap year". 
