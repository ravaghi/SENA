Overraskelsen 2
Det skulle ikke ha skjedd. 
Farrelly-naboen Roger Kumble skulle ikke ha laget høstens første virkelig elegante komedie. 

Ryan Reynolds, han med magemuskler som vegvesenet designer dårlige veier etter, spiller den tjukke gutten som blir voksen, vellykka og tynn og skal forsøke å sjekke opp highschoolkjæresten Amy Smart mens han forfølges av den steingalne bøgwallbritney-en Anna Faris. 

Filmen starter med at han er like isopor-tjukk som Eddie Murphy som Professor Klump. 
Han har tannregulering over hele hjernen, men vokser deretter opp og blir en plateselskaps-skjønnas med oliven i pingledrink. 
Sjefen vil at han skal hyre inn Anna Faris, som spiller en styringssvak mellomting mellom Courtney Love og Cyndi Lauper. 
Han tar henne med hjem til familien i Jersey, men skal egentlig gjøre inntrykk på Jamie, som en gang i barndommen forsmådde ham. 

Jo. 
Det er morsomt. 
Birollene er morsomme. 
Julie Hagerty som naiv mamma er morsom. 
Jul i Jersey er morsom, den kåte lillebroren og hockey-juling og teorien om sexfri vennesone er morsom. 
Det er ikke til å tro. 
Det er antakelig ikke sant. 
