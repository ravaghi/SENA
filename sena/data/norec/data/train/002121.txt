Med vidåpne øyne
Lars Vaular har utviklet seg til å bli en langt mer selvsikker artist på scenen. 
Etter torsdagens Øya-show er tiden inne for å imponere på egenhånd. 

La det være sagt først som sist: 
Lars Vaular har jobbet mye med konsertene sine. 
Det er en stor forskjell mellom det bergensrapperen leverer nå og det vi så bare et par år tilbake i tid. 
Girson, kanskje den beste backup-rapperen jeg har sett, har hjulpet ´Vaular mye med å få til et helhetlig konsertinntrykk. 

Det er befriende å se Lars Vaular mer selvsikker på scenen, for han skriver best av samtlige rappere i landet og har gledet undertegnede fra da han og Tier`n slapp Frykt og avsky i Bergen (2004) og gjennom fire soloalbum. 

På Sjøsiden, en liten time etter A$AP Rockys første konsert på norsk jord, er det en annen versjon av rapperen vi ser. 
Riktignok har han med seg halve Bergen på scenen 
- Sondre Lerche kommer på og spiller samarbeidslåta "Øynene lukket", John Olav Nilsen synger på refrenget til "Som i en siste dans" og ikke minst har han med seg A-Laget, landets beste rapgruppe på kompislåta "Når eg kommer hem". 

Han starter med "Aldri for pen for pønk", glir over i "Når eg kommer hem" og kjører på med "En eneste". 
"Tåken", en fet, men noe kompleks låt, kommer til sin rett med lasershowet og mørket som legger seg over Middelalderparken. 

Rapperen beviser - uavhengig av folkene som støtter opp under konserten - at han takler et stort publikum. 
Så får det heller være at det er dårlig lyd på vokalen første halvdel av konserten. 

Dette er Lars Vaular i jælla god form. 
Nå gleder jeg meg til å se ham spille alene; det er han absolutt moden for. 

PS: 
I etterkant har vi forstått at grunnen til lydproblemene var i sammenheng med Björks konsert som fikk terningkast seks av vår anmelder. 
Islendingen som spilte så og si på samme tidspunkt med bergenseren et steinkast unna, krevde rett og slett at bassen på Vaulars konsert måtte dempes, forklarer Jonas Prangerød, Øyafestivalens pressetalsmann. 
