Panasonic LumixDMC-GH2 

Lite, avansert og godt egnet til video. 

Panasonic GH2 er testet mot fem andre systemkameraer i samarbeid med TV2 Hjelper Deg. 

Denne artikkelen er en utvidet oppsummering av våre vurderinger, men mer kompakt enn en tradisjonell kameratest på DinSide. 

GH2 er Panasonics foreløpige toppmodell innenfor Micro FourThirds-segmentet; kameraer uten speil som derfor er mer kompakte enn de tradisjonelle speilrefleksmodellene. 

Konstruksjon 

De fleste fotografer foretrekker en optisk søker, men allikevel er ikke Panasonics elektroniske søker i GH2 til å kimse av; den er stor og skarp og dekker dessuten 100% av motivet slik at bildeutsnittet er identisk med det du får på det ferdige bildet. 

GH2 er et kompakt systemkamera og veier bare 392 gram. 
Allikevel har kameraet fått et stort utvalg av knapper og brytere uten at det har gått ut over brukskomforten, og ikke bare kan skjermen vinkles i alle retninger; den er også berøringsfølsom, som gjør at du kan endre parametere ved å trykke på skjermen, eller bla i bilder på samme måte som på en smarttelefon. 

Spesielt må vi også trekke frem autofokusen, som er rask og fullstendig lydløs. 
Kombinert med den dreibare skjermen gjør det at GH2 er svært godt egnet til videopptak. 

Brukervennlighet 

En noe delt opplevelse på GH2 – det meste av funksjoner kan endres kjapt på og er også tilgjengelig ved å trykke på skjermen, men det er også mange brytere og knapper som du må bli kjent med. 

I tillegg fremstår hovedmenyen noe uoversiktlig, og enkelte ganger savner vi litt hjelpetekst. 
For eksempel er det vanskelig å forstå hva "mode 1", "mode 2" og "mode 3" er under bildestabiliseringsvalget uten å måtte ty til manualen. 

Funksjoner 

GH2 er et avansert kamera og har blant annet tre knapper som kan programmeres til ønsket funksjon slik at du kan bruke kameraet enda mer effektivt. 
En øyesensor registrer også dersom du holder øyet inntil søkeren og flytter da bildet fra LCD-skjermen, og det er også mulig å filme ved å bruke den elektroniske søkeren, noe som gjør at du holder kameraet stødigere. 

Flere funksjoner er også mer avanserte enn hos andre, der for eksempel bracketing kan gjøres med inntil 7 bilder og ±3EV fra lysest til mørkest (altså der flere bilder tas på rappen med ulik eksponering). 

Autofokusen har også en tracking-funksjon slik at motivet kan gå ut og inn av bilderammen og der kameraet gjenopptar fokusen. 
I tillegg gir berøringsfølsom skjerm flere muligheter, for eksempel at du kan trykke på skjermen for å sette fokuspunktet når du komponerer bildet. 

Ytelse 

Også her en noe delt opplevelse - autofokusen er meget kjapp på GH2; også når du bruker skjermen i stedet for søkeren, og generelt oppleves kameraet som raskt i bruk. 
I en autofokustest gjort i mørket var det også GH2 som var kjappest blant de testede kameraene. 

Med seriefoto aktivert tar kameraet ca 4,5 bilder i sekundet, men holdt bare koken i to sekunder i våre målinger (med raskt minnekort), før hastigheten avtok betraktelig. 
320 bilder på én ladning målt etter CIPA-standarden er også svakest i denne gruppen. 

Bildekvalitet 

Jevnt over er vi fornøyde med bildene fra GH2, og kameraet er blant de mest konsistente hva eksponering angår, og treffer også godt på hvitbalanseringen i innendørsbelysning. 

Imidlertid har bildebrikken litt mindre dynamisk omfang enn de beste (i tillegg er kontrastkurven noe hard med standardinnstillingene), og kameraet er også noe svakere på støy ved høye ISO-verdier. 

Kit-objektivet har relativt gode optiske egenskaper, med lav fortegning og svært lite feilbrytning å spore. 
På vidvinkel avtar imidlertid skarpheten en god del i hjørnene av bildet. 

Video 

Panasonic GH2 er det kameraet i gruppen som er best egnet til video, både fordi du kan bruke søkeren når du filmer (og dermed holder kameraet stødigere), og fordi autofokusen er svært rask og fullstendig lydløs slik at det ikke høres i videopptaket. 
Bildekvaliteten er også blant de bedre, mye takket være 1:1-cropping som gir detaljerte bilder på bekostning av vidvinkelen, siden bare deler av sensoren brukes. 

Konklusjon 

For de med forkjærlighet for knapper og brytere er Panasonic GH2 et kamera med svært avanserte betjeningsmuligheter, men som også har innebygd automatikk som få andre kan matche. 

Kameraet har en meget god elektronisk søker og fokuserer lynkjapt enten du bruker den eller skjermen. 
I tillegg presterer det meget godt på videopptak og har generelt god bildekvalitet, selv om støynivået er noe høyt på de høyeste ISO-verdiene. 

Panasonic Lumix 
DMC-GH2 + 14-42/3,5-5,6 OIS 
