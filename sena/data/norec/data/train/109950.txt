Morsom strippesafari
Forventningene til den første «mainstream»-filmen på norske kinoer om mannlige strippere er - så vidt jeg har fått med meg - rimelig høy hos deler av den kvinnelige delen av befolkningen, og i homsemiljøet. 
Magic Mike er på mange måter «solgt på forhånd», og tilhører du ovennevnte kategorier kan du trygt løse billett allerede uten å lese videre. 

«Magic Mike» gir full valuta for den som liker glinsende avkledde mannekropper, sixpacks, og bare rumper - samt en en drøss hysterisk vulgære dansesekvenser til å både hvine - og vri seg i stolen av. 
Rein moro sikkert, men ikke bli skuffet når du får en film på kjøpet da - den er til og med helt okei! 
Historien har du sett mange ganger før: 
Erfarne Mike (Tatum, endelig sjarmerende!) viser den naive læregutten Adam (Pettyfer, ikke lite lett å få tak på) vei til raske penger - og villige damer. 
Men unggutten vet ikke å styre seg når han blir innlemmet i de liberale holdningene til dopbruk som eksisterer på strippebula, komplikasjoner følger. 

Sotherberg styrer litt uvørent mellom karakterene sine - og får ikke helt bestemt seg for om det er Adam eller Mike han vil vie mest oppmerksomhet. 
Entreprenøren Mike innser at karrieren kanskje snart er over, og vil noe mer her i livet - først kanskje bli medeier i klubben. 
Det er den mest spennende delen av historien, Mike er en lettlikt fyr vi er på lag med. 
Unge Adams «rise and fall» blir for forutsigbar. 

Gjennom naturlig flyt i dialogen, en liberal holdning til improvisasjoner fra skuespillerne får vi imidlertid et troverdig og sympatisk innblikk i en verden de fleste av oss neppe kommer til å ta del i. 
Sotherberg gjør det simpelthen moro å «henge med» denne strippegjengen fra Tampa - den så jeg virkelig ikke komme! 
Regissøren vier mye - for mange litt i overkant vil jeg tro - tid til dansescenene. 
Og uten at jeg skal påberope meg særlig peiling på koreografi ser det utvilsomt tøft ut når gutta feirer 4. juli med marsj og fiktive riflesalver. 
Channing Tatum - som selv har beskjeftiget seg med stripping på si' - er alltid i front, og han imponerer virkelig på parketten - uansett legning! 

ØYSTEIN DAVID JOHANSEN 
