Sjarmerende showmann
Tung tungeskyts fra en ekte entertainer. 

Han er i ekstremt god form, kjekkasen fra Grünerløkka. 
Og før du spør - ja, det ble barisaction denne gangen også. 
Kondisjonen til rapperen, som lenge har hatt et favorittstempel på seg siden han vaket opp fra undergrunnen som en purung, og ikke minst ambisiøs artist, er hårreisende imponerende. 
Da man så Kaveh på scenen for et par år siden tenkte man ungdommelig pågangsmot. 
I dag, på Øyas aller største scene, tenker man mer på en sjarmerende showmann med rapferdigheter som stadig blir forbedret. 

At Kaveh kan lage show, det vet vi. 
Det tok litt tid før publikummet våknet opp fra gårsdagens fest. 
Men det løsnet veldig. 
Sjarmtrollet med sixpacken kan det med tung tungeskyts, og da han fikk backing av kompisene på scenen - blant annet r&b-prinsen Arshad Maimouni - ble det god stemning, også blant de oppmøtte. 

Flere nye låter var på setlisten, blant annet "Hakke10", en Timbaland-klingende sak med lekne orientalske elementer. 
"Lønnslipp" med crooneren Maimouni, kuttet minner for øvrig mye om Cassies r&b-hit "Me & You", er også et nytt tilskudd inni mellom kjente spor som bangeren "Vill" og finfine "Nordmann". 

Vi får også Kavehs spinnville vers hentet fra den norske remiksen av Timbuktu-sporet "Spring", så en tresporsmedley der Oslo blir hardt representert med Karpe Diems "Vestkantsvartinga", Jesse Jones' "Drabant" (her roper tjueåringen at han vil bli reinkarnert som Jesse Jones etter han dør - instant plusspoeng i margen), og Arifs Urørtfinalesmash "Gal". 
Ikke overraskende av avsluttes opptredenen med singelen - og allerede en norske rapklassiker - "Snufs". 
En ekte entertainer, folkens. 
