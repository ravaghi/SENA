Hypertext - «Astronaut Kraut!»
(Emelie / Tuba) 

Vi forventer for lite av de største artistene våre. 

Tanken slår meg fordi det virker helt overrumplende originalt - nesten barmhjertig - av en fetert solostjerne som Susanne Sundfør å bruke av sin dyrebare tid til å synge med et bittelite indieband fra Haugesund. 
Som om det ikke finnes pusterom i den norske artisttilværelsen, liksom. 

Hun skal på sin side ha for å gjøre det. 
Det er ikke akkurat slik at hun «trenger» dette, sett med kyniske bransjeøyne, men det er et herlig sunnhetstegn at uttrykksbehovet hennes strekker seg ut over det vi forventer fra Sundførs kant. 
Det handler om overskudd; det motsatte av mekanismen som for eksempel får Morten Abel til å ta en pause fra en dalende solokarriere for å gjenoppta tråden med The September When. 
Hypertext eksisterte før Sundfør slo seg sammen med dem som bakgrunnsvokalist tidligere i år. 

De ga ut en middels debutplate i 2007, og selv om det er uklart hvor mye det nye medlemmet bidrar med på låtsiden har de helt klart blitt et bedre, barskere og mer tettspillende band siden sist. 

Det er indierock, ikke spesielt original, der den lener seg på velkjente referanser som Sonic Youth, Television og Neu!. 
Ikke så langt unna det Kråkesølv driver med, faktisk, men uten nordnorsk lyrikk og sælbuvottfetisjisme. 

Og selv om det kan virke fantasiløst å påpeke, er det ingen tvil om at Sundfør gir Hypertext X-faktoren de trenger når hun bidrar med den stadig vilt imponerende stemmen sin. 
Selv når den ligger lavt i miksen gjør den underverker, som på det galopperende åpningssporet «Travel Agency». 

Til bandets ære skal det sies at de ofte imponerer også når Sundfør er lite hørbar, spesielt på den Talking Heads-nervøse killeren «Walk Me Down When I'm Running». 

Det hadde likevel vært å foretrekke om hun var hakket mer tilstedeværende. 
«Ivy League» er beviset: 
En relativt ordinær sang som sparkes minst to divisjoner opp av den knivskarpe backingvokalen. 

Uansett er dette gøy, og et artig avbrekk fra tilløpene til sakral-overdose som preget «The Brothel»-albumet fra tidligere i år. 

BESTE LÅT: 
«Travel Agency» 

Slippes 15 november 
