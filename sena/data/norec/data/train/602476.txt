En modig utgivelse
Han kunne gjort det enklere for seg selv enn dette. 
Paskalev veksler mellom et massivt lydbilde og snerten pop, men appellen er det så som så med. 

Det bor mye musikk i Mikhael Paskalev. 
Norskbulgareren fra Ålesund er en av bestekompisene til Jonas Alaska, men i motsetning til Alaska så tøyer og utforsker Paskalev grensene i mange retninger. 
Vi hører at han har en grei melodi i bunnen veldig ofte, men så vil han gjøre noe litt sært i stedet for å gjøre låtene så lekre som mulig. 

Paskalev ble hyllet både her og der for sitt debutalbum for fire år siden, "What's Life Without Losers", anført av hiten, "I Spy". 
Etter det har han tydeligvis gått lei av de vanlige normene og rammene; bort med den akustiske gitaren og inn med synth, trommemaskiner og forvrengt vokal. 
Det skulle ikke Paskalev ha gjort, for her skurrer det på ganske mange av de elleve låtene såpass mye at appellen forsvinner. 
Det er modig gjort, men det er neppe så mange som vil falle for dette. 

De tre første låtene er proppet av et massivt lydbilde. 
Det er lett å høre at "Needles In Our Hearts" har en melodi med et fengende refreng, men innpakningen er ikke så veldig fristende. 
Nesten hele veien blir det litt for bombastisk og tilgjort. 
Paskalev faller litt for sitt eget grep ved å finne den kronglete veien i stedet for å satse på det enkle og umiddelbare. 
