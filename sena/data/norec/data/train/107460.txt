Audioslave:«Out Of Exile» 

(Epic / SonyBMG) 

På langt nær like fullendt som den klassiske debuten for tre år siden. 

Det er en litt lettere utgave av Audioslave vi møter denne gangen, og nettopp når tempoet roes - spesielt utover på platen - blir dessverre også låtene svakere, nesten baktunge i sin bluestyngde. 

Chris Cornell synger fremdeles som den hardrock-guden han er, og Tom Morello gjør fremdeles utrolige ting med gitaren, men det er det blytunge riff-beistet Morello og den autoritære knurringen til Cornell på knallharde låter som «Your Time Has Come», tittellåten og «#1 Zero» som fremdeles er Audioslaves store beholdning. 
Da kommer også bandets fenomenale rytmeseksjon til sin rett. 

Vi får trøste oss med ryktene foran sommerens Quart-opptreden om at Audioslave nå innlemmer både Soundgarden og Rage Against The Machine-låter i live-settet! 
