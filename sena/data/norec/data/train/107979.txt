Nancy Sinatra:«Nancy Sinatra» 

(Sanctuary) 

Et slags comeback for artisten som slo igjennom på 1960-tallet. 

Nancy Sinatra serverer voksenpop à la easy listening på sitt nyeste album. 
Her har hun fått låtskriverhjelp av folk som Morrissey, Jarvis Cocker og Bono og The Edge. 

Stemmen holder fortsatt for Nancy Sinatra, og platen bør glede hennes mange godt voksne fans fra 1960-tallet, men hun får neppe yngre fans til å like denne popplaten. 
Lydbildet kan enkelte ganger minne sterkt om musikken som gledet folk på 1960-tallet. 
Best er hun i Morrissey-låten «Let Me Kiss You», Jarvis Cocker-sangen «Baby's Coming Back To Me» og «Ain't No Easy Way», som Jon Spencer fra Blues Explosion har skrevet og synger i duett med Nancy Sinatra. 
