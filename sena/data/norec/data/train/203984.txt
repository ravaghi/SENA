Denne lille PC-en gir deg sannsynligvis alt du trenger (og mer til)
En stasjonær PC på størrelse med en liten matboks. 
Men ikke la deg lure av den kompakte innpakningen. 

Selv om PC-markedet domineres stort av bærbare modeller, er det fortsatt mange som trives mye bedre foran en stor og god skjerm, et ordentlig tastatur og mus. 

Tilhører du denne gruppen av brukere som foretrekker stasjonær PC og ikke er opptatt av gaming, er det lenge siden du trengte en stor PC-kasse under pulten. 

De senere årene har det nemlig dukket opp stadig flere relativt kraftige mini-PC-er og vi har testet en rekke av dem her på Dinside. 

Til stua eller kontoret 

Nå er turen kommet til en interessant modell fra Asus, som blant annet byr på en potent i5-prosessor fra siste generasjon Intel Core-familie (Kaby Lake) og egenskaper som dekker behovene for de aller, aller fleste av oss. 
Modellen er en oppgradert utgave av UN65H, som vi testet for to år siden. 

Maskinen er også ypperlig som mediesenter i stua, der du for eksempel kan bruke Kodi som et TV-vennlig mediesenter som styres enkelt fra sofakroken. 

Enkel å bygge ut 

Her får du for eksempel 8 GB RAM, som kan bygges ut til 32 GB ved behov, og en SSD på 256 GB - som også kan oppgraderes med en annen på inntil 1 TB. 
Og trenger du mer plass, kan du sette inn en vanlig 2,5-tommer harddisk eller SSD i det vesle kabinettet. 

Nå skynder vi oss å legge til at Asus VivoMini også selges med andre konfigurasjoner, og som «barebone» - altså uten RAM og SSD. 
Sistnevnte er myntet på deg som har slikt liggende eller ønsker å kjøpe det separat for å bygge din egen PC. 

Kan monteres på skjermen 

Kabinettet tar jo nesten ikke plass på skrivebordet, så de fleste vil nok ha den i umiddelbar nærhet ved siden av eller under skjermen (eller TV-en), eller du kan montere den på baksiden av skjermen. 
Den har nemlig skruefester for vanlig VESA-montering, og dermed kan du lage din egen alt-i-ett-PC av en vanlig PC-skjerm. 

Det krever naturligvis at du er flink til å bunte kablene, men det er fullt mulig for den fingernemme. 

Apropos kabler: 
PC-en har fire USB 3.0-porter (to foran og to bak). 
Du finner også en Gigabit ethernet-kontakt på baksiden, hvis du ikke er fornøyd med ytelsen til det interne trådløse AC-kortet. 
Det er for øvrig et Intel-kort som byr på gode hastigheter, som også byr på Bluetooth 4.0-støtte. 

I tillegg har den to skjermutganger; en HDMI og en DisplayPort. 
Analog lydutgang (minijack) er også på plass. 
I tillegg har den en kortleser for SD-kort og Kensington-lås på siden. 

Vi savner en USB-C-port, men ser at utstyret som kobles til denne porten ikke akkurat har blitt veldig utbredt ennå - men det kommer på et tidspunkt. 
Da trenger du en overgang for å bruke kompatibelt utstyr mot denne PC-en. 

Mer informasjon om maskinvare og tilkoblinger får du hos Asus. 

God ytelse til det meste 

PC-en leveres med Home-utgaven av Windows 10, og en del programmer - de fleste kan du glatt avinstallere om du ikke trenger dem - men behold gjerne styreprogrammene fra Asus, som kan være nyttige for å få det meste ut av PC-en og muligheter for skreddersøm. 

Prosessoren i vårt testeksemplar er den samme som sitter i en rekke tynne PC-er i mellomsegmentet, og byr på mer enn god nok datakraft til det meste folk bruker PC-ene sine til i dag. 
Den håndterer også fleroppgavekjøring på en fin og effektiv måte, og den integrerte grafikken har ingen problemer med å spille av og strømme video i alle oppløsninger - inkludert 4K. 

Du må imidlertid merke deg følgende: 
HDMI-utgangen støtter kun 30 oppdateringer av skjermbildet pr sekund dersom du benytter 4K-oppløsning (3.840 x 2.160 piksler) på TV-en eller PC-skjermen. 
Det går greit til video, men du vil merke at musepekeren beveger seg hakkete - det samme gjelder når du flytter på vinduer og elementer. 
Dette problemet får du ikke i mer normale oppløsninger som full HD (1.920 x 1.080) og QHD (2.560 x 1.440). 

Da er det greit å vite at PC-en også har en DisplayPort 1.2-utgang, som støtter 60 oppdateringer i sekundet i 4K. 
Denne vil definitivt være å foretrekke dersom skjermen din har en slik inngang. 

SSD-en er av typen M.2 og den skal ifølge spesifikasjonene kommunisere via PCI-e. 
Det betyr normalt veldig høye hastigheter, men vi målte den til maks 562 MB/s på lesing og 267 MB/s på skriving. 
Det er hastigheter vi normalt ser på SATA-løsninger, altså en god del lavere enn vi hadde forventet. 

Og ganske riktig: 
Etter å ha åpnet maskinen fikk vi våre antakelser bekreftet: 
Det sitter er en SATA-basert SSD her. 
Noe stort ankepunkt er dette uansett ikke ved normal PC-bruk. 

Støyer lite 

Og når vi først er inne på normal PC-bruk, kan vi legge til at VivoMini UN65U er meget stillegående i lange perioder. 
Den trinnløse viften spinner opp når belastningen øker, og er godt hørbar når PC-en kverner seg gjennom tyngre oppgaver. 

Ønsker du heller at prosessorhastigheten skal senkes for å holde temperaturen nede, kan du til en viss grad få kontroll over viftene ved å følge trikset på punkt 4 i denne oversikten. 

De eneste oppgavene vi ville styrt unna, er tyngre grafiske kalkulasjoner i høy oppløsning, for eksempel spilling av nyere, krevende spill. 
Eldre spill kan gå greit om du går ned på oppløsning og detaljer. 

Konklusjon 

Asus VivoMini UN65U er en potent liten tass som får unna det meste av oppgaver i høyt tempo uten forsinkelser. 
Mest sannsynlig vil du aldri savne å bruke en klassisk, stasjonær PC igjen etter å ha tatt den i bruk - med mindre du har tenkt å bruke den til spilling. 
Da bør du velge noe annet. 

Vi savner en USB-C-port, og er ikke imponert over SSD-ytelsen. 
Vi synes kanskje også at prisen er litt høy (starter på rundt 6.000 kroner). 
Du kan finne bærbare PC-er med mye samme spesifikasjoner til rundt samme pris, som også kan kobles til ekstern skjerm, tastatur og mus. 
Så her må du rett og slett vurdere hvor viktig den kompakte innpakningen - og fleksibiliteten med hensyn til enkle oppgraderinger er for deg. 

Få også med deg denne: 
