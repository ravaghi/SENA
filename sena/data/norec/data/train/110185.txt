TV-anmeldelse «Lewis»:Litterær IQ-krim 

Vet du hva et jakobinsk hevndrama er? 
Det får du vite i «Lewis». 

«LEWIS» Britisk krim i tre avsluttende episoder NRK1, langfredag, påskeaften og 1. påskedag kl. 21.25 
Dette er femte sesong med etterforsker Lewis, en spin off av «Inspektør Morse» som er blitt en gjenganger i påsken. 

Jeg er for øvrig ikke tilhenger av at NRK sender enkeltepisoder som påskekrim. 
Det blir jo ikke det samme når du får mordene, opprullingen og forklaringen på én og samme kveld! 
Da blir det jo ingen krangling om hvem som er morderen rundt påskefrokosten. 

Men dette er så erkebritisk som det kan bli. 
Lewis (Kevin Whately) og hans kompanjong Hathaway (Laurence Fox) havner oppe i et hevndrama tilknyttet det eldgamle, konservative katolske St. 
Gerard's College i Oxford. 

Mord nummer én skjer fem minutter inn i handlingen: 
En amerikansk kvinnelig biskop dør etter å ha drukket forgiftet vin. 
Men er hun det riktige offeret? 
Flere mord skal det bli. 
Alt dette skjer i settingen der en pater skal gå av som rektor - og fire mulige etterfølgere er villige til å gå langt for å bli valgt. 

Den kirkelige settingen med menn i munkekutter er som skapt for en krim. 
Men jeg blir ikke så skremt av silhuetten av morderen i munkekutte som jeg burde! 

I god krimtradisjon får man ledetråd på ledetråd, og heldigvis blir det ikke for opplagt. 
I og med at alt skjer i løpet av 1,5 time, må man være konsentrert følge med. 
Lewis og Hathaway bare havner oppe i situasjon på situasjon - uten at vi helt har fått forklaringen som fører dit. 
Mobiltelefonoppringninger blir en litt for enkel pådriver i handlingen. 

Krimserien prøver å være i overkant intelligent. 
Det er stappfullt av litterære referanser, og besserwisser Hathaway er selvsagt i sitt ess. 
Han er mer mystisk og interessant enn hovedpersonen Lewis, som i denne episoden vurderer sterkt å gå av med førtidspensjon. 
En spin off av spin off'en ligger kanskje i luften? 

Et sitat fra Francis Bacon (1665) om at «revenge is a kind of wild justice» er selve kjernen i denne Lewis-episoden. 
Er det genialt? 
Det er i alle fall langt fra folkelig påskekrim å bygge det hele opp rundt et 1600-talls jakobinsk hevndrama med mord direkte fra blant annet «The Changeling» av Thomas Middleton og Shakespeares «Titus Andronicus». 

Mer folkelig sagt: 
Her er det grusom hevn som er stikkordet. 
Bitter hevn med litterære referanser som perler på en snor. 
Det er vel bare hos inspektør Lewis i Oxford dette kan utspille seg. 

Basert på første episode: «Wild Justice» 

AV CAMILLA NORLI 
