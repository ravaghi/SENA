Vill, villere, Wario
Den onde Wario vender tilbake med sine elleville småspill, denne gang på Gamecube. 
Det er duket for Party med stor P. 

GBA-spillet «Wario Ware Inc.» er et av spillene jeg har klødd meg mest i hodet over når det gjelder terningkast. 
Elleville minispill, som å stikke en finger i en nese, trekke inn en snørrklyse, hoppe tau og styre et papirfly? 

Jeg endte på en sterk femmer, og kan i dag - over et år senere - slå fast at jeg tok feil. 
Jeg skulle ha gitt det en sekser. 

For maken til unikt, spennende og innovativt konsept skal man lete lenge etter i spillhyllene. 
Vi snakker om skaperglede og kreativitet på sitt aller beste, en fantastisk lek med konseptet «interaktiv underholdning». 

Så uansett hvor sært konseptet er, hvor fremmed det kan fremstå for den jevne spiller: Unnskyld. 

(Jeg kan jo nevne at jeg selv mener jeg var for streng mot både «Ico» og «Grim Fandango» også, som begge fikk en femmer. 
Og mens vi først holder på med intime betroelser, kan jeg dessuten legge til at jeg har en vorte på rompa formet som Italia.) 

Hva så med Gamecube-versjonen av denne lett sinnssyke galskapen? 
Klarer den å bygge videre på det hektiske minispill-konseptet fra sin lommeformat-bror? 

Joda, det fungerer dette også. 
I den grad man kan bruke ordet «fungere» om noe såpass vilt og usammenhengende som «Wario Ware Inc. 
Mega Party Games», altså. 

Som i GBA-versjonen, handler det om å løse bittesmå minispill av typen som bare kunne ha kommet fra japanske designhoder, tilsynelatende herjet av deilig forvirret kaos etter en bøtte med sake. 

Også her ligger humoren smurt over det hele. 
Det er så sært, så unikt, så sprøtt at man ufrivillig bryter ut i latter rett som det er. 

I Gamecube-versjonen er det derimot flerspillerdelen som er fokuset. 
Det er en enspillerdel her også, naturligvis, men personlig mener jeg konseptet fungerer klart best i lommeformat dersom du skal spille for deg selv. 

Du kan konkurrere både mot og med inntil tre venner i en rekke flerspillerkonsepter, fra bare å klare småspill i tur og orden, til å styre papirfly eller å løse småspill mens du geiper, synger eller ser på sidemannen. 

«Wario Ware Inc. 
Mega Party Games» lever virkelig opp til navnet sitt, det handler om Party med stor P av typen Mega. 

I praksis betyr det hysterisk flerspillermoro i sofaen for spillere av alle aldre og ferdighetsnivåer. 

Så får tiden vise om jeg angrer på denne femmeren også. 
