Varmt, vittig og vakkert
Om folk ikke direkte var hensatt til den helt store julestemningen da de forlot Stavanger konserthus etter julekonserten i går kveld, burde de i det minste være fylt av en varm, rolig juleaktig glede over å ha sett og hørt herlige ting. 

Til tross for at siste låt — ekstranummeret - hadde tittelen «Mørkt og kaldt og lite sol». 
Men rett før det - i den store finalen - framførte hele gjengen Kaizers Orchestra-låten «Mister Kaizer, hans Constance og meg». 
Med Kaizeren sjøl, Janove Ottesen på orgel. 

Da hadde vi opplevd en førjulskonsert, en opplevelse for å varme oss på og roe oss ned på i denne travle tiden. 
Julen hadde bare en birolle, men den var til gjengjeld sentral. 
Men det var også humoren, nydelige låter, en fint dekorert scene og flotte enkeltprestasjoner. 
Men best av alt: den intime atmosfæren artistene lyktes i å skape. 

Stort, men intimt 

Kommunikasjon med publikum var selve bærebjelken i konsertopplegget. 
Det er ikke nødvendigvis så lett å få fram den rette, intime atmosfæren fra den digre konserthus-scenen og foran et stort publikum på rekke og rad. 
Og visst tok det litt tid før kontakten satt som den skulle. 

Kveldens hovedverter, Heine Totland og Britt Synnøve Johansen startet litt trått, men mye løsnet da skuespilleren og humoristen Britt Synnøve dro til med en utrolig morsom versjon av «All I want for Christmas is my two front teeth». 

De fleste artistene presenterte både julelåter og andre låter, og snakket litt rundt jul og førjulstid innimellom. 

Janove Ottesen bragte i det minste med seg julerød skjorte og julerødt scenelys da han entret scenen med kassagitar. 
Men musikalsk holdt han seg godt unna julen, og framførte i stedet flere låter fra solodebuten. 
Nydelige «Neighbour boy» akkompagnert av Stian Carstensen på banjo var et av konsertens aller største musikalske høydepunkt. 
Gåsehudalarm! 

Gjest stjal showet 

Og selvfølgelig - aller mest gåsehud og applaus høstet Britt-Synnøve Johansen for sin alltid like fantastiske tolkning av Piaf-låten som på norsk heter «Tre klokker». 
Selv om den ikke har noe juletema, kunne det ikke bli mer julestemning enn da Britt-Synnøve sang om den lille gutten som ble født og klokkene som ringte for ham. 

Men sannelig var det ikke en av gjestene, Stian Carstensen fra Farmer's Market, som nesten stjal hele showet! 
Ikke bare viste han seg fram som den usedvanlig dyktige musikeren han er på trekkspill og banjo, hans eget innslag med å lage trekkspill-julepotpurri basert på ønsker fra salen markerte selve vendepunktet i forestillingen. 
Snakk om løyen mann! 
(«Tre nøtter til Askepott» blir aldri den samme etter dette!) 

Som Janove Ottesen sa: 

Konserten spilles også i Stavanger konserthus i kveld. 
