Esperanza Spalding - «Chamber Music Society»
(Heads Up / Mudi) 

Bassens førstedame. 

Verdens mest kjente bassist akkurat nå må være Esperanza Spalding; hun er president Obamas førstebassist og har gjestet gullrekken av USAs mest populære talkshow. 

«Chamber Music Society» bekrefter inntrykket av en sterk musikerstemme med mye på hjertet, med egenkomponert materiale i skjæringspunktet mellom jazz og klassisk kammermusikk. 
Milton Nascimento og Gretchen Parlato synger på et par låter, men også vokal besørger Spalding selv med særpreget, ordløs sang. 

Musikken trenger tid. 
Det er lite av umiddelbare melodier, desto mer av søkende, utforskende klanger og linjeføringer. 
En sterk utgivelse fra en av jazzens nye stjerner. 

BESTE LÅT: 
«Winter Sun» 

CARL PETTER OPSAHL 
