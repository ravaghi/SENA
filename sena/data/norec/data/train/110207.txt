Stille komikk
Stillferdig komikk driver denne argentinske filmen langsomt fremover. 

Det er noe beckettsk over de absurde hendelsene som den ensomme, bitre og barske jernvarehandler Roberto snubler over. 

Han er en mann som hater å kommunisere med omverdenen. 
Helst sysler med å saumfare aviser for utrolige hendelser med tragisk utgang. 

Hans innestengte tilværelse endres brått når en ung kineser ramler ut av en taxi. 
Språklig sett kommuniserer de ikke, men med ørsmå blikk, bevegelser og en vekslende blanding av skepsis og respekt utvikler de en form for «samtale» som gradvis avslører de triste sider i deres respektive sjeler. 

Slik sett åpner denne mangel på ordmessig kommunikasjon for større forståelse og innsikt. 
Med samme stillferdige tone gir filmen et ironisk bilde av diverse møter med myndighetene. 

En vemodsfylt varme gjenspeiles i en kvinnes kjærlighet til stabukken Roberto. 
Denne saktegående lille sjarmørfilmen er et smilende apropos til at noen av livets absurde tilfeldigheter faktisk kan ha en hyggelig utgang. 
