Rob Lowe hjem fra krigen
Rob Lowe kommer hjem fra Irak i kamuflasjedrakt, som om noen ba ham imitere firfisle. 

Han kommer fra et traumatisk møte med krigen i Irak, og han har fargerike grøsser-hallusinasjoner uten at mobiltelefonen har skylda. 
Den skadde soldaten ser brente lik i senga, han ser zombier i kjøleskapet, og det er ikke langvarig lagra julemat. 
Han ser en irakisk jentunge som døde fordi hun og familien kom inn i krigssonen. 

Mannen burde gått rett til bedriftslegen, men i stedet leser han bøker om spøkelser og oppsøker en ekspert. 
Oraklet sier at spøkelset er ute etter familien hans, og det ender med at krigsveteranen reiser av gårde for å finne ut av en arabisk student som ble brent. 
Da kommer omsider poenget med en film som lenge var en litt skamfull grøsser som ikke helt ville innrømme at den handler om noe så dumt som spøkelser. 

Rob Lowe var en framsidefin åttitalls-kjendis, og for øyeblikket funker han vel bare som TV-hooter for de behagelig voksne som ser 81 episoder av «The West Wing» og syns at menn i dress er sexy. 
Han er fin i uniform også. 
