Se Gene Simmons selge pølse i brød for 5000 dollar
Norsk «The Celebrity Apprentice»-premiere i kveld. 

||| 
TV: 
For å vri en smule på salige Otto von Bismarcks klassiske påstand: 
Den som vet hvordan pølseselgende b-kjendiser blir til, vil aldri mer få en rolig natts søvn. 

Den norske versjonen av «The Apprentice» var ingen ubetinget suksess. 

«Kandidaten» (2005) ble ledet av Nikita-gründer Inger Ellen Nicolaisen og kansellert etter første sesong. 
Man kan spekulere i hvorfor, men vi nordmenn har jo ingen tradisjon for å gi folk sparken. 

Vi foretrekker å sparke dem oppover i systemet eller la dem «tilbringe mer tid med familien». 

Veldedig 
I USA, derimot, er det spis eller bli spist, og gjerne på TV. 
Milliardær Donald Trump holdt hoff i styrerommet sitt og silte ut deltakere helt til juryen satt igjen med et forretningstalent utenom det vanlige. 

Men etter seks sesonger var det på tide å blåse nytt liv i konseptet. 

Til nå hadde vinnerpremien vært en godt betalt jobb hos Trump. 
I kjendisutgaven går pengene til vinnerens veldedige formål. 

Med andre ord, et mye mer cheesy konsept, der ukjente menneskers påviselige talent byttes ut med kjendisers eventuelle talent. 

Blant guttene og pikene som sa seg villige til å stille opp, finner vi han med tunga fra Kiss, han slitsomme fra «The Usual Suspects», Big Pussy fra «The Sopranos», en tidligere Playboy Playmate og hun rødhårete fra 70-talsserien «Taxi». 

Trump presenterer dem som «fjorten av verdens mest suksessfulle kjendiser». 

Super-Simmons Celebritetene deler seg i to lag, menn mot kvinner, henholdsvis Hydra og Empresario. 

Oppgaven er å selge så mange pølser som mulig på Manhattan i løpet av en dag. 

Damene, ledet av tidligere «Apprentice»-deltaker Omarosa, bestemmer seg for å tone ned kjendisfaktoren og satse på ren business. 

På det andre laget går Gene Simmons rett på mobilen, ringer rike Kiss-fans og spør om de vil kjøpe ei pølse i brød for 5000 dollar. 

Med ansikt som en totempæl fikser Gene biffen og skrur opp harryfaktoren til 11. 

Gammel moro 
Som alltid på amerikanske realityshow er produksjonen svært repeterende, slik at ingen andre enn narkoleptikerne blant oss skal miste tråden. 

Noe mer som bør nevnes? 

Ja, serien er fra 2008, så folk med bredbånd vil kunne sjekke vinneren på forhånd. 
Sorry, TVNorge, veldig vulgært av meg. 
