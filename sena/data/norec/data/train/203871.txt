Gjør mobilen til en privat kino
Og denne gangen er vi langt mer fornøyde enn sist. 

For et drøyt år siden testet vi den første utgaven av MovieMask; en slags «2D VR-brille» som lar deg putte i telefonen, sette på en film, tre masken på hodet og nyte et forstørret bilde av mobilskjermen. 

Så veldig begeistret ble vi dog ikke. 
Den første utgaven av MovieMask hadde flere svakheter – den største var fullstendig mangel på tilpasningsmuligheter, som gjorde at det i vår redaksjon kun var én som syntes det gikk greit å se film. 
Vi andre følte at øynene gikk i kryss, og det hele ble en svært slitsom affære. 

Ikke en VR-brille 

Dette produktet er altså ikke en VR-brille. 
Begge øynene ser det samme bildet, så det blir ingen 3D-effekt, og det er heller ingen sporing av hodets bevegelser eller den slags. 

Men du kan spille av hva som helst – det være seg en Netflix-serie, en YouTube-spilleliste, en fotballkamp fra TV2 Sumo, en film leid fra iTunes eller hva det måtte være. 

Du fester mobiltelefonen mellom to klemmer, starter det du skal se på og drar igjen glidelåsen, før du fester MovieMask på hodet. 

Lyden kan du få enten via Bluetooth eller med kabel, og om du bruker kabel, lar du den enkelt og greit stikke ut av åpningen rundt glidelåsen, selv om det selvsagt vil gi noe innslipp av lys akkurat der. 

Ny versjon: 
MovieMask Premium 

På den nye versjonen av MovieMask, MovieMask Premium, har de norske gründerne tydeligvis tatt tilbakemeldingene fra oss og andre på alvor. 

For den viktigste forbedringen denne gangen er nettopp at man kan justere skjermens avstand til øynene. 
Dette skjer enkelt og greit ved å dra ut og inn hoveddelen av brillen mens du har dem på, og når du er fornøyd, kan du låse posisjonen med en bryter på undersiden. 

Selv foretrekker vi å ha den så langt unna øynene som mulig, selv om det naturligvis gir et noe mindre bilde enn når man har den nærme. 
Det blir langt mer komfortabelt, selv om akkurat det å lese undertekster fortsatt krever at du flytter blikket noe. 

God optisk kvalitet 

En fordel med MovieMask kontra typiske VR-briller er at du slipper at oppløsningen halveres. 
I en VR-brille sendes halve bildet til hvert øye, mens du med MovieMask ser hele bildet med begge øynene. 

Resultatet er en langt mindre «pikslene» opplevelse enn når du for eksempel ser på Netflix med Oculus Go, Samsung Gear VR eller liknende enheter. 
Til tross for at skjermformatet blir veldig stort. 

I tillegg virker kvaliteten på optikken å være meget god. 
Framfor å være helt atskilt på forgjengeren, som på en kikkert, henger nå de to linsene sammen, som gjør at vi nesten klarer å se hele skjermen om vi lukker ett øye, og som derfor gjør at midtdeleren ikke er noe vi lenger legger så godt merke til (vel å merke på lengste avstand). 

Vi ser heller ikke antydninger til fargeblødninger mot ytterkanten av bildet, som er typisk på alle VR-briller vi har prøvd. 
Noe fortegning er det fremdeles, der hele bildet får litt puteform, men det er typisk noe du legger merke til først når du ser etter det. 

Og – nå irriterer vi oss ikke lenger over lyslekkasjer rundt nesa, slik vi gjorde på den første utgaven. 
Å ha på briller er heller ingen problem, har jeg fått høre fra de to med briller som har prøvd MovieMask Premium. 

Behagelig å ha på 

Å feste MovieMask på hodet gjøres med en tredelt strikk, som går både rundt og over hodet. 
For undertegnedes del sitter MovieMask Premium ganske stramt selv om jeg har løsnet strikken så mye jeg kan, men med tanke på at jeg måtte få spesialbestilt lue da jeg var i militæret, skal jeg være den første til å erkjenne at det nok ikke vil være et problem for folk flest. 

Mot panna og kinnbeinet er imidlertid polstringen god, med et skumbelegg som ikke oppleves like klamt som på den første utgangen. 
Akkurat dette virker å være noe svakt limt på – det virker ganske lett å pirke av, og vi mistenker at man over tid kan oppleve at denne polstringen løsner. 

En fiffig designdetalj vi ikke kan huske at forgjengeren hadde, er to luftehull på undersiden av linsene, som er dekket til på en smart måte slik at de ikke slipper inn lys. 
Vi antar at denne luftingen bidrar til at det ikke blir dugg på glasset, som vi ofte har opplevd når vi har tatt en lang sesjon med PlayStation VR på hodet. 

Fungerer med de fleste telefoner 

En annen kjærkommen nyhet i Premium-utgaven er at den nå støtter større telefoner en tidligere. 
Der den første utgaven kun tillot telefoner med maks 71 mm bredde (typisk 5,2" skjermer), er maksbredden nå på 78,1 mm. 

Og da fungerer brått de aller fleste av dagens telefoner med god margin, inkludert modeller som Samsung Galaxy S9+ (6,2" skjerm, 73,8 mm bredde) og Huawei P20 Pro (6,1" skjerm, 73,9 mm bredde). 

Du kan få en utfordring med enkelte telefoner hvis de har knapper nærme midten av langsiden, men om knappen ikke er så stor, har du som regel nok spillerom til å flytte telefonen bitte litt til siden. 

Konklusjon 

Gjengen bak MovieMask har virkelig tatt til seg kritikken vi hadde mot den første utgaven, for MovieMask Premium er et vesentlig forbedret produkt. 

Nå er det langt fra like anstrengende å se film, takket være en innretning som lar deg justere avstanden mellom øyne og skjerm. 
I tillegg fungerer Premium-utgaven med langt flere telefoner enn tidligere, med en mer fleksibel klemme. 
Og vi irriterer oss ikke lenger over lyslekkasjen rundt nesa. 

Fremdeles synes vi prisen er noe i overkant for noe som i prinsippet er en enkel innretning – MovieMask Premium koster en tusenlapp i butikkene og kan kjøpes fra Elkjøp, Telenor og Eplehuset. 

Men likevel – er du glad å se film og ofte befinner deg på fly eller hotellrom med små TV-er, kan det være vel verdt å ha en MovieMask Premium med seg i bagasjen. 
