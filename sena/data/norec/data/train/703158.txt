Ekstraordinær, likevel for alminnelig
Jeg er stor fan av Richard Linklaters evne til å lage spontane, dagligdagse dialoger slik de utfoldes i trilogien om Jesse og Celine (Før soloppgang, Før midnatt og Før solnedgang). 
Her kommer regissøren med nok en kreativ måte å lage film på. 

"Boyhood". 
Regi: Richard Linklater. 
Med: 
Patricia Arquette, Ethan Hawke, Ellar Coltrane, Lorelei Linklater. 
USA 2014. 
2 time 45 minutter. 
Aldersgrense: 7 år. 
Egnethet: Ungdom/Voksen. 

"Boyhood" vekker oppsikt ved måten den er tatt opp på. 
Regissøren har gjennom 12 år filmet den samme skuespilleren, Ellar Coltrane, fra 6 til 18 års alder, samt en mangfoldig familie rundt ham. 
Slik får han vist utviklingen fra smågutt til begynnende student. 
Det er et på mange måter et imponerende stykke arbeid som ga Linklater en Sølvbjørn for Beste regi i Berlin i vinter. 

Ved første øyekast er det et besnærende og imponerende prosjekt amerikaneren har fullført. 
For 12 år siden lot han sin egen, åtte år gamle datter Lorelei og seksåringen Ellar spille søsken i en fiktiv familie. 
Skuespillerne Patricia Arquette fikk rollen som barnas mor og Ethan Hawke som hennes fraskilte mann. 

Årlig har de samme barn og voksne møtt hverandre igjen til noen ukers filmopptak, slik at regissøren har sluppet å skaffe nye skuespillere for å iscenesette barnas oppvekst. 
Det er fascinerende å se hvordan ansiktet til seksåringen får tenåringens trekk i siste halvdel. 

Mange, særlig menn, har falt fullstendig for at «Boyhood» liksom skildrer hvordan det ekte livet utfolder seg gjennom 12 år. 
Min innvending er at den nesten tre timer lange filmen er for kjedelig fordi manuset blir for ordinært. 
Linklater velger for stereotype figurer og gjennomsnittlige hendelser i en hvit middelklassefamilies liv, der mammaen har en tendens til å rote seg bort i menn som til syvende og sist fungerer ualminnelig dårlig som ektemann og stefar. 

God idé, altså, men likevel ikke spennende nok. 
Jeg ønsker meg et enda mer oppfinnsomt manus for hva denne familien gjennomlever. 
