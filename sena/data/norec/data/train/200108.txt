Nokia 6125
Innimellom dukker det opp mobiler som kan se ut til å havne godt under middels på våre tester. 
Men det stemmer ikke alltid. 
Les testen av overraskelsesmobilen Nokia 6125 her. 

Ingen av spesifikasjonene som Nokia lister opp på sine nettsider tyder nemlig på at Nokia 6125 skal være noen eksepsjonell mobiltelefon. 
Den har blant et kamera med oppløsning på 1,3 megapiksler, og alle vet jo at det er lite ut på høsten i 2006. 
I tillegg har den lite minne og ikke spesielt imponerende skjermer. 
Hva er det da som gjør at vi faller for den? 

Mindre enn vanlig 

Først og fremst har vi sans for designet på Nokia 6125. 
Riktignok vil nok ikke den vinne noen designkonkurranser. 
Til det er den ikke i nærheten av spektakulær nok. 
Den har imidlertid et design som er både moderne og klassisk på en gang. 
Designerne har klart kunststykket det er å lage en helt vanlig mobiltelefon som vi føler har det lille ekstra. 

Størrelsen vil imidlertid ikke imponere noen. 
Den faller inn i rekken av foldemobiler fra Nokia som virker i overkant store. 
Dimensjonene er på 46 x 90 x 24 mm, noe som viser at Nokia ikke tar den syltynne bølgen som herjer mobilverdenen på alvor. 
Vekten ligger på på 98 gram, som er helt akseptabelt og selv om Nokia 6125 ikke er blant de minste foldemobilene på markedet, ligger den godt i lomma. 

Tastene har imidlertid fått god plass å boltre seg på, noe som fører til at denne mobilen kanskje har de beste tastene vi har sett i år. 
Nummertastene har god plass og er utformet på en måte (står ut av telefonen) som gjør at det er meget enkelt å finne riktig tast. 
Menyknapper og navigasjonsknappen i midten er minst like bra. 
Nokia 6125 er en tekstmelders våte drøm. 

Ingen tungvekter 

Som vi nevnte i innledningen av denne testen er imidlertid ikke dette noen teknologisk tungvekter. 
Mobilen er utstyrt med to skjermer, der den eksterne skjermen har en oppløsning på 96 x 65 punkter og kan vise 65 536 farger, mens den interne skjermens spesifikasjoner er på 128 x 160 punkter og 262 144 farger. 
Ingen av disse er gode nok til å imponere noen i 2006, men i de fleste tilfeller holder de faktisk mål. 

Når man tar i bruk kameraet på 6125 skjønner man imidlertid at skjermene blir litt i snaueste laget, spesielt den som er på utsiden av telefonen. 
Det blir vanskelig å få noe skikkelig inntrykk av det man skal ta bilde av og muligheten til å ta gode bilder lider litt på grunn av dette. 
Selve kvaliteten på bildene er ganske bra i forhold til mobilkameraer med lik oppløsning, men det er uansett ikke brukelig til noe særlig annet enn MMS-bilder. 
Dette gjør igjen sitt til at skjermproblemet blir litt mindre. 

Series 40-systemet lider også litt på grunn av de svake skjermene. 
I siste versjon har dette kanskje blitt det aller beste operativsystemet når det kommer til vanlige mobiler (uten avansert funksjonalitet). 
Men man kommer ikke utenom at Nokia 6125 er en mobil som er meget brukervennlig. 

Lynrask telefon 

Det er imidlertid synd at systemet ikke kommer helt til sin rett. 
Ikke minst gjelder det i forhold til spill, som egentlig kunne hatt alle forutsetninger for å fungere prikkfritt på denne telefonen. 
Nokia 6125 er nemlig lynrask. 
Den kommer helt i toppsjiktet når det gjelder ytelse blant alle mobiltelefoner på markedet, uansett pris og klasse. 

Synkronisering mellom PC og Nokia 6125 går også knirkefritt, såfremt man har utstyret i orden. 
Men det er ikke noe automatikk i det. 
Nokia har nemlig ikke lagt med noen datakabel, så man må investere for å få til skikkelig synkronisering eller får å bruke den som reisepartner til laptopen (mobilen har EDGE-støtte). 
Med mindre man har Bluetooth-støtte i PC-en. 
For det er ikke noe problem å koble mobilen mot PC-en via Bluetooth, og med støtte for 2.0-standarden går overføring av filer lynraskt. 

Man har imidlertid ikke det helt store minnet å rutte med i denne telefonen. 
Internminnet er på 11 megabyte, noe som ikke gir noe særlig plass til MP3-filer. 
Noe som er veldig synd, siden Nokia 6125 egentlig er en suveren musikkmobil. 
Lyden er bra (musikk/tale) og med den overraskende støtten for trådløs stereolyd kan man faktisk få en god musikkmobil på billigsalg. 
Men da må man investere i microSD-minnekort for å få utnyttet denne funksjonaliten skikkelig. 

Et godt kjøp 

Prisen på Nokia 6125 ligger på 1 950 kroner uten subsidier. 
For denne prisen får man en god mobiltelefon med suveren basisfunksjonalitet. 
Ved å lete litt på nettet kan man supplere med en datakabel og et minnekort på 512 megabyte for drøye tre hundre kroner. 
Da har man plutselig en telefon man kan leve lenge med. 

Vi nøler ikke med å anbefale Nokia 6125 for mobilbrukere som ikke trenger de mest avanserte funksjonene. 
Alle de vanlige nyttefunksjonene tas hensyn til her og selv om kameraet og skjermene kanskje ikke lever helt opp til 2006-standard er det så mange andre godbiter her at dette utvilsomt er et godt kjøp. 

Tekniske data for Nokia 6125 
