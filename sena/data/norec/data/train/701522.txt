Hagesnegle realiserer seg selv
I "Turbo" er ikke hagesneglene brune og slimete, men sukkertøyfargede og søte. 
En av dem er til og med rask som lynet. 

"Ingen drømmer er for store, ingen drømmer er for små. 
Alt kan gå i oppfyllelse om du bare jobber hardt og vil det nok". 
Det velkjente Hollywood-temaet gjelder til de grader i animasjonsfilmen "Turbo", en ny kreasjon fra skaperne av "Madagascar" og "Kung Fu Panda"-filmene. 
For større drøm enn at en liten hagesnegle skal vinne bilracet Indy 500 er det vanskelig å tenke seg. 

Dagdrømmer 

I "Turbo" har hagesneglene sukkertøyfarger og finnes ikke slimete. 
Riktignok forsyner de seg saftig av hagens tomatplanter, men søte og morsomme er de. 
Særlig når de arrangerer allmannamøter om skadestatistikk og sikkerheten i tomatbuskene. 
Men Turbo er ikke helt som de andre. 
Lidenskapelig opptatt av billøpet Indy 500 og den franske racerhelten Gass, dagdrømmer han støtt om å delta i løpet og ta sjanser. 
Men Turbo er like treig som alle andre snegler, helt til han en dag på magisk vis får innebygd en slags motor som gir ham superfart! 
Plutselig er ikke drømmen hans så urealistisk likevel. 
Men underveis blir lærdommene mange for Turbo: fart er ikke nok, du må være smart og taktisk også. 
Og at vi alle kan trenge litt støtte og hjelp fra andre når det røyner på. 

Friskt pust 

I en nærmest uendelig rekke ekstremt avanserte animerte familiefilmer fra Hollywood-fabrikken, er "Turbo" faktisk et snev av frisk pust. 
Nyskapende – langt ifra: både fargesterk og livaktig animasjon, kjekkasdialog og heftig hip hop er velkjente virkemidler i sjangeren, akkurat det ungene vil ha når de strømmer til kinoen med foreldrene. 
Stereotypene og forutsigbarheten florerer. 
Men det er morsomt å se og oppleve hageverdenen fra en snegles perspektiv. 
Og etter hvert blir den eksplosivt fartsfylte filmen også svært så spennende både for store og små. 

Anmeldt på bakgrunn av 2D-versjonen. 
Settes også opp i 3D. 
