Test: Zoom R24 - komplett hjemmestudio
I tillegg til å være komplett er R24 også godvenn med PC-en, som lydkort og styring. 

PC og Mac står helt sentralt i musikk- og lydproduksjon, men de klarer ikke jobben uten ekstrautstyr. 
Det finnes det masse av til forskjellig bruk, fra kjellerstua til konsertsalen. 

Før i tiden måtte man montere et lydkort i maskinen for i det hele tatt å få lyd ut eller inn. 
I dag har alle Mac-er og PC-er integrert lyd som vanligvis fungerer utmerket til avspilling, gjerne i surround. 

Men skal du gjøre litt mer avanserte lydopptak med flere mikrofoner må du over på noe annet enn standard PC-lydutstyr. 
Da trenger du en lydenhet som inneholder mikrofonforsterkere med nivåkontroll og fantommating til kondensatormikrofoner, A/D-konvertere for å digitalisere signalene og USB eller FireWire for å koble til PC/Mac. 
(Det høres mer komplisert ut enn det er). 

Det finnes også frittstående lydopptakere med flere innganger, som lagrer data fra hvert spor som lydfiler på disk, optisk plate eller minnekort. 
De er praktiske i felten, både å transportere og bruke. 

Er da valget enten PC/Mac eller frittstående opptaker? 

Zoom R24 - i pose og sekk 

Zoom R24 og lillesøster R16 er blant de svært få frittstående opptakerne som kan ta opp 8 spor samtidig fra innebygde mikrofoninnganger. 
Opptakene lagres som lydfiler på SD-minnekort, én fil for hvert spor (du kan også koble sammen 2 spor og lagre opptaket fra disse som én stereo-fil). 
Så kan du legge på flere spor etter hvert og spille av og mikse tilsammen 24 spor på R24 og 16 på R16. 

Har du to maskiner kan du koble dem sammen med en USB-kabel og ta opp 16 spor samtidig. 

Det er også innebygd DSP med EQ og effekter som kan brukes under mix, men denne støtter bare materiale tatt opp med 44,1 kHz samplerate. 

Men R24 er ikke bare en opptaker. 
Kobler du den til PC/Mac med USB fungerer den som en ekstern lydenhet, hvor du kan ta opp fra alle 8 sporene samtidig og lagre dem på datamaskinen. 
Da kan du også ta opp med 96 kHz samplerate og 24 bits. 

Du kan også bruke R24 som USB-kontrollenhet, hvor spakene, knotene og dreiehjulet kan styre de virtuelle spakene, knappene etc. i programvaren. 
Den opptrer som en Mackie kontroller, som har blitt en etablert standard. 

Altså fungerer R24 som et kinderegg, frittstående opptaker, lydkort og styringsenhet. 

I felten 

R24 leveres med en liten ekstern strømforsying, 1 GB minnekort, USB-kabel og DVD med Cubase LE. 
Den er helt i plast og svært lett. 
Byggekvaliteten er helt ok, knapper og spaker er faste i fisken og kjennes solide nok. 

For å gjøre et opptak uten å dra med deg noen datamaskin er det bare å finne kontakt til det eksterne adapteret (eller bruke den på batterier) og slå den på. 
Hvis minnekortet er nytt lages det automatisk et opptaksprosjekt som får sin egen mappe på minnekortet. 
Det tar noen få sekunder. 
Du kan ha flere prosjekter på samme minnekort, og velge et annet prosjekt når som helst. 

Du kan bruke de innebygde mikrofonene på kanal 7 og 8 og gå rett i opptak med det samme. 
Med statusknappen på hver kanalstripe velger du om du skal ta opp, spille av eller koble ut kanalen. 
Opptaksnivået stilles med knappene, lyttenivået gjøres med spaken. 

Opptak med de innebygde mikrofonene fungerte faktisk bedre enn vi hadde forventet. 
Lydbildet er åpent og klart og det er praktisk talt ingen støy. 
Mikrofonene tåler også svært høye lydnivåer. 

Skal du gjøre mer avanserte opptak kan du koble til opptil 8 mikrofoner, 6 av disse kan være kondensatormikrofoner som krever 48V spenning (fantommating) for å fungere. 

På kanal 1 finner du en egen instrumentvelger, der kan du koble inn el.bass eller annet elektrisk instrument som ikke har aktiv elektronikk. 
De andre kanalene håndterer mikrofonnivå når du plugger inn en XLR-kabel, eller linjenivå når du bruker jack. 
Den smarte kombinasjonskontakten tar i mot begge deler, men bare én av gangen. 

Når opptaket er ferdig slår du av maskinen, den avslutter og lagrer automatisk før den slår seg av. 

Som opptaker er den akkurat så enkel som vi forventer. 
Ingen vandring i menyer, men direkte kontakt med akkurat det nødvendige av knapper og spaker. 

Hvis du vil jobbe videre med opptak og redigering internt på R24 har du mange muligheter. 
Du har avansert tonekontroll, nivåprosessering og mange typer effekter, som fungerer høyst brukbart. 
Betjeningen er slik den blir i et hierarkisk menysystem med lite display, det blir en god del manøvrering. 
Med øvelse blir det stadig lettere, men aldri like oversiktlig som på en stor PC-skjerm med god programvare. 

Kvaliteten på prosessering og effektene er helt kurant, men det finnes selvsagt mange flere muligheter i programvare på PC/Mac. 

I hjemmestudio 

Vil du heller jobbe vidre på PC/Mac overfør du bare dataene fra minnekortet til harddisken. 
Hvis ikke maskinen din har kortleser kan du bruke R24 som kortleser hvis du kobler den til med en vanlig USB-kabel. 

Så starter du enten Cubase LE som følger med R24, eller det som måtte være ditt favorittprogram. 
Da er det bare å dra over lydfilene og gå i gang med redigering og miksing. 

R24 fungerer også som et USB-lydkort med 8 innganger (gir deg 8 samtidige spor) og 2 utganger, derfor kan du bruke den til å gjøre pålegg med flere mikrofoner i hjemmestudio og til lytting. 

Det er separate utganger til høyttaleranlegg og hodetelefoner, med hver sin volumkontroll. 

R24 kan du også bruke du som styringsenhet når du kobler den til med USB. 
Den opptrer som en Mackie kontroller, som er en veletablert standard i studiosammenheng. 
Da kan du bruke spakene til å styre f.eks. nivåene når du mikser. 

Trommemaskin og sampler 

Den skarpsynte leser vil ha lagt merke til pads nederst på hver kanalstripe. 
Disse er anslagsfølsomme og brukes til å trigge trommelyder eller andre samples. 

Du kan programmere takter og sekvenser som på en trommemaskin, hvor slagene plasseres i et rutemønster som representerer en takt med underdelinger. 
Du kan programmere inn rytmene ved å spille etter metronomen eller ved å legge dem direkte inn i rutemønsteret via kontrollbetjeningen. 

I tillegg til et lydbibilotek på 1,5 GB kan du legge inn egne samples som du tilknytter padene. 

Hvordan låter det? 

Vi har tidligere brukt stereo-opptakeren Q3 og forgjengeren til R24, R16, fra Zoom og vært svært fornøyd med resultatet. 
Varierende prosjekter fra band med elektriske instrumenter, til solo piano, pålegg av Hammond 
+ Leslie og opptak av kammerorkester i en gammel marmorsal har opptakeren håndtert svært tilfredsstillende. 

Mikrofonforsterkere og A/D-konvertering er ikke lenger noen heksekunst hvis man skal ha en rimelig nøytral signalkjede. 
Det er tross alt hva som kommer inn i mikrofonene, selve mikrofonene og plasseringen av disse pluss selve rommet, som virkelig teller. 
I forhold blir kvaliteter i mikroforsterkere og konvertere bare små nyanser. 

I tillegg til musikkopptak er R24 utmerket som opptaker til film, til konferanser og andre situasjoner hvor det er aktuelt å bruke flere mikrofoner for å få med seg det som skjer. 

Konklusjon 

R24 er en utmerket kombinasjon av opptaker og lydkort/styringsenet. 
Du slipper å ta med og rigge opp PC/Mac bare for å gjøre opptak i øverom eller på konsert, og du slipper å ha både opptaker og ekstern lydenhet for å gjøre pålegg i hjemmestudioet. 

Lydkvaliteten er ypperlig og den er lett å betjene der dette er viktigst. 

På pris i forhold til egenskaper og bruksmuligheter er det ingen som kan matche denne. 
Du får 8-kanals lydkort med mikrofonforsterkere til samme pris, men da trenger du Mac/PC etc. for å kunne ta opp og redigere osv. 

Zoom R24 
