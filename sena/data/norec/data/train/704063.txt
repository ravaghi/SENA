Livet virker lett i California
San Diego-bandet The Soft Pack kalte seg først The Muslims, men det er det samme som å be om trøbbel i dagens USA. 
En gang mellom debut-ep-en og debut-albumet ble navnet endret, og samtidig har de forflyttet seg til Los Angeles. 
Album nummer to ligger i samme lei som forgjengeren, noe som betyr melodiøs indierock av det smårufsete slaget – uten at de helt innfrir. 
Frontfigur Matt Lankin har en brukbar stemme, men den er med på å forsterke kvartettens vansker med å bryte ut fra anonymitetens halvmørke. 

De er likevel et bra band som spiller bra sanger, og på kutt som "Second look" og "Tallboy" er de innom det solmettete lydbildet som gjorde New Zealand til et spennende musikkland på 80-tallet. 
Saksofonist Tony Bevilacqua er en hyppig gjest. 

Beste spor: 
"Second look". 
