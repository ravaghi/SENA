Sisi:«Last Time» (låt) 

(Knirckefritt/EMI) 

«Southern fried soul» - fra Oslo. 

Norge og soulmusikk har sjelden lekt godt sammen. 
Ting - tre singler så langt, denne inkludert - tyder på at Suzanne Sumbundu er kvinnen som kan gjøre noe med dét. 

«Last Time» bryter med de lettbente, oppjagede Amy Winehouse/sekstitalls-taktene fra de foregående, «Stay» og «You Say». 

Nå er det tid for den store, såre balladen. 
Med Rhodes-piano, svulmende gospelkor og klagende elektrisk gitar. 
Årgangssoul av sørstatstypen, med et ørlite drypp country - ikke ulikt «soundet» 
Millie Jackson fanget på klassiske «Caught Up» (1974). 

En mindre erfaren vokalist hadde sikkert falt for fristelsen til å synge livskiten ut av sangen. 
Sumbundu simpelthen pryder den, som et smykke på hud. 

MORTEN STÅLE NILSEN 
