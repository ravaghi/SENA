Sony Ericsson F305
Den første modellen i F-serien, spillmobilen F305 er testet. 
Her får du vår mening om nysatsningen! 

For å gå rett på sak: 
F305 er en spillmobil, i hvert fall i Sony Ericssons øyne. 
Den har dedikerte spilltaster - X og O, og en egen knapp som aktiverer spill-menyen. 

Dessuten har den innebygd bevegelsessensor og relativt kraftige høyttalere, i hvert fall i mobil-målestokk. 
Det er til og med snakk om stereo-høyttalere. 

Telefonen holdes liggende når du spiller (roterer også automisk ved behov), og det følger med tre JAVA-spill som utnytter bevegelsessensoren; Bowling, Bass fishing og Jockey. 
Ytterligere 50 spill kan lastes ned fra PlayNow. 
Samtlige av disse lå på minnekortet i vår test-telefon, og vi har prøvd en rekke av dem de siste dagene. 

Kompakt og bra design 

Men telefonen er også kapabel til andre ting. 
For det første har den et lommevennlig, kompakt og stilig design, som helt sikkert vil ha appell langt utover gaming-miljøene, og den føles relativt robust, tatt i betraktning at det er snakk om en rimelig modell. 

Knappene er responsive og godt merket, og selv om tall-tastene er helt flate hadde vi overhodet ikke noe problem å taste meldinger kjapt. 
Hadde tastene stukket opp ser vi ikke bort fra at feiltastingsprosenten hadde økt, for de ligger rimelig tett på den lille platen. 

Telefonen er dessuten utstyrt med et 2 megapiksels kamera (som også kan ta opp filmsnutter), MP3-spiller, stereo FM-radio og kan kommunisere trådløst med andre enheter via Bluetooth. 

Noen 3G-telefon er det imidlertid ikke. 
Den støtter de tre vanlige GSM-nettene og Edge, men er du opptatt av høyhastighets mobilt Internett må du se andre veier. 

Det innebygde minnet er kun 10 MB. 
Det følger imidlertid med minnekort av typen Memorystick Micro M2 på 512 MB, og det kan enkelt byttes ut med et større takket være direkte tilgang i toppen på telefonen. 

Spillmobil? 
Vel... 

Skjermen er imidlertid ikke stor, og verre: 
Oppløsningen er lav (176 x 220 punkter). 
Dette må ta mye av skylden for at spillopplevelsen blir så som så. 
De medfølgende spillene utnytter retningssensoren, men vi lot oss slett ikke imponere. 
Og svært få av de andre 50 tilgjengelige spillene utnytter denne muligheten. 
I praksis er de ikke annet enn helt standard mobil-spill som du kan få på nær sagt hvilken som helst modell. 

Lyden fra høyttalerne gjorde imidlertid inntrykk. 
Den er i stereo og du kan virkelig sku opp volumet. 
Den mangler bass og skjærer selvfølgelig i ørene når den skrus tilstrekkelig opp, men som akkompagnement til de enkle spillene ser vi ikke bort fra at den gjør nytta si. 

Musikkspilleren er av klassisk Sony-merke, men den spiller sangene i et album i alfabetisk rekkefølge, ikke pr spornummer. 
Hva som er grunnen til dette kan man spekulere i, vi ser ikke bort fra at det er snakk om en bug som blir rettet opp i senere oppgraderinger. 

Som vanlig kan du ikke putte vanlige headset rett i telefonen, du må bruke den medfølgende adapteren. 
Lyden i de medfølgende proppene er så som så, lyd-entusiaster bør naturligvis velge noe annet. 

Kameraet har heldigvis en dedikert knapp på siden, og tar bilder. 
Ikke noe mer å si til det enn at det kan duge til mms og små formater. 
Kvaliteten er, sett i kamerasammenheng, dårlig. 

Her ser du noen eksempler, slik at du kan danne deg et inntrykk selv: 

Konklusjon 

Hvilket inntrykk sitter vi så igjen med? 
For å ta det positive først: 
Som telefon er dette slett ikke noe dumt produkt. 
Den er enkel å bruke, ser bra ut og har en hyggelig prislapp. 

Som spill-dings derimot faller den i våre øyne helt igjennom. 

Så da kommer det til syvende og sist an på hvilke behov du har. 
Til generell bruk får den en firer på terningen. 
Som spillmobil får den maksimalt en toer. 
Vi havner derfor totalt sett på en treer denne gangen. 

Flere ferske mobiltester lengre ned 
