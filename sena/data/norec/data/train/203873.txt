- Herregud, denne skviser jo hele kaken!
Se hvilken kakespade som gjør det dårligst og best i Dinsides store test. 
Vi viser deg også hvordan du skjærer et perfekt kakestykke nederst i saken. 

Nasjonaldagen er like om hjørnet. 
Det betyr bunad, korps, flagg, pølse, is og kake. 

Blant de typiske 17. mai-kakene finner vi gjerne marsipankake og pavlovaterte, og disse kan by på utfordringer når de skal deles opp. 

- Marsipankaker flater fort ut hvis du ikke skjærer skikkelig gjennom, så noen ganger må du ha kniv i tillegg til kakespade, sier Wenche Kjelsaas, konditor ved Baker Hansen. 
Hun har 26 års erfaring i yrket. 

Når det gjelder pavlovaterten, kan det være vanskelig å få med alt, både marengsbunn, vaniljekrem og bær. 

Ikke press spaden ned i kaken 

Og, hva kjennetegner en god kakespade? 
Kjelsaas lister opp fem kriterier: 

- Den bør ha en god vinkel på håndtaket, ikke være for liten, ikke ha for bredt blad, komme gjennom kaken uten hjelp fra kniv og gi et helt, fint kakestykke til slutt. 

Nå lurer du kanskje på hvilken kakespade som tilfredsstiller disse kravene, eller om den du har er god nok. 
Dinside gjør jobben lettere for deg, for vi har testet sju kakespader sammen med konditor Kjelsaas. 

Kakespadene spenner i pris fra 30 til 319 kroner, og de er vurdert med terningkast etter kriteriene nevnt over, hvor gjennomsnittet utgjør endelig karakter. 

Alle kakespadene er testet på fire typiske fest-kaker: 
Marsipankake, ostekake, sjokoladekake og bringebærkake. 

TGR, 30 kroner 

- Herregud, denne skviser jo hele kaken, utbryter Kjelsaas mens hun skjærer i sjokoladekaken. 

Skjærebladet til kakespaden fra TGR er ikke skarpt nok, i tillegg til at det er for bredt. 
Det er en rar form på kakespaden, så det er vanskelig å komme under og ta ut kakestykket. 
Håndtaket, derimot, er greit å holde i. 

Kakestykkene blir ikke særlig fine med denne. 
Marsipankaken blir litt «krunsjet». 
Av kakene spaden er testet på, takler den bringebærkaken best. 
Denne holder ikke til mer enn terningskast tre. 

Coop Obs Spiis, 39 kroner 

Kakespaden fra Coop er den som har kortest og rundest blad, som byr på utfordringer i møte med de store kakene. 
Du må ta flere skjæretak for å komme fra midten og ut til enden av kakene, og det er ikke så lett å komme under og få ut kakestykkene. 

- Når jeg skal ta ut ostekakestykket, kommer jeg ikke under hele, som gjør at tuppen knekker, sier Kjelsaas. 

Skaftet er imidlertid langt og godt å holde i. 

I de fleste tilfellene slipper kakestykkene godt når de skal legges over på asjett, men sjokoladekakestykket etterlater en stor klump fra bunnen på kakespaden, som ikke skjer med konkurrentene. 
Denne kakespaden ender derfor med et terningskast fire. 

Ikea Dragon, 39 kroner 

- Denne har et merkelig tyngdepunkt. 
Det er akkurat som om den vil ut av hånden min, sier konditoren mens hun veier kakespaden i grepet sitt. 

Dette skaper en ubalanse, som påvirker opplevelsen av å dele opp alle kakene. 
Kakespaden fra Ikea fungerer best på sjokoladekaken sammenlignet med de andre kakene den får bryne seg på. 

Kjelsaas synes også at kakespaden burde vært spissere, selv om den gir helt greie kakestykker. 

- Den ligger ikke godt i hånden, men skjærer og løfter fint, oppsummerer hun, som betyr at den holder til terningskast fire. 

Clas Ohlson, 50 kroner 

«Oi, denne var veldig skarp!», er den umiddelbare reaksjonen til Kjelsaas når hun skjærer i marsipankaken med kakespaden fra Clas Ohlson. 

Men, hun synes håndtaket er litt spinkelt og vanskelig å navigere. 
Hun påpeker også at kakespaden vingler litt når hun skjærer gjennom sjokoladekaken. 

Det er, derimot, et pluss at skjærebladet er smalt og spisst, samt at kakestykkene slipper fint fra spaden når hun skal legge dem over på asjett. 

Marsipankakestykket blir litt maltraktert, synes konditoren. 
Denne kakespaden får et sterkt terningskast fire. 

Nille, 30 kroner 

Det er mye som skiller de to billigste kakespadene i testen. 
Der den fra TGR er nesten ubrukelig, er denne fra Nille en av testvinnerne. 

- Denne er god å holde i, skjærer godt gjennom alle kakene og løfter ut hele, fine kakestykker, oppsummerer konditor Kjelsaas. 

Eneste lille minus er at håntaket kunne vært litt bedre å holde i, men dette er bare flisespikkeri. 
Med andre ord, denne kakespaden gir deg valuta for pengene og mere til. 
Et soleklart terningskast seks. 

Rosendahl Grand Cru, 199 kroner (hos Jernia) 

Nå hopper vi en god del i pris sammenlignet med de andre kakespadene i testen. 
Denne fra Rosendahl er en av bestselgerne på markedet. 

I likhet med flere av kakespadene i testen, har ikke denne en knivside på skjærebladet, men spissen veier opp for dette og fører til at kakespaden klarer å bryte seg gjennom toppen av kakene. 

- Denne var veldig «smooth». 
God tyngde, men den er kanskje litt bred og lang, sier Kjelsaas. 

Hun synes den egner seg best til sjokoladekaker. 
Selv om den er litt vanskelig å løfte ut kakestykkene med, får den toppscore og terningskast seks. 

Hardangerbestikk Ramona, 319 kroner (hos Jernia) 

Så er vi ved siste kakespade i testen, som i tillegg er den dyreste. 
Hardangerbestikk har flere kakespademodeller, men Ramona-modellen er den som selger mest, ifølge Jernia. 

- Før jeg prøvde den, synes jeg håndtaket burde hatt mer vinkel oppover, men etter å ha testen den på alle kakene, synes jeg at håndtaket er mer enn godt nok, sier konditoren. 

Kjelsaas synes faktisk kakespaden er «utrolig god å holde i». 
Den har fordel med en knivside på skjærebladet i tillegg til spissen. 
Sammen fører dette til at kakespaden trenger seg godt gjennom alle typer kaker. 

Det blir også påpekt at kakestykkene slipper lett fra spaden når de legges over på asjett. 
Ut fra disse kommentarene, er det ikke overraskende at kakespaden får terningskast seks. 

Konditorens tips: 
Slik skjærer du et kakestykke 

Nå har du forhåpentligvis funnet ut hvilken kakespade du skal kjøpe, eller om den du allerede har holder mål. 

På 17. mai-festen kan det, imidlertid, oppstå andre problemer, for du er kanskje blant dem som får makspuls når du må starte med å skjære en kake. 
For hvor skal du begynne å skjære? 
Hvor stort skal stykket være? 
Hvordan løfter du det ut uten å søle? 

Ifølge konditor Kjelsaas er en av de vanligste feilene folk gjør når de skal dele opp kaker at de presser, ikke skjærer med kakespaden. 
Videre får du en steg-for-steg-guide til hvordan du deler ei kake. 

Steg 1: 
Gå inn til midten av kaken, sett spissen av kakespaden ned og la resten av skjærebladet følge med. 
Gjør forsiktige skjærebevegelser, ikke press spaden ned i kaken. 

Steg 2: 
Legg kakespaden flatt oppå kaken for å måle bredden du trenger under når du skal løfte ut stykket, og gjenta samme skjæreprosedyre som i forrige steg. 
Pass på å skjære helt gjennom. 

Steg 3: 
Press kakespaden forsiktig inn under stykket du har skåret det ut og løft det rett opp. 

Steg 4: 
Skrå kakespaden litt ned mot asjetten og gi stykket et lite dytt for å få det av spaden. 

Steg 5: Spis og nyt. 

Kos deg med kaken! 
