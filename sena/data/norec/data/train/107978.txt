The Thrills:«Let's Bottle Bohemia» 

(EMI) 

Ikke like oppløftende fra irske popsnekrere. 

Fjorårets «So Much For The City» med The Thrills var en real vitaminpille av et album som ivaretok den klassiske poparven på fremragende vis. 

Oppfølgeren «Let's Bottle Bohemia» er ikke like oppløftende. 
Dublin-bandet serverer heller ikke så mange sterke låter som ved forrige korsvei. 
Dette albumet er dessuten mer melankolsk, selv om det fortsatt handler om pop av det organiske, harmoniske og melodiøse slaget. 

Best er smårøffe og kontante «Tell Me Something I Don't Know», lettbente «Faded Beauty Queens» og den dvelende popballaden «Not For All The Love In The World» med sødmefylte strykere og et varmt lydbilde som kan forvandle selv kynikere til romantikere. 

ESPEN A. HANSEN 
