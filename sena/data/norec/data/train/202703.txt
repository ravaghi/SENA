Toshiba Satellite Z830-10W
På mange måter smartere enn sine ultrabook-konkurrenter, men holder det til en anbefaling fra oss? 

Satellite Z830 er den fjerde PC-en i Ultrabook-segmentet vi har på testbenken i år, og det blir også den siste PC-testen som blir publisert før nyttår. 
Felles for dem alle er at de er særs tynne og lette, leveres uten optisk drev, og hvis de følger oppskriften fra Intel skal de heller ikke leveres med harddisk, kun SSD. 

Etter testene av Apple Macbook Air, Asus UX31 og Acer S3, er turen nå kommet til Tosiba Satellite Z830. 
Her er en kjapp titt på de viktigste spesifikasjonene: 

Toshiba Satellite Z830 13,3" LED-baklyst LCD, 1366 x 768 piksler, blank overflate Intel Core i5-2467M ULV prosessor Intel HD Graphics 3000 integrert grafikk 4 GB RAM (Maks 6) 120 GB SSD 2 x USB 2.0-porter, 1 x USB 3.0-port HDMI- og VGA-utganger Ethernet-port (10/100/1000 Mbit) Trådløst nettverk (B/G/N) 
Webkamera (1,3 MP) 
Minnekortleser (SD(HC/XC) + MMC) Windows 7 Home Premium, 64 bit 31,6 x 22,7 x 1,59 cm 1091 gram 

Mer komplett 

Sammenligner vi Z830 med konkurrentene vi allerede har testet, skiller den seg positivt ut fra de fleste av dem på flere punkter: 

- Den er lettest 
- Den har full-størrelses HDMI, VGA og nettverkskontakter 
- De fleste tilkoblingene sitter i bakkant 
- Den har baklyst tastatur 

Spesielt dette med vekt er viktig for mange. 
Konkurrentene veier gjerne 250 til 300 gram mer enn Z830, og det merkes! 
Med sin vekt på bare litt over en kilo merkes den knapt i sekken. 

Å slippe overganger for å koble den til ekstern skjerm eller kablet nettverk, er også positivt. 
Og med tilkoblinger bak, slipper du kabler som stadig kommer i veien. 

At Toshiba også leverer maskinen med en liten og lett strømforsyning, og med topolet strømleding og stikkontakt, er også positivt. 
De fleste konkurrentene har jordet stikkontakt med tilhørende tykke kabler. 

Aluminium 

En så tynn PC må være godt oppstivet, og her har Toshiba brukt aluminium. 
Kun rundt skjermen er det brukt plast. 
Hele bunnplaten består av ett stykke metall, med åpning for luftinntak og to små hull i fronten for høyttalere. 
Hele bunnplaten må fjernes for å få tilgang til minne og SSD. 

Overflaten er matt, grå metall med svake horisontale striper. 
Fingeravtrykk vises ikke spesielt lett. 

Tastaturet er av typen "chicklet" med god avstand mellom tastene. 
Når det brukes tennes et baklys som gjør det enklere å bruke i mørke. 
Utformingen er fellesnordisk, slik vi er blitt vant til fra de fleste produsentene de siste årene. 
Det betyr at enkelte taster kan ha flere verdier, avhengig av språk. 

Det er helt greit å skrive på, og avgir lite støy. 
Også de to knappene som akkompagnerer pekeplaten, er støysvake. 
Det er ikke alltid tilfelle med PC-er fra Toshiba. 
Pekeplaten er multiberøringsfølsom, med to fingre kan du for eksempel forstørre og forminske nettsider og bilder. 

Vi setter et lite spørsmålstegn ved lokket, Det er svært tynt og mykt, forhåpentligvis blir det ikke noe problem - men vi har sett mer robuste løsninger på andre ultrabooks. 

De integrerte høyttalerne er ikke gode, men de er bedre enn på for eksempel Asus UX31. 
Bassen mangler i stor grad, men det skjærer ikke i ørene våre når vi har på lav bakgrunnsmusikk eller lytter til radio. 
Det er ingen selvsagt ting på så tynne maskiner med mye metall. 

Slik er den i bruk 

Det tar 19 sekunder å starte opp PC-en, og det er bare ett sekund tregere enn UX31 fra Asus - som også hadde en raskere prosessor. 
I begge tilfeller snakker vi om vesentlig raskere oppstart enn på de fleste maskiner som har harddisk. 

Men noe av det første vi merker oss er at kjølevifta er godt hørbar. 
Det høres nesten ut som den skraper borti metallet, og denne lyden kan være litt irriterende. 
Vi løfter opp, snur og vender på PC-en, og hører at lyden skifter karakter. 
Vi mistenker at maskinen ikke er like godt oppstivet som konkurrentene fra Acer, Asus og Apple, som riktig nok alle veier litt mer, men som ikke har dette problemet. 

Og i sedvanlig Toshiba-stil er maskinen utstyrt med mye programvare som kan oppleves som slitsom. 
Her får du varsler og påminnelser i øst og vest, og slett ikke alt er av den nødvendige typen. 
Her er dessverre Toshiba blant verstingene i klassen. 

Det merkes også når du starter Internet Explorer, som er "dynget ned" med verktøylinjer, snarveier og oppstartssider. 

Det er selvsagt mulig å avinstallere det du ikke har bruk for, enten manuelt fra Legg til/fjern programmer i Windows, eller ved å bruke et tredjepartsverktøy som PC Decrapifier. 
Det vil i mange tilfeller gi deg en helt annen PC-opplevelse i etterkant. 

Når det er sagt oppleves ikke PC-en som noen sinke, selv uten å gjøre denne jobben. 
Det er bra, for de fleste brukerne vil ikke ta seg bryet med å gjøre dette. 

Dette sier ytelsesmålingene 

Windows egen Opplevelsesindeks sier følgende om ytelsen, skalaen går fra 1.0 (svakest) til 7.9 (sterkest). 
I tabellen har vi sammenlignet med den hittil beste ultrabooken vi har testet, Asus UX31: 

Passmark Performance Test gir PC-en en totalscore på 1008. 
Hvis du lurer på hvor ULV-prosessoren plasserer seg i forhold til vanlige prosessorer, får du en indikasjon nå. 
I tabellen under har vi sammenlignet ytelsen med noen av de vanligste 2-kjerneprosessorene, samt i5-prosessoren som sitter i basisutgaven av MacBook Air. 
Alle tall er hentet fra Passmark Performance Test 7.0: 

SSD byr som regel på langt bedre lese- og skriveytelse enn harddisker, men SSD-en i denne Toshiba-maskinen imponerte ikke stort. 
Lesehastigheten ligger langt bak hva vi oppnådde med Asus-en, og skrivehastigheten er knapt høyere enn hybrid-disken som satt i Acer S3: 

Spesielt ved lesing og skriving av store datamengder blir dette merkbart, men under vanlig, lett bruk er det mindre sjanse for at forskjellene vil merkes. 

Hva så med batterilevetid? 
I diagrammet under har vi tatt med alle de tre siste ultrabookene vi har testet, med minimal belastning, og med kontinuerlig HD-videoavspilling i Windows Media Player. 
Vi understreker også at vi har målt batterilevetiden med standard oppsett fra produsenten, da vi antar at det er slik de aller fleste vil bruke maskinene: 

Toshiba plasserer seg omtrent i midten altså, med ca 7 timer uten belastning, og 4 timer med tung belastning. 
Du kan forvente en levetid på 5-6 timer med variert bruk, og det er ikke så verst. 

Konklusjon 

Det er mange ting å like ved Z830, ikke minst den svært lave vekten og tilkoblingsmulighetene - som faktisk ikke står særlig tilbake for PC-er i "full størrelse". 

Ytelsen er generelt bra, men SSD-ytelsen skuffet oss. 
Vi setter også et spørsmålstegn ved kjølevifta, som er mer høylydt enn på de to konkurrentene på Asus og Acer, og som forandrer karakter når vi løfter og vrir på PC-en. 

Når det er sagt - alle de tre maskinene har sine fordeler og ulemper, og samtlige bærer et visst preg av å være førstegenerasjons Ultrabooks, på hver sine måter. 
Vi holder uansett fortsatt en knapp på Asus UX31 som den beste så langt. 
Men allerede i januar kan vi vente oss flere utfordrere, og vi gleder oss til fortsettelsen. 

Merk: 
Z830 finnes også en versjon rettet mot bedriftsmarkedet. 
Denne bærer navnet Portégé Z830, har matt skjerm, fingeravleser, ekstra sikkerhetsprogramvare og leveres med Windows 7 Professional. 
Den kommer i butikkene på nyåret. 

Toshiba Satellite Z830-10W 
