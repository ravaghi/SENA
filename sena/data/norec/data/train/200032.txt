Transcend T.sonic 840
MP3-spiller med 4 GB kapasitet, radio, opptaker og videoavspiller til 700 kroner? 
Ja, det er faktisk sant. 

"Exceeding Your Expectations" står det på esken til T.sonic 840 fra Transcend. 
Og kanskje med rette. 
Det er kanskje ikke allverdens å forvente seg fra en MP3-spiller som selges for noen ganske få hundrelapper. 

Man kan begynne å lure på hvordan det er mulig å selge en spiller med så stor kapasitet for så lite. 
Mye av svaret finner du ved å se på hva Transcend egentlig driver med: minneproduksjon. 
De er faktisk blant de aller største på dette området. 

Kostnaden knyttet til minne er sentral i enhver MP3-spiller, og at Transcend drar nytte av sin øvrige produktlinje er naturlig og åpenbart. 
De fleste MP3-spillere med tilsvarende kapasitet fra andre produsenter koster som oftest tusen kroner eller mer. 

Men hva er T.sonic egentlig i stand til? 
Her følger de sentrale fakta: 

Multimediespiller med 1,8" skjerm og 2 eller 4 GB flashminne Musikkspiller (MP3, WMA, WMA-DRM og WAV) FM-radio med 20 forhåndsinnstillinger og radioopptaker Stemmeopptaker Bildefremviser (JPG, BMP) 
Videospiller (MTV-filer) Verdensur Kan brukes som minneplugg 30 timer musikkavspilling, 8 timer video Vekt: 
74 gram (86 gram med øreplugger) Mål 82 x 40.5 x 12.5 mm 

Betjeningsorganene er plassert på venstre og høyre side, ikke i fronten under skjermen - som er det mest vanlige. 
Med all den ledige plassen i fronten kunne jo Transcend utvidet skjermen noe og laget en ekte bredskjerm hvis de hadde ønsket det. 
Videoavspilling gjøres "liggende", men formatet er noe nærmere 4:3 enn 16:9. 

Svært enkelt å gjøre opptak 

Det er vippebryteren på høyre side som gjør mesteparten av jobben under navigeringen. 
Den kan vippes til venstre og høyre, og et lett trykk på den fungerer som "OK" eller "Enter". 
Et langt kort og et kort trykk kan utføre to forskjellige operasjoner, avhengig av hvor du befinner deg i menystrukturen. 
Det fungerer, men det er lett å trykke litt skjevt, og dermed skjer det gjerne ingenting. 
Her har vi sett mange langt mer elegante løsninger. 

I tillegg er det en Play/pause-knapp ved ved siden av. 

På motsatt side sitter en opptaksknapp, som brukes både når du skal ta opp fra radio og via mikrofonen. 
Det fungerer utmerket! 
Et litt langt trykk på den og opptaket starter. 
Det stoppes på samme måte. 

Under denne sitter volumknappen, med trykkfeltene + og -. 
Det enkleste er ofte det beste. 

Filbehandler 

Menystruktur og navigering er imidlertid ikke helt på 2007-nivå dessverre. 
Vi begynner å bli bortskjemte med spillere som byr på en rekke forskjellige innfallsvinkler til samlingene. 
I T.sonic derimot, er det helt vanlig filbehandling som gjelder, og enten du velger Music, Photo eller Video kommer du ofte til rotnivå i mappehierarkiet. 
Her må du med andre ord tenke gjennom filstrukturen på forhånd og lage deg et system som er lett å navigere i. 
Enkelte synes det er det beste, men for ukyndige kan dette være kronglete. 

Dette er faktisk et av de store ankepunktene mot denne spilleren, det burde definitivt vært mulig å sortere musikksamlingen basert på ID3-tagger i tillegg til mappe/filnavigering. 

Våre opplevelser 

Lydopptak i beste kvalitet er 128 Kpbs WAV-format. 
Helt greit til tale, og til FM-bruk er det også bra nok for de fleste formål. 

Ørepluggene er imidlertid litt i enkleste laget synes vi. 
De er av helstøpt plast, veier nesten ingenting og låter deretter. 
Med litt justering her og der på equalizeren kan du naturligvis forbedre lyden noe, men vi anbefaler absolutt å investere i nye plugger/klokker dersom lyden er viktig for deg. 

Bilde- og videokvaliteten avhenger naturligvis av skjermen, og på førstnevnte får T.sonic godkjent karakter 
 selv om skjermen godt kunne vært både større og hatt høyere oppløsning. 
Skjermen byr på god fargegjengivelse, kontrast og innsyn fra sidene (men ikke ovenfra). 

Problemet er imidlertid at store bildefiler tegnes svært langsomt, så skal du bruke denne spilleren til å vise bildene du har tatt med ditt nye kamera, kommer du ikke unna å krympe bildene kraftig først (helst til under én megapiksel), for eksempel ved hjelp av Photofiltre. 

Svak på video 

Videofilene må først konverteres til et proprietært format ved hjelp av medfølgende programvare før de overføres til spilleren. 

Vi konverterte en 84-minutters film og ble først svært imponert over hastigheten 
 vel og merke til 50% var unnagjort. 
Det var gjort på ca 1 minutt. 
Deretter gikk det som i sirup i forhold, men 20 minutter totalt er ikke så verst likevel, sammenlignet med mange andre konverteringsprogrammer vi har prøvd. 
PCen som gjorde jobben er en AMD X2 3800+ med 2 GB RAM. 

Kompresjonsraten er imedlertid alt for lav, 442 MB for halvannen time i 176 x 220 piksler, uten mulighet for å justere kompresjonen, er dårlig. 
Når vi legger til at kompresjonsforstyrrelser som blokking og hakking (dette kan ikke være mer enn 12-15 bilder pr sekund), blir vi ikke imponert. 

Det følger forresten med et annet program, T.sonic utility, som blant annet lar deg sette av et visst minneområde på spilleren til private data. 
Innholdet kan her passordbeskyttes. 
Smart for alle som tenker å bruke spilleren som kombinert multimediedings og minneplugg. 

Treg overføring 

Overføring av filer til enheten skjer via vanlig dra&slipp; i Utforsker. 
I Mac og Linux kan du bruke tilsvarende metode. 
Overføringshastigheten er imidlertid et ankepunkt, vi målte rundt halvannen MB pr sekund på MP3-filer (4-5 MB pr fil) og rundt to MB pr sekund på større filmfiler. 
Det er nesten USB 1.1-hastighet det. 
Ha det i mente hvis du ønsker å fylle spilleren fra null til full. 
Det vil nemlig ta tid. 

Radiodelen fungerer helt greit, det er ikke blant de sterkeste vi har prøvd, men heller ikke blant de svakeste. 
Vi opplevde imidlertid at spilleren låste seg totalt ved to anledninger under søk, og det er ikke bra. 
Vi var da nødt å bruke en kulepenn for å trykke inn 
reset-knappen på siden for å låse den opp igjen. 

Konklusjon 

Dette er en billig spiller. 
Den har derimot ikke så mange av svakhetene som vi ofte ser på de billigste spillerne, som dårlig batterilevetid, elendig skjerm og byggekvalitet. 
På alle disse punktene får nemlig t.sonic 84 absolutt godkjent karakter. 
Stemme- og radioopptak gjøres svært enkelt, og vil være de positive egenskapene vi vil huske best. 

Betjeningsmessig har den litt å gå på i forhold til de beste (med unntak av opptaksknappen), og lyden i de medfølgende øretelefonene imponerer ikke. 
Når vi legger til middelmådig videokvalitet, ulidelig treg opptegning av store bildefiler, ingen ID3-navigering i MP3-samling og at filoverføringen er temmelig treg, blir dette ikke mer et gjennomsnittsprodukt. 
Men billig er den! 

Vi vipper mellom en sterk treer og en svak firer på terningen, og ender til slutt på førstnevnte. 

Takk til Multicom for utlån av spilleren! 
