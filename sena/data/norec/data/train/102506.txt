Film:Kos og hygge 

Det er et godt og hjertevarmt univers som omgir duoen Karsten & Petra, sjarmerende og lekent spilt av Nora og Elias. 

Basert på Bringsværd og Holts underfundige, fargerike og muntert pedagogiske bøker, har filmen bevart den fantasieggende og lune nerven; helt på små barns premisser. 

Dette er altså noe så sjeldent som en norsk barnefilm for de aller yngste. 
Universet er velkjent gjennom en rekke bøker. 
Transformeringen til det store filmlerretet er ganske vellykket fordi filmen er tro mot fortellingenes essens; det trofaste og bunnsolide vennskapet mellom Karsten og Petra. 
Deres fargerike fantasiverden får fint spillerom, det samme gjelder kommunikasjonen med kosedyrene 
- Frøken Kanin og Løveungen. 

Det som skurrer noe, sett gjennom voksen-briller, er en del av situasjonene der de voksnes situasjon forklares med litt keitete tydelighet. 
Det som funker greit som noen linjer i en bok, kan fort få et påtatt kunstig preg i en film. 

Filmen innbyr til fargerik hygge krydret med innlagte farer. 
Et forsvunnet kosedyr kan for eksempel utløse dyp hjertesorg hos en femåring. 
En barnehage er også et sted der sjalusi mellom små mennesker kan få grobunn. 

Ellers råder idyllen i denne fargesprakende og koselige tilværelsen som garantert vil trekke mange barn til kinoene. 
BORGHILD MAALAND 
