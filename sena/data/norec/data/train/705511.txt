Sløtface:Punka pop fra Stavanger i verdensklasse 

Ingen store overraskelser på debutalbumet, men det trengs ikke. 

Sløtface: 
"Try not to freak out" (Propeller) 

Sløtface sparer ikke på kruttet, men fyrer løs med "Magazine". 
Det er er noe nær den perfekte poppønklåt, med det som skal til av temposkifter, tøff tekst og ooo-koring. 
To minutter og 38 sekunder med pur godlyd. 

Etter denne føles "Galaxies" nesten tam ved første møte, men den vokser seg sterkere og sterkere. 

"Pitted" er bandet i toppform. 
"Sun bleached" er også fin, selv om du vet hva som vil skje et halvt minutt etter den nakne åpningen. 
33 sekunder for å være nøyaktig, og så kommer bandet inn som et takras. 

"Pools" er streitere, men beveger seg langs samme spor. 
"Night guilt" gir oss snakkesang i åpningen. 
Shea er en suveren frontfigur, og gitarist Tor-Arne Vikingstad, bassist Lasse Lokøy og trommis Halvard Skeie Wiencke sørger for at bandet får den rå eggen som må til. 
Bassen er tøff som bare det, gitaren er herlig kreativ og trommene er bunnsolide. 

Sløtface er fire unge mennesker med ambisjoner om å erobre verden. 
Det er Stavanger-bandet også i ferd med, og etter Australia står nå Europa for tur igjen. 
"Try" må være en deilig låt å spille hvis sola skinner på store scener, på samme måte som den vil fungere i liten klubb sent på kvelden. 

"Nancy Drew" er gode, gamle Frøken Detektiv, her en kvinnelig superhelt som "knuser indieverdens gutteklubb og patriarkatet med samme knyttneveslag", for å sitere Shea da singlen kom ut. 
Befriende i forhold til angsten som preger platen. 

"Slumber" åpner som en søvnig duett, og denne gang tar de seg god tid til å bygge opp låten. 
Med fem og et halvt minutt er det den desidert lengste her. 
Sløtface behersker denne typen sanger også, noe som lover godt for bandets levetid. 

"It's coming to a point" er introen til avslutningen "Backyard adventures", som er av det friske slaget. 

Et album med pønka pop i verdensklasse. 

Beste spor: 
"Magazine", "Galaxies", "Pitted", "Slumber", "Backyard adventures". 
