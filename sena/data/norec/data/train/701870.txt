Helt ultimate avengere
Her har vi også en film for stenhårde sci-fi-barn med dvd-vulkaniserte nerver. 

Captain America dør egentlig i kampen mot nazi-Tysklands mullah-mektige mustasjemonster, men mange år etterpå finner amerikanere ham inne i isen, og så vekkes han til live og blir med i en superheltstyrke som skal ta seg av ondsinna innvandrere fra verdensrommet. 
Hulken, Captain America, The Wasp, Iron Man, Pym og endatil Thor med hammeren hyres til heltemodig kamp mot chitaurene, som har klart å true den frie verden uten å krype over grensen fra Mexico. 

«Ultimate avengers» er en fargerik og frisk action-animasjon. 
Chitauriene opptrer kompromissløst som nord-koreanere. 
Utlendingene vinner første omgang, og de vinner annen omgang også, men i etnosentrisk forsvarlig barnekunst som romkrig og ishockey finnes det også en tredje omgang, og der dukker faktisk Hulken opp etter at Banner i lengre tid har sutra rundt på laboratoriet sitt, normalisert av ADHD-medisiner. 
Da går det rette veien. 

Kos dere med tegningene, som er gammeldagse uten å bli plagsomme. 
