The Carters:Bedre på politikk enn parterapi 

Musikalsk bunnsolid, men må Jay og Bey alltid ta parterapien ut på plate? 

Bråslipp av album er blitt en vane fra Beyoncé, helt fra hennes selvtitulerte femtealbum i 2013. 
Suksessen ble gjentatt med Lemonade i 2016, og lørdag kveld kom plutselig Everything Is Love med ektemann Jay-Z. 

Opplagt fordi paret er ute på sin felles europaturné, men sannsynligvis også fordi Youtube Music nå rulles ut verden over. 
For Jay og Bey er ikke bare musikk. 
De er også business, og albumet var eksklusivt i to døgn på strømmetjenesten de eier, Tidal. 

I kampen for å overleve mot Spotify, Apple og Youtube, er Beyoncé det beste kortet Tidal har. 
Etter Dagens Næringslivs (DN) avsløring om at strømmetallene til Beyoncé og Kanye West skal ha vært manipulert, blir det gøy å se på lyttertallene for Everything Is Love om noen uker. 

Klamme kjærlighetslåter 

Inntil videre får vi lytte til paret snakke, rappe og synge om seg selv og sitt tidvis skrantende ekteskap. 
Det later til å være på stell igjen, for å si det mildt, for her er det mye lykke, glede og kos. 

Pluss mye skryt over egen rikdom og klaging på alle som er ute etter dem, så klart. 
Kommentarfelt, «fake news», «fake friends» og ikke minst nevnte DN, som får sin tekstlinje. 
Det hører med, men er nok ikke det viktigste her. 
Det er parterapien. 

«Let's make love in the summertime, yeah, on the sands, beach sands, make plans, to be in each other's arms», synger paret med felles forståelse om fremtiden i åpningslåten «Summer», og det føles akkurat så klamt som det høres ut. 

Paret som en gang var «Crazy in Love» er nå «happy in love», som det heter i enden av dette korte albumets like klamme avslutningslåt, «Lovehappy»: 
«We came, and we saw, and we conquered it all, we came, and we conquered, now we're happy in love». 

Brudd gir bedre kunst 

Selv om man er glad for at ting har ordnet seg for paret, blir det ikke akkurat stor musikklyrikk ut av det. 
Det er noe med at brudd, utroskap og krangling ofte blir bedre kunst enn pur lykke. 
Vondt, men sånn er det. 

Parterapien var også til stede på Beyoncés Lemonade, i angrepene på ektemannen. 
Samtidig gjorde hun opplevelsen til en mer allmenn politisk sak gjennom feminisme og kampanjen Black Lives Matter, og dermed ble det hele ble mye mer spennende. 

Jay-Zs svar til kona, albumet 4:44 i fjor, rommet også mye terapi og selvransakelse. 
Men frykten for hva han kunne ha stelt i stand for sine barn gjennom utroskapen med denne «Becky with the good hair», ga en tilleggseffekt som mangler på Everything Is Love. 

Lykken her er så overtydelig at man nesten kan lure på om det virkelig er ekte? 
Alt er nå så bra, liksom? 

Med video skutt på Louvre 

Mellom albumets terapeutiske start, slutt og «ain't no way to stop this love» i låten «713» (områdekoden for Beyoncés hjemby Houston), finner man et musikalsk bunnsolid album. 
Et som heller mer mot Jay-Zs mørke hiphop ispedd litt soul enn mot Beyoncés R&B og pop. 
De to store høydepunktene er «Black Effect» og «Apeshit». 

I førstnevnte synger paret «get your hands up high like a false arrest, let me see ’em up high, this is not a test», og kommenterer dermed den afroamerikanske politikkens minefelt igjen. 
Den andre handler om parets suksess, med et nikk til den pågående turneen: 
«I can't believe 
we made it, have you ever seen the crowd goin' apeshit?» 

Poenget understrekes med en video som allerede har fått symbolikk-skribentene i full vigør. 
Den er spilt inn med egne dansere blant bilder og annen kjent kunst i et avstengt Musée du Louvre i Paris. 
Og symbolikken? 

Ja, å vise rikdom og kjærlighet i romantikkens by – men mest av alt et bevis for at et par med afroamerikansk bakgrunn kan ta over et museum fylt av elitens for det meste hvite kunst. 

Det oser politikk. 
Om kjærligheten nå holder, får vi håpe på mer sånt herfra. 
