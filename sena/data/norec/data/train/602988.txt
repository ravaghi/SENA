Om å leve i en evig skvis
Hun beskriver hvordan det er å vokse opp i Norge, og føle seg annerledes. 

Sumaya er norsk-somalisk, og kom fra Somalia til Norge og Bodø som sjuåring. 
I Norge føler hun som barn at hun blir behandlet som alle andre. 
Hun passer inn, og dagene er uten bekymring. 
Så skjedde sjokket, 22. juli 2011. 
Det skulle snu opp ned på hennes eget syn på seg selv, tanker om hvor hun egentlig hører til og hvordan andre ser på henne. 

Hun beskriver hvor redd hun var for at det var en muslimsk gjerningsmann, og hvordan dette ville påvirke hennes liv. 
Så skriver hun om den dårlige samvittigheten etterpå, når hun innser at hun tenkte på seg selv oppi dette. 

Fra å være et barn, blir hun seinere en stemme i samfunnsdebatten. 
Hun beskriver hva det har kostet å snakke muslimske kvinners sak. 
I dag, som 21-åring, sover hun med voldsalarm, og hun har angst. 

Sumaya Jirde Ali skriver personlig, og har uten tvil en viktig stemme. 
Men, tankene hennes er ikke originale, det er ikke noe nytt hun kommer med her. 
Det er likevel et vitnesbyrd fra et menneske som lever med to kulturer, og hvilke utfordringer det gir for en tenåring. 
Hun beskriver godt hvordan selvbildet hennes endrer seg idet hun innser at andre ser på henne på en annen måte, som en trussel, som nordmenn som vil at hun skal reise «tilbake til dit hun kom fra», som mener hun ikke passer inn, og som ser på henne og familien som et problem. 
Samtidig beskriver hun spørsmålene hun får fra andre nordmenn, som spør: 
«Hvorfor føler du ikke at du passer inn?» 
Det blir en viktig og sterk kontrast. 

Og, som hun skriver, står hun midt mellom barken og veden: 
«Ingen sa at eg kunne vere både somalisk og norsk. 
Ingen introduserte meg for ord som norsk-somalier. 
Eg følte eg måtte velje mellom desse to identitetane og kulturane». 

Her tror jeg hun treffer noe mange tenåringer i lignende situasjon føler på - å streve med å føle at de hører til i et fellesskap. 
For skal man holde fast på morsmålet, kulturen og livsstilen fra hjemlandet, eller glemme alt det og heller gå kledd som sine norske venninner? 

Denne boka er en av tre bidrag til Det Norske Samlagets nye serie «Norsk røyndom», der inviterte forfattere skriver om den norske samtida. 
