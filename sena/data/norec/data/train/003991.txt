Abraham Lincoln:Vampire Hunter 

Vill vampyraction med USAs 16. president! 

Bare en gærning kan lage en film som Abraham Lincoln: 
Vampire Hunter. 

Regissør Timur Bekmambetov har vist tidligere at hodet hans er skrudd på litt annerledes, og gir oss ytterligere bevis på det her. 
Heldigvis! 

Dette er en spektakulær og overdådig effektfest, der subtilt fintføleri må finne seg i å bli trampet ned av vill vampyraction med mye digitalt blod. 

Et mesterverk er det kanskje ikke, men Bekmambetov gjør sitt beste for å underholde! 

Tørster etter hevn 

Dette er en historisk unøyaktig skildring av USAs 16. president, diktet opp av forfatter Seth Grahame-Smith. 

Filmen forteller hvordan Abe som gutt mister moren i et vampyrangrep. 
Som ung mann (Benjamin Walker) tørster han etter hevn, og får hjelp av Henry Sturgess (Dominic Cooper) til å bli vampyrjeger. 

Samtidig vekkes hans politiske engasjement, og som president skal hans to verdener kollidere, midt under den amerikanske borgerkrigen. 

Stort og uoversiktlig 

Jeg synes vampyrer kler 1800-tallet, noe vi har sett før, både i Dracula, True Blood og En vampyrs bekjennelser. 

De passer inn i et stort og uoversiktlig samfunn, der de har alle muligheter til å gjemme seg vekk og bedrive sin bokstavelig talt lysskye virksomhet. 

Dette bakteppets gamle preg står i sterk kontrast til filmens hypermoderne fortellerteknikker, men det fungerer som et moderne eventyr, tuftet på gamle elementer. 

Lekende filmspråk 

Timur Bekmambetov er ikke fremmed for vampyraction. 
Hjemme i Russland lagde han de overdådige filmene Night Watch og Day Watch før han eksporterte seg til Hollywood. 

Han fortsetter i samme spor her, og benytter seg av et lekende filmspråk med gravitasjonsfornektende stunts og store mengder digitalt blod. 

Han er kanskje ingen subtil filmskaper, han slår som en hammer, men er i det minste sjelden kjedelig! 

Morsomt tull 

Benjamin Walker imponerer meg i hovedrollen. 

Det kunne fort ha blitt parodisk å spille Abraham Lincoln som vampyrjeger, men sympatiske Walker (for øvrig Meryl Streeps svigersønn) gjennomfører rollen med verdighet, og har kvaliteter som i blant minner om en yngre Liam Neeson. 
Og han spilte faktisk en ung versjon av Neesons hovedrolle i Kinsey. 

Men tro nå ikke at jeg kaller dette en verdig film. 
Dette er tull fra start til slutt. 
Men Abraham Lincoln: 
Vampire Hunter er morsomt tull, og slett ikke det verste å kaste bort et par sommertimer på. 

Filmen har premiere 4. juli! 
