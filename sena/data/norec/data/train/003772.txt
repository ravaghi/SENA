The Eagle
En tullete, men stilig romerhistorie! 

Romerne er igjen filmhelter. 
The Eagle er en tullete, men stilig actionhistorie om to fiender som må stå sammen for å utføre et farlig redningsoppdrag. 

Jeg liker skildringen av en fordums verden med tåkefullt og mystisk landskap. 

Jeg er ikke så gæren etter hovedrolleinnehaveren og de bleike voldsscenene, men ble likevel godt underholdt! 

Et forsvunnet emblem 

Den romerske offiseren Marcus Aquila (Channing Tatum) ankommer det okkuperte Britannia i år 140 etter Kristus. 

Han vil finne et viktig emblem, en gylden ørn, som forsvant i det nordlige området sammen med farens legion mange år tidligere. 

Sammen med den britiske slaven Esca (Jamie Bell) begir han seg ut i ukjent og fiendtlig landskap for å gjenopprette familiens og Romas ære. 

Rollene snur 

Å kombinere to figurer som ikke kan utstå hverandre, men som tvinges til å jobbe sammen mot et felles mål, er et velkjent filmgrep. 

Det fungerer fint også her, for det er lenge vanskelig å vite hvorvidt Escas motiver er ekte eller ikke. 

På ett tidspunkt snur også rollene, uten at det er åpenbart hva dette betyr. 
Jeg liker at filmen lar meg gjette. 

Briljante bilder 

Jeg liker også filmens utseende svært godt. 
Fotografen Anthony Dod Mantle har festet det nordlige Brittanias ville og ugjestmilde høylandsnatur til film i briljant cinemascope. 

Islendingen Atli Örvarsson har komponert musikk som underbygger den mørke tematikken og understreker fareelementet som hele tiden er tilstede i historien. 

For amerikansk hovedrolle 

Regissør Kevin Macdonald har gjort mye bra i denne filmen, og driver handlingen fremover uten nevneverdige dødpunkter. 

Men han kunne kanskje valgt en mer passende skuespiller i hovedrollen? 
Channing Tatum er kjekk, og gjør en fin jobb, men jeg oppfatter ham som litt for amerikansk i rollen som romeren Marcus Aquila. 

Jamie Bell er derimot en akkurat passende makker som slaven. 

Bleike voldsscener 

The Eagle er en underholdende film, med mye å like. 
Jeg trekker for bleike voldsscener, som er forvirrende klippet. 

Man rekker ikke registrere det som skjer, og mistenker at klipper Justine Wright forsøker å dekke over at ingen av skuespillerne egentlig kan svinge sverdet skikkelig. 

Ikke helt toppklasse 

Vi har sett flere lignende filmer de siste årene. 

Den perfekte filmen ville vært skuespillerne fra Valhalla Rising, voldsuttrykket fra Centurion og historien fra The Eagle. 

Hver for seg har de noe som er bra, men mangler noe for å hevde seg helt i toppen av skalaen 
