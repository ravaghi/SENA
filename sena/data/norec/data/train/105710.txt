Jason Castro:«Jason Castro» 

(Atlantic / Warner) 

Hæ? 
Enda en Hallelujah-cover? 

23-åringen fra Texas innførte «Hallelujah» og dreads i American Idol, og selvsagt er begge deler med her. 
Debuten er programmessig Disney-glatt, fullstappet med dydig holde-i-hånden-«rock», ørlite mer liksom-edgy enn man er vant til fra amerikanske idoler, og omtrent på samme trinn som de norske. 
Perfekt for feelgoodserier på TV 2 og Adam Sandler-filmer. 
Totalen er likevel så smågodtklissen at selv den skamløse note-for-note coveren av Israel Kamakawiwo'oles «Over The Rainbow»-ukulele virker forfriskende. 
Sjarmøren satser på at både mor og datter skal like ham, og det gjør han jo rett i. 
Men NÅ er det nok «Hallelujah». 

BESTE LÅT: 
«Let´s Just Fall In Love Again» 

TOR MARTIN BØE 
