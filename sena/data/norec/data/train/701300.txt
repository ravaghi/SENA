Ja!Den beste Iron Man-filmen! 

Joda, Ben Kingsley er hyggelig som diplomatisk utforma Djengis Laden, og Gwyneth Paltrow skinner sekretøyselig i en kjole som Mette-Marit ikke ville fått plass i samtidig. 
Men først og fremst imponerer regi-veteranen Shane Black med heftig framdrifts-action nesten uten tomsnakk og med en ødeleggelsestetthet uten kompromisser. 

Sci fi action 

Iron man 3 

USA. 
2013. 
2 timer, 10 minutter. 
11 år. 
Regi: 
Shane Black. 

Med: Robert Downey jr., Gwyneth Paltrow, Guy Pearce, Ben Kingsley, Paul Bettany, Don Cheadle. 

Nå gjør de endelig det rette: 
Skal du bygge en pyramide, trenger du en ferkings faraoh. 
Først ble Walter Hill hyra inn for å lage Stallone-action, så får «Dødelig våpen»-forfatteren Shane Black den nye «Iron man»-filmen. 
Det begynner å lukte voksen mann her, det begynner å se ut som film. 

«Iron man 3» har en perfekt skurk, en uimotståelig genre-spøk og den har Gwyneth Paltrow som stadig vekk uimotståelig romantikk-partner i en film som drønner der hvor drønn virkelig gjør en forskjell — og som leker seg med småfolk, Peter Sellers-humor og snøkanta utkantsjarm innimellom. 

Teknisk sett briljerer Blacks film med å rasere en blanding av villa og teknologidynge så du kan kjenne lukta av sementstøv og desperasjon. 
Dessuten stiller den etter to timer på beina en vakker og spinngalen mekano-ballett før jernvare på størrelse med drømmen om Rosenberg krenger seg til grunne i ildhelvete og hva det nå var alt sammen. 
Den visuelle Clas Ohlson-pornoen er på plass. 
Vi som elsker synet av religiøse pixelsmell, vi har det fint her. 
Dessuten har «Iron man 3» den beste og mest versatile handlingen av dem alle. 

Det er egentlig en skam å pakke en karismatisk skuespiller som Robert Downey jr. inn i verneutstyr. 
Derfor er han ute i bare huden og skjorta i store deler av filmen. 
Data-vaktmesteren Jarvis har trøbbel, og den nesten psykotisk kortfatta rikingen må klare seg med arrogant replikk-kunst og oppskaka mimikk. 

Skurken spilles av Guy Pearce. 
Han starter som ung hippie-souvenir i 1999, men da han vender tilbake til Tony Starks revir i vår korpieklone-tid, er han sjaina opp med hårvoks og finklær så han likner en av TV2 Nyhetenes økonomi-kommentatorer, bortsett fra at han er eldre enn 19 år. 

Skurken The Mandarin spilles av Ben Kingsley, som er en slags Djengis Laden og truer hele verden med bombing og terrorisme. 
Kingsley er stor. 
Noen slapp løs Kingsley, og han gjør det han skal med dreven spilleglede.Gwyneth starter filmen i stressa bitch-white kjole med bh under, og den er antakelig ikke fra Hennes & Mauritz. 
Uten å røpe noe kan jeg antyde at hun forvandles til virkelig Hot Chili Pepper, og hvis noen scener skulle føre til at du reiste deg slik idol-dommere gjør, så skjer det i hvert fall da Paltrow tar den helt ut. 

Før det: 
Mennesker med lite attraktiv ansiktsrødme viser seg å være underlige bombogrammer. 
Og ikke bare det. 
De bemanner kampmygg i morgensola og bomber Starks hus og holdning. 
Jernmannen sjøl gjennomgår en slags Batman-parodi som livsfase, for han får angstanfall og lider av hold-rundt-meg-panikk. 
Og så havner han altså på landet der han blir kamerat med en kul guttunge som minner meg litt om han i «The last action hero». 
Det skulle blitt ille, men det er OK. 

Siden Shane Black har laga filmen skjer alt ved juletider, og han kan virkelig lage en hard pakke med mjuk slutt. 

Jeg så filmen i den nye sal 10 der lyden er så alt-omfattende at det blir som å sitte midt i magen til en salmonella-pasient. 
Men stol på meg. 
Det vil dere. 
Det vil dere helt sikkert. 

Følg meg på Twitter: 
@arilabra 
