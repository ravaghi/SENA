Fem retter feelgood
Meget sjarmerende og velsmakende om kunsten å lage mat. 

HANDLER OM: 
Julie runder 30, uten at hun har fått til alt for mye i livet. 
Hun har en drøm om å bli forfatter. 
Men foreløpig er det blitt til en halv, oppgitt roman. 
Men hun er glad i å lage mat: 
Hva med et bloggprosjekt; å lage de 524 oppskriftene i kokeboken «Å mestre den franske kokekunst» av «USAs Ingrid Espelid Hovig», Julia Child? 
Julie gir seg selv ett år, 365 dager, mens hun blogget om sin mat og sitt liv. 

Både Julie og Julias liv er, som man sier, fra virkeligheten. 

DOM: 
Dette er en meget sjarmerende film! 
Meryl Streep er så strålende som bare Meryl Streep kan være, som den lange, klossete og absolutt bedårende frankofile, amerikanske «hjemmelaget-mat-profeten». 

Mye mer smålåten, men enda mer inntagende er faktisk Amy Adams som Julie, den moderne, småfrustrerte bloggeren. 
Hun er helt og fullt til å identifisere seg med! 

Så dette blir spennende og velopplagt og energisk og, i perioder, uimotståelig feelgood, fra forrett til dessert. 

Med et par små skjønnhetsfeil: 
Mennene i filmen forblir noen uspennende noksagter. 
Og, ærlig talt: 
Skulle man ikke blitt enda mer sulten underveis; de virkelige go`bitene ser man ikke helt - enn si: kjenner duften av. 

Men ellers? 
Bon appétit! 
