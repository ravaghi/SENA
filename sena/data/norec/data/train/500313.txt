Kalkulert søtsuppe
Nok en romantisk flettverksfilm som ikke når forbildet til anklene. 

Husker du Michelle Pfeiffer fra filmer som for eksempel «Frankie and Johnny», «Farlige forbindelser» eller «The Fabulous Baker Boys»? 
Styr i så fall unna «New Year’s Eve». 
Tro heller ikke at filmen er en amerikansk versjon av «Love Actually». 
Det er den ikke. 

Fjorårets «Valentine’s Day» viste hvor inderlig regissør Garry Marshall og manusforfatter Katherine Fugate ønsket å lage akkurat det: et motstykke til det eiegode, britiske forbildet. 
De mislyktes. 

Nå har Marshall og Fugates flyttet konseptet til nyttårsaften i New York. 
Filmen er like stjernespekket som den forrige. 
Folk som Zac Efron, Robert De Niro, Halle Berry, Hilary Swank og James Belushi står på rollelisten. 
Uten at det hjelper. 

Også denne gangen strever et knippe mennesker med livet som sådan og kjærligheten især. 
Vi skjønner fort at noen veier skal krysses, men Marshall og Fugate lurer oss litt akkurat der. 
Det skal de ha. 
Uten at det redder filmen fra å være bunnløst middelmådig. 

Nå er strengt tatt ikke middelmådigheten det største problemet her. 
Det største problemet er filmens totale fravær av hjerte og varme, sjarm og sjel. 
Her vrimler av folk, men knapt noen av dem oppleves levende og ekte. 
De er kalkulerte typekonstruksjoner, tenkt frem på idémøter, utformet som dramaturgiske nødtørftigheter for å skape variasjon og motsetninger, utstudert romantikk, lettbent komikk og søte; les «søte» situasjoner. 
Alt er gjennomgripende grunt og overflatisk. 

Mest påfallende i så måte er Pfeiffers Ingrid; en anspent og desillusjonert middelaldrende kvinne som opplever at livet er i ferd med å løpe fra henne. 
Det vil si; manus insisterer på at så er tilfelle, så Marshall instruerer Pfeiffer i å spille henne ut med stivt kroppsspråk og skulende, fiendtlig blikk. 
Å se en fin skuespiller som Pfeiffer i en så utvendig, karikert rolle er bare trist. 

Ashton Kutcher – som fortsatt er med, men i ny rolle – fikk Razzieprisen for sin innsats i «Valentine’s Day». 
Det gjorde også Jessica Alba. 
Prisen er en slags Oscar for verste skuespillerinnsats, og jeg frykter at Pfeiffer blir blant årets nominerte. 

Er du enig med vår anmelder? 
Si din mening i feltet under. 
