Bon Jovi:«100,000,000 Bon Jovi Fans Can't Be Wrong 
- The Pr 

(Island/Universal) 

Han ble puddelmetalens mest kjente ansikt, men Jon Bon Jovi er fra New Jersey og har alltid hatt en hemmelig drøm i hodet om å henge på The Stone Pony i Asbury Park med Bruce, Little Steven og Southside Johnny - de kule gutta i USAs minst kule stat. 

Altså samler Jon og bandet hans nå hele 50 uutgitte og vanskelig tilgjengelige sanger i en firedobbel CD-boks (også inkludert en DVD) - akkurat slik Springsteen gjorde med sin «Tracks» (1998). 

Like stor rockhistorisk betyding som Bruce-boksen, har selvfølgelig «100,000,000 Bon Jovi Fans Can't Be Wrong» ikke. 
Det skal likevel ikke stikkes under en stol at etterlatenskapene deres holder relativt høy standard. 
Du blir fort fortrolig med de hyppigst benyttede triksene deres gjennom 50 sanger, det er så, men heller ikke «The Boss» finner opp rock-kruttet hver gang han går inn i et studio, for å si det mildt. 
Bon Jovi lager refrengorientert poprock om nattlige kjøreturer på rastløs jakt etter en mytisk, tapt ungdomstid. 
Akkurat som far sjøl pleide å gjøre, altså. 
I motsetning til ham, har Bon Jovi imidlertid aldri falt for fristelsen å bli voksen. 
Både en styrke og en svakhet, kan man kanskje si. 

MORTEN STÅLE NILSEN 
