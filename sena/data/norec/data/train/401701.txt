Marit Voldsæter på Latter:En varm vind fra vest 

Marit Voldsæter er en varm, vittig og kunnskapsrik lærervikar i en genistrek av et showkonsept. 
Men «Null i biologi» kunne tjent på litt bedre vitser. 

«Velkommen Marit. 
Ring hvis det er noe :-) Bente» står det på den hvite tavlen i klasserommet. 
Marit Voldsæter har med andre ord fått jobb som lærervikar, ettersom komikerkarrieren har nådd et brutalt stoppunkt. 

Hele showet Null i biologi er basert på dette premisset. 
Vi følger Voldsæter gjennom en skoledag med biologi, heimkunnskap, samfunnsfag, KRLE og gym. 

Likevel er det på ingen måte en parodi av lærere, og det er nettopp her showets lille genistrek ligger. 
Istedenfor å være en slags «vi-har-alle-hatt-den-læreren» -kavalkade, lykkes Voldsæter og regissørene (Erik Ulfsby og Karina Aase) med å fortelle noe om å være et moderne menneske i dag. 
Det er ikke uten grunn at dette showet har gått for 96 fulle hus på Ole Bull Scene i Bergen. 

En moderne narr 

Marit Voldsæter spiller en rolle, men er der også som seg selv: 
52 år, i sin verste overgangsalder og en munter representant for arten Homo sapiens. 

Ett grep i denne Voldsæter-karakteren er nettopp denne selvtilliten, selv når både skoletimen og livet for øvrig går ad undas. 
Med komisk og fysisk timing klovner hun seg gjennom timene, men alltid med en slags overbærende tristhet: 
Livet ble ikke helt som hun hadde planlagt. 

Slik sett er Voldsæter en moderne narr. 
Hun er nede på rangstigen, og har dermed en tillatelse til å tulle med hvem hun vil. 

Stjerne som lærervikar 

Komikeren starter skoledagen med å gå gjennom egen CV. 
Allerede her er hun inne på noe veldig morsomt. 
Voldsæter ser på det som en selvfølge at elevene vil behandle henne med ærefrykt, og trekker frem en fordums TV-karriere med Fangene på fortet og Taxi, taxi. 

Det er en sårhet i dette, både fordi Taxi, taxi ble starten på slutten for Kvinner på randen – og fordi det faktisk er litt realistisk. 
Lærervikar er jo, dessverre, en av de enkleste jobbene du kan få mens du venter på noe annet. 

Dette er en himmel av samfunnskritikk over Null i biologi. 

Mye moro, litt gammeldags 

Noen ganger er det pinlighetshumor, andre ganger politisk satire over Human-Etisk Forbund eller KRLE. 
Plutselig litt slapstick med komfyrer som eksploderer, og så litt teaterplot med mamma som ringer. 

Det funker som en helhet, men Null i biologi er dessverre ingen tirade av latterkuler. 
Noen poenger dras for langt ut, mens andre vitser er fra en helt annen tid. 

Voldsæter tuller med skjeve øyne på asiater og dyslektikere som ikke klarer å stave eget forbund riktig. 
Morsomt i 2018? 
Tror ikke det. 
Avslutningens showsanghyllest er også mer en sjarmøretappe enn et musikalsk nummer. 

Men med Marit Voldsæter tilgir man likevel det meste. 
Denne anmelder anbefaler henne gladelig som vikar på Oslos showscene. 
