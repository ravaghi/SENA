Resirkulert OL-spill
For et år siden serverte utviklerne 49games det offisielle spillet for vinter-OL i Torino. 
Nå er de tilbake på oppdrag for RTL med «Winter Games 2007». 

Det er naturlig nok veldig mye av det samme som går igjen i årets utgave, men dessverre er det ikke så veldig mye som er forbedret fra OL-utgaven. 

Øvelsene langrenn og kombinert er kappet bort - uten at det er noe stort savn. 
Nå kan man konkurrere i skiskyting, alpint (slalåm, storslalåm, super-G og utfor), hopp (liten og stor bakke), skøyter (500 og 1500 meter), bob, aking og curling. 

Skiskytter-delen, som naturlig nok er ganske lik «RTL Biathlon 2007», er etter min mening den mest underholdene øvelsen. 

Den fungerer faktisk bedre enn den nevnte spesialutgaven - rett og slett fordi skytedelen er mer realistisk. 
Men det er viktig å være klar over at man går i den samme løypa hver eneste gang, så det blir fort litt ensformig. 
Uansett fungerer det bra nok som en del av et vintersportspill. 

Alpint-delen er grei nok, men jeg skulle ønske at det var større forskjell på for eksempel slalåm og storslalåm - det blir skremmende likt. 

Hoppdelen av spillet er også helt grei. 
Den er fortsatt lik «RTL Ski Jumping»-serien, men i likhet med skiskyting er den veldig strippet. 

Når du skal konkurrere på skøyter, er det egentlig bare snakk om å holde rytmen med to knapper. 
Det er rett og slett ikke nok til at jeg lar meg fenge - i alle fall ikke i konkurranse med maskinen. 

Utrolig nok er fortsatt både bob og aking en del av spillet. 
Jeg tror ikke jeg skal si annet enn at jeg synes de er gørr kjedelige. 

Til slutt er det nyskapningen curling - en idrett som nærmest har fått kultstatus her til lands på grunn av Pål Trulsen og Dordi Nordbys innsatts i diverse mesterskap. 
Det er løst på en helt OK måte, men det blir ganske simpelt når alt kommer til alt. 

Dessuten er det snekret sammen et poengsystem som ikke har så mye med virkeligheten å gjøre. 
Det er om ikke annet viktigst å få steinene nærmest mulig sentrum av boet, og det har utviklerne fått med seg. 

En ørliten forbedring i forhold til OL-utgaven finner du i flerspillerdelen. 
Man kan konkurrere på splittet skjerm, og det fungerer. 
Men det burde vært mulig med flere enn fire spillere og - ikke minst - onlinemuligheter. 

Med noen små grep kunne dette vært et ganske bra spill. 
Grafikken er akseptabel, og det er potensial i mange av øvelsene. 
Jeg sitter likevel igjen med følelsen av at dette er litt plankekjøring for å få ut et spill som har svært liten konkurranse. 

Noe som egentlig er litt merkelig med tanke på at «Winter Games» til Commodore 64 og Amiga var en stor slager på 80-tallet. 

Dette spillet oppnår garantert ikke samme status. 
