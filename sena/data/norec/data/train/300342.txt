Kyst, klapp og klem
Siste sommerferieplate i sommerferien min. 

||| 
ALBUM: 
«Jeg vil vise verden hvor oppslukt jeg er av California», har Best Coast-vokalist Bethany Cosentino sagt. 

Og som så mange andre musikere som har sunny California som muse, lager også dette albumdebuterende Los Angeles-bandet dus popmusikk som liksom er innhyllet i ettermiddagssol. 
Glidende, som en sykkeltur mellom palmene på Hermosa Beach. 
Doven og med tunge øyelokk, men også rufsete og surfevennlig. 
Med tekster om kjærlighetssorg og forelskelser, både opp- og nedturer. 

Og når gitarist Bobb Bruno setter fine og støyete lettvegger rundt Cosentinos tilforlatelige stemme og drømmende melodier, høres det omtrent ut som om Cocteau Twins skulle fått et album produsert av Phil Spector. 
I låter som «Boyfriend», «Bratty B» og «When The Sun Don't Shine» pumper dessuten en frisk pønkenergi i sangkjernen. 

Selv om jeg tviler på at «Crazy For You» havner i spilleren igjen etter siste sommerferiedag i sommerferien min, er det likevel en egnet plate å lytte til mens du leser Donald på toget hjem. 
