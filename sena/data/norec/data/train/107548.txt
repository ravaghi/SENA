Jaqueline «Idiots»
(Pop Partner) 

Knalltøft og ærlig fra Elverum. 

Jaqueline avslører seg allerede på omslagsfotoet. 
Tre unge menn med blikk som signaliserer at dette er et band som mener alvor! 

Elverumtrioen Morten Wærhaug (sang, gitar), Marius Drogsås Hagen (bass, gitar) og Bjarne Ryen Berg (trommer) har skrudd sammen et debutalbum som til tider er sensasjonelt bra. 

«Idiots» åpner rastløst og forrykende med sylskarpe «Ensconce and Seal», fortsetter i samme spor med den skumle rånerockeren «Run Piggy» før de tar strupetak med seige, mørke og sugende «Hooves». 

Wærhaug synger med røff autoritet, nerve og guts. 
Dessuten er han en gitarist som har mot til å velge uortodokse løsninger. 
Dårligere blir det ikke med en rytmeseksjon som kan splitte et atom når de er på sitt tetteste og mest groovy. 

Det svinger nemlig faretruende av Jaqueline når alt klaffer. 
Selv beskriver de musikken sin som psykedelisk neandertalrock. 
Det er egentlig helt greit fra et ungt band som utvilsomt har hørt mye velvoksen musikk, og destillert det hele ned til sitt eget kruttsterke brygg. 

ESPEN A. HANSEN 
