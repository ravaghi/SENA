Jeg føler meg litt holdt utenfor i Thomas Kvams Hamsun-utstilling
Psykologihistorie og samtidskunst møtes i Thomas Kvams Hamsun-prosjekt. 

Denne utstillingen, og dette flerårige prosjektet, krever mye av betrakteren. 
Man skal ha fulgt med på kunstdebatten, og kjenne en god del kunst-, litteratur- og psykologihistorie for å kunne følge fortellingen som skisseres ut. 

I utstillingen blir vi først møtt av noen tidligere maleri. 
Ved første øyekast virker de store flatene uleselige, som mysterier der de henger på veggen. 
Bakgrunnene er sarte, duse pastell- og jordtoner, malt med mye vann slik at lagene av akryl blir transparente og flyter ut i hverandre. 

Over dette ligger lag på lag med uleselig håndskrift, svarte felt og tilfeldige drypp – kanskje et slags uttrykk for kunstnerens indre uro. 
De er veldig pene, ikke så rotete som jeg tenker det indre livet faktisk er. 
Maleriene kan minne om en seng, i én til én størrelse og med flater som gir seg ut for å være puter og dyner. 
Kanskje det heller er drømmenes urolighet som skildres? 

Lenger inne i utstillingen finner vi nye malerier som oppleves mindre kontrollerte og komponerte. 
Kunstneren selv kaller disse referansemalerier. 
På store, svarte bakgrunner har han tegnet forskjellige forstørrede bokomslag med kritt, ispedd personlige notater og drodlerier. 
Litt som tavlen vi kjenner fra skolen. 

Noen er fulle av ord, utvisket kritt, piler, tegninger, spor av tanker og refleksjoner – så mettet at jeg mister tråden med én gang. 
Noen viser kun selve bokomslaget, og jeg ønsker jeg visste hva de dreier seg om. 
Verken fornuften eller følelsene får lose meg gjennom denne opplevelsen. 

Jeg forstår ikke helt hva jeg ser på, og denne følelsen av å bli holdt utenfor følger meg gjennom hele utstillingen. 
Det er noe som formidles her, langt mer enn undring og estetisk nytelse. 
Fra første stund er det klart at verkene i utstillingen snakker et språk som jeg siden må dekode. 
At de mange referansene skal googles og undersøkes, at jeg skal følge kunstnerens indre logikk fremfor å lage mitt eget meningsinnhold. 

Heldigvis har kurator Evelyn Holm publisert en bok i forbindelse med utstillingen «Koding, avkoding og kamuflasje». 
Denne gjør noe av det omfattende etterarbeidet for oss. 

Utgangspunktet for det hele er psykoanalysen Hamsun gjennomgikk, via behandlingsnotatene til dr. 
Irgens Strømme. 
Disse notatene er til sammen 474 sider og ført i kodespråk, en bestemt stenografisk teknikk kalt «gabelsberger». 
De er derfor uleselig for enhver som ikke mestrer systemet. 
Notatene i sin helhet oppbevares i Nasjonalbibliotekets Håndskriftsamling, i tillegg til 30 oversatte sider. 

Kvam fått tak i notatene, og posisjonen hans er klar: 
Vi bør granske, avkode og offentliggjøre alt som dreier seg om gåten Knut Hamsun. 
Til og med konfidensielle samtaler mellom doktor og pasient. 

Umulige spørsmål kommer til overflaten. 
Hvilke etiske regler gjelder i kunsten? 
Hvem har koden til å forstå den? 
Skal den kunne leses av de mange eller de få? 
Og hvorfor er vi så opptatt av å skille mellom følelse og logikk? 

Om du tåler å føle deg litt holdt utenfor, ønsker å lese transkripsjoner av Hamsun sine drømmer, eller har lyst å nøste opp i trådene Kvam legger ut fra psykologihistorien, vil reisen til Os være midt i blinken. 
