Hvordan avkle seg fullstendig
Særpreget blomstrer idet en av neosoulens mest banebrytende figurer beveger seg ut av klangtåken med sin tredje plate. 

Et albumomslag sier mer enn tusen ord. 
Et kjapt søk etter denne konkrete vrien på en av reklamebransjens eldste myter gir ingen relevante resultater - og det er kanskje ikke så rart - men i tilfellet How To Dress Well forteller faktisk innpakningen usedvanlig mye om musikken som gjemmer seg bak. 

Tom Krell, How To Dress Wells eneste medlem, har skvist sitt sørgmodige kjøtt og blod inn i hele den kvadratiske ruten som pryder tredjealbumet "What Is This Heart?", hans klart mest umiddelbare utgivelse så langt. 
Satt opp mot coverkunsten til forgjengerne Love Remains (2010) og Total Loss (2012) fremstår valget særdeles bevisst: 
To nær-usynlige skygger var det eneste tegnet til liv på omslaget til albumdebuten - en vakker, men ofte ugjennomtrengelig abstrakt plate, der 29-åringens lunger er druknet i ekkoeffekter - mens den ypperlige, svært sakrale oppfølgeren er visualisert av Krells sovende byste i blankpolert marmor. 

Nærværet hans gir gjenklang gjennom hele Total Loss - en plate i stor grad omhandlende dødsfallet til bestekompisen, som sovnet stille inn kun 27 år gammel - men det er først med "What Is This Heart?" at How To Dress Well (med drahjelp fra produsent Rodaidh McDonald) trer ut fra sin mest tåkete fusjon av avante-garde og moderne R&B. 
I så markant grad, faktisk, at han like greit drar en Mariah Carey. 

Den glimrende ledesingelen "Repeat Pleasure", med Krell kurrende over tørre gitarslikk og et umiddelbart hook, er tross alt den mest reinspikka poplåten han har skrevet. 
Umiddelbar er for så vidt også ulmende "What You Wanted", min personlige favoritt her - og også albumets klareste klaps i kjakene på dem som skulle hevde at stemmen hans har et veldig begrenset register. 
Den er, i likhet med gnistrende "Very Best Friend" og foruroligende "Face Again", i stor grad inspirert av de basstunge, futuristiske soulproduksjonene maken til engangssamarbeidspartneren Shlohmo. 

How To Dress Well - "Repeated Pleasures" 

Med en avsluttende doktorgrad i filosofi i den intellektuelle ryggsekken, er det kanskje ikke så rart at How To Dress Wells tekster omhandler langt mindre pornografiske og sexistiske saker enn hva typer som The Weeknd eller Miguel ville foretatt seg. 
Åndssnobbete som det muligens kan fremstå, er det likevel forfriskende med smørstruper som heller bruker minuttene til å utforske private temaer som hvor komplisert det kan være å vokse opp i en familie med to autistiske brødre ("2 Years on (Shame Dream)"), å nærmest tvinge noen til å ta en abort fordi man er for emosjonelt avstumpet ("See You Fall"), eller bære på en følelse av ren og skjær utilstrekkelighet ("A Power"). 

R&B-puristene henger nok med hodet over disse faktene, men How To Dress Wells eklektisme og eksentrisme er et av mange levende beviser på at de musikalske sjangergrensene brytes ned for hver dag som passerer. 
Tross alt: 
Påfør "Good Sex" noen ørsmå penselsstrøk, og høydepunktet fra indierocknestor Kevin Drews årsferske Darlings kan ende opp forstyrrende lik en R. Kelly-låt. 

"What Is This Heart?"s andre halvdel er imidlertid ikke bare gull og glitter, hvilket betyr at mesterverket enten lurer rundt neste sving eller - langt mer skuffende - aldri vil se dagens lys. 
"Pour Cyril" forsøker å gjenopplive det guddommelige sløret over Total Loss, men taper noe essensielt i prosessen, mens den ellers flotte glo-fi-pastisjen "Precious Love" i plagsomt stor grad appellerer til PBR&B-hungrige musikkbloggerstruper. 
Men herregud: 
Verre ting har hendt planeten 
- Tom Krells tredje fullengder er først og fremst nok en storartet kunstnerisk suksess. 
Denne gangen truer attpåtil den kommersielle suksessen å følge med. 
