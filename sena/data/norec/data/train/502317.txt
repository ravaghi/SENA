Rørende om omsorgssvikt
«Føniks» bygger opp forventninger, men holder ikke helt til mål. 

«Føniks» er et sterkt portrett av omsorgssvikt i en dysfunksjonell familie. 
Filmen bæres hele veien av Ylva Bjørkaas Thedin, i rollen som Jill. 

Dessverre er "Føniks" bedre i oppbyggingen enn avslutningen, og bruker noen virkemidler som ikke helt fungerer. 
14-år gamle Jill og lillebroren Bo (Casper Falck-Løvås) bor hos moren (Maria Bonnevie), men må stort sett klare seg selv. 
Moren er svært ustabil, og Jill er den som holder familien sammen. 

Nyheten om at deres omreisende far (Sverrir Gudnason) skal komme på besøk fyller barna med forventning, så når en tragedie rammer, holder Jill det for seg selv. 
Hun dekker over sporene som kan avsløre hva som har skjedd. 

Samspillet mellom Ylva Bjørkaas Thedin og Maria Bonnevie er sterkt. 
Både kranglene Jill og moren har, og kjærligheten de viser hverandre, er troverdig og rørende. 
Det kommer tydelig frem hvor syk moren er, og hvor hardt Jill jobber for å holde familien sammen. 

Thedin gjør en spesielt bra jobb som Jill, en rolle som ikke er lett, men som virkelig bærer hele filmen. 
Hadde ikke skuespilleren vært like god, hadde det vært ødeleggende, for i «Føniks» er det meste, det viktigste, usagt. 
Det kan bare sees på Jills ansikt, i hennes undertrykte følelser. 

At Jill dekker over tragedien som har rammet er en sjokkreaksjon, som i utgangspunktet er forståelig. 
Men dette er ikke alltid like tydelig gjennomført på manussiden. 

Alt Jill gjør for å dekke over det som har hendt, blant annet det at hun gjemmer morens mobiltelefon, er ting som kan få Jills løgn til å slå sprekker. 
Men det kan virke som om Jill har en plan med det hun gjør, noe som planter en forventning om at det seinere vil få konsekvenser av noe slag. 
Disse forventningene renner bare ut i sanden. 

Det blir heller ikke gjort helt klart hva Jill egentlig tror hun vil oppnå med å lyve, eller hvorfor det skulle være mer sannsynlig at å lyve vil føre til det hun ønsker seg, som mest av alt virker å være at faren skal være der for henne og broren. 

At Jill og Bos far alltid går kledd i hvitt, virker symbolsk. 
Det er åpenbart at barna forguder ham, håper han skal bli hos dem. 
Men selv om han går kledd i renheten og uskyldens farge, og det er slik han virker i Jills øyne, er det ikke nødvendigvis representativt for hans indre. 

Etter at Jill begynner å dekke over det som har hendt, begynner hun å se ekle, mørke, reptilaktige skapninger som lusker i hjørnene, snor seg mot lillebroren, og liknende. 
Dette fikk meg med en gang til å tenke på Joachim Triers «Thelma», hvor liknende symbolbruk bygget opp under stemningen, det religiøse og overnaturlige i filmen. 
I «Føniks» forstår jeg ikke nytten av dette som virkemiddel like godt. 

Reptilhallusinasjonene virker overflødige i en film som ellers stoler på at publikum selv kan sette seg inn i Jills tankegang, uten å være overtydelig eller bruke forklarende replikker. 
