Musikalsk varme i store mengder fra Alaska
Norges nye folkyndling stråler om kapp med vårsola. 

ALBUM: 
De fleste av oss ble mildt forført av «October» fra den selvtitulerte debutplata som kom for to år siden. 

Den nesten fragile stemmen til den unge musikanten fra Åmli i Aust-Agder, kombinert med hans udiskutable evne som historieforteller, gjorde han umiddelbart til en av landets mest spennende debutanter. 

Nå er den nye Dylan, som noen yndet å kalle han tilbake med en minst like sterk oppfølger. 
«If Only As a Ghost» føles litt lysere i sinnelaget, noe som passer utmerket når vi går mot vår. 

«Here Comes the Sun Again» slentrer muntert avgårde i klassisk folkpop-terreng, før «Lie Down and Weep» smetter over i et mer bittersøte stemningsleie, kledelig antrukket av lap steel, ståbass og munnspill. 

I det hele tatt er stemningspaletten rik og innbydende fra opptempo og lystig, til melankolsk og fåmælt. 

Den luftige og behagelige produksjonen til Kjartan Kristiansen likeså. 
Simon and Garfunkel og Bob Dylan er fortsatt tydelige inspirasjonskilder, men også arven fra Neil Young har fått kledelige doser oppmerksomhet her, hør bare nydelige «Christina». 
