Mørkt om mann mot makta
Mektige, korrupte folk vil ha eiendommen din, og herser med deg for at du skal selge. 
Hva gjør du? 
Herser tilbake? 
Legger deg flat? 
Tar hevn? 

Mannen mot strømmen 

Originaltittel: 
Lerd. 
Sjanger: 
Drama. 
Nasjonalitet: 
Iran 2017. 
Regi og manus: Mohammad Rasoulof. 
Skuespillere: 
Reza Akhlaghirad, Soudabeh Beizaee, Nasim Adabi, Misagh Zare, Zeinab Shabani, Zhila Shahi. 
Lengde: 
1 time 58 min. 
Aldersgrense: 6 år. 

Stillferdig omstendelighet viser seg å være et sterkt filmatisk virkemiddel når en samfunnskritisk historie om hverdagskorrupsjon og mafiavirksomhet i en iransk småby pensles ut. 
Lystig er det ikke, litt i lengste laget også. 
Så hvordan angår filmen oss som lever i et av verdens minst korrupte samfunn? 

Rent bortsett fra at «Mannen mot strømmen» er en riktig så fin film, velspilt og fortalt med inderlig engasjement, tar den opp et universelt tema: hvilke kår har integritet og rettferdighetskamp i en kynisk kultur der alle meler sin egen kake? 

Trusler og korrupsjon 

Reza, kona Hadis og deres sønn er innflyttere i en liten landsby nord i Iran. 
Hadis er rektor på en videregående skole for jenter. 
Reza er gullfiskoppdretter. 

Mafia-aktige Selskapet ønsker å overta eiendommen hans. 
Marerittet starter da Reza ikke vil selge, og nekter å være med på en «ørliten» smøring av lokale maktpersoner for at ting skal ordne seg. 
Ikke bare må Reza og familien holde ut trusler og mobbing fra Selskapet, de møter også en byråkratisk smurt vegg over alt. 

Ondskapen og urettferdigheten Reza og familien blir utsatt for, er egnet til å framkalle svært sterke følelser. 
Men Rezas innbitte ro og troen på at rettferdigheten vil seire til slutt, demper også seerens indignasjon. 
I stedet blir det stadig mer fascinerende å følge med på hvilke konsekvenser all motgangen får for Rezas integriteten, som det antydes har fått ham i trøbbel før. 

Undertrykker eller undertrykt 

Så hvor går grensen mellom stahet og integritet? 
Om det som Reza sier, at alle i Iran er enten undertrykkere eller undertrykt: hva er da den undertrykte som tar innersvingen på undertrykkeren? 

Den iranske filmskaperen Mohammad Rasoulof er en gjenganger som prisvinner i sideprogrammet Un Certain Regard på Cannes-festivalen, og «Mannen mot strømmen» fikk prisen for beste film i fjor. 
Rasoulof har for lengst kommet på kant med myndighetene i Iran for sine samfunnskritiske filmer, og er for tiden nektet utreisetillatelse fra hjemlandet. 
