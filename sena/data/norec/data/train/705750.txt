Loreen:Nødvendig vending 

Loreen viser seg fra en råere side, med stor troverdighet. 

Loreen: 
"Ride" (BMG) 

Jeg innrømmer det glatt: 
Jeg synes svenske Loreens vinnerbidrag til Eurovision Song Contest i 2012, låten «Euphoria», er en fantastisk poplåt. 
Siden har jeg ikke hatt noe forhold til den nå 34 år gamle artisten. 
Da hennes andre album havnet i innboksen min, var det med «Euphoria» som eneste referanse. 
Om det også gjelder deg, vil du bli overrasket. 

Alle hint av svevende EDM-toner er som blåst bort. 
Her er det suggererende gitarer, elementer fra blues og indierock og en snarlikhet med Lana del Rey. 
Hør bare på singelen og åpningslåten «'71 Charger». 
Kvinnen som tar rattet på en ensom landevei og legger bak seg brutte relasjoner. 

Jeg hevet øyebrynene til «Fire blue». 
Hvor har jeg hørt denne låten for? 
Og ganske riktig, det er samme låt som hun medvirket til på artisten Duvchis strålende album fra 2015. 
I dette tilfellet må gjenbruk være lov, for det er en nydelig låt som du fort finner deg selv vuggende til med et smil om munnen. 

Den deilige «Heart on hold» er en mørk og drivende affære, mens «Jupiter drive» har en Depeche Mode-aktig vibb. 

Loreen nøler ikke med å sette ord på de aller største følelsene, og hun balanserer hårfint på kanten mot klisjeer. 
Framførelsen redder henne. 
Hun har en svært sterk vokal, som kan tøyes fra å være myk og luftig til å være raspende og forførerisk, og jeg trives fort med stemmen hennes i øregangene mine. 

Albumet har et varmt, behagelig og helhetlig uttrykk, men produksjonen er hakket for maksimalistisk. 
Flere låter klarer ikke motstå fristelsen med å legge på enda et lag med elementer, å tvære ut de siste strofene, som singelen «I hate the way I love you». 
Ei heller er det altfor originalt, verken lydbildet eller tekstuniverset. 

Men, det er troverdig. 
Her er ingen påtatthet, det låter ikke som en kalkulert vending, men som en nødvendig en. 
En hyggelig overraskelse. 

Beste spor: "'71 Charger", «Heart on hold», «Fire Blue». 
