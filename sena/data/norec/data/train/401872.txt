Anmeldelse av Unge Ferrari:En sår, bitter, kald og særpreget stemme 

Hiphoperen med sitt mest omfattende og helhjertede prosjekt til nå. 

Stig Joar Haugen fra Hamar har med artistnavnet Unge Ferrari herjet hitlister siden 2015 og vært med på å definere hiphop/pop-sounden som preger den norske scenen. 
Han er ikke kjent for sine ferdigheter som rapper og heller ikke for sangstemmen. 
Men han har unektelig teft for å lage fengende hooks og sterke og noen ganger veldig alvorlige tekster som trer over i mainstream-formatet. 

På Midt imellom magisk og manisk tar Unge Ferrari sitt tekstunivers hele veien ut. 
Prosjektet låter som om det har konsumert ham som artist, både rensende og kvelende. 
Dette er musikk fra en artist som har lagt veldig mye av privatlivet i tekstene, og som har jobbet hardt og blottlagt seg selv betraktelig underveis. 
Men med mål om å levere et best mulig album kan Unge Ferrari og produsentene ha ruget for lenge på innholdet. 

Midt imellom kjemisk og ektefølt 

Fra første låt «Blå» hører vi at det er lagt vesentlig mer tid og arbeid i dette albumet enn i tidligere utgivelser. 
Produksjonen er mer ambisiøs, den høres dyrere ut. 
På «Piker & Vin», en slags dancehall-låt, gir Unge Ferrari oss et mindre seriøst tekstunivers. 
Det er piker, vin og sang, en catchy og problemfri hit. 

Men så skifter tonen betraktelig. 
«Vi kan ikke være venner» er en låt hvor Ferraris vokal overrasker sterkt. 
Den er sår, bitter, kald og har et særpreg som gjør de litt ordinære tekstene om hjertesmerte så treffende. 
Det er ingen nyvinning å skrive om eksen eller hjertesorg, men der slike utleveringer blir blaserte og påtatt i popverdenen, klarer Unge Ferrari å vekke betydelig medlidenhet og sympati. 

«Noen jeg satte så høyt, har klart å synke så lavt», synger han med en antydning til gråtkvalthet. 

Fikser og justerer for mye 

Etter dette begir albumet seg ut i en håndfull låter som spriker i lydbilde og stilart. 
For mange av låtene midtveis låter overprodusert. 
De er fikset og justert på til de mister karakter og sjel. 
Det hele låter kjemisk og upersonlig – som når en har sittet for lenge med en eksamensoppgave og ikke lenger ser sine egne skrivefeil. 

Stemmen er for modulert, beatene har for mange lag – mantraet «mindre er mer» har nok ikke stått på veggen i studio. 
Ting blir litt reddet med drahjelp fra produsent og artist Lido på låten «Akvarium», der han snekrer sammen en snasen UK Garage-inspirert beat. 
Albumets sterkeste. 

Et sterkt punktum 

Den ubehagelig ærlige pianoballaden «Balkong» skildrer hans egen depresjon og selvforakt. 
Låten treffer meg mer enn jeg hadde planlagt at noe på et Unge Ferrari-album skulle gjøre. 

Heldigvis kommer rulletekstlåten «Ung & Dum» inn og redder resten av kvelden. 
En klubblåt som høres veldig ut som den post-disco- og funk-musikken Calvin Harris populariserte på sitt siste album Funk Wav Bounces Vol. 
1. Det er en forsonende låt der Unge Ferrari har kommet seg lindret gjennom og åpner for muligheten til å elske noen igjen. 

Et godt konseptuelt grep på slutten av et album som har dype daler og høye topper. 
Både i sinnsstemning og i kvaliteten på det musikalske. 
