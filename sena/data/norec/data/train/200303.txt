Scarpa Helium
Milano møter Pyreneene i trekkingskoen Helium fra italienske Scarpa. 
Vann? 
Tolereres ikke. 

LES OGSÅ: 

Materiale/konstruksjon: 
Scarpa-skoenes overdel består av både lær og Scarpas egenutviklede syntetiske materiale Jaguar-Scamoscia. 

De har en kraftig yttersåle fra Vibram samt mellomsåle av PU og det noe hardere Peebax. 

Tåpartiet er hardt, og gir derfor tærne en viss beskyttelse i fjellheimen - slik dyrere fjellsko gjør. 
Hemper øverst gjør at snøringen går kjapt. 

Skoene har ikke Gore-Tex-membran. 

Passform/stabilitet: 
Sitter som en hanske på foten. 
Du har full kontroll over bevegelsene med disse skoene. 
At snøringen går nesten frem til tærne, bidrar også til dette. 

Skoene er smale - italienske sko er ofte smale - og folk med brede føtter får muligens for lite plass. 

Scarpa Helium gir ikke like god støtte for anklene som de beste skoene i kategorien - spesielt Merrell Chameleon XCR. 

Likevel støtter de bedre opp om anklene enn mange andre sko. 
Sidestabiliteten er middels til god. 
Det føles derfor relativt trygt å gå i ulendt terreng med dem. 

Støtdemping: 
I byen gir ikke skoene en like myk tur som andre sko. 
- Litt for harde til lange shoppingturer, sa hun. 
De tyngre mannlige testerne mente de trengte mer demping, og var derfor en tanke negative. 
- Alt for harde, sa de. 

I lett fjellterreng er de dog utmerket, og gir passe demping. 
Unntaket er dersom du går med tung ryggsekk, særlig i nedoverbakke. 
Da skulle vi ønske oss noe mer demping. 

Temperatur: 
Scarpa sier at materialet i overdelen er pustende. 
Vår erfaring? 
Føttene blir varme, som i alle andre trekkingsko. 

Men Helium er noe svalere enn andre sko med og uten Gore-Tex. 
Beina blir ikke overopphetet. 
Her er det bare å gratulere Scarpa. 

Vanntetthet: 
Skoene tok inn myrvann allerede etter et drøyt minutt. 
Direkte dusjing mot skoenes fremre overflate bekrefter at disse skoene ikke liker væske. 

Allerede etter 15 (femten) sekunder nådde vannet foten. 
Uten tvil - det er et overraskende dårlig resultat. 

Såle-/sålegrep: 
Sålene er stive på disse skoene. 
Det bekrefter inntrykket av at dette er en sko laget mer for fjellheimen enn bygater. 

Yttersålen griper svært godt på tørt underlag, og middels godt på vått underlag. 

Utseende: 
Heftig. 
- Italiensk og sexy, stønnet hun. 
Herrene er enige i at skoenes designer bør få lønnsøkning. 
De slanke linjene og den smale formen er tegn på god design. 
Skoene minner litt om tettsittende klatresko, som Scarpa produserer og selger mengder av. 
Fotgrepet gir også assosiasjoner til løpesko. 

Det visuelle snadderet åpenbarer seg allerede med esken: 
Skoene kommer nemlig levert i en blomstret eske med håndtak. 
Skoene  hovedingrediensen - er sølvskimrende, smale, med tøft smidd såle og lekre striper på lissene. 

Her er det bare å ta på kasjmirgenseren, helle espresso i ståltermosen og putte den i den vesle Prada-ryggsekken: 
Voilà, vi er klare for tur. 

Gå-følelse: 
Hun, som veier 50 kilo, mente skoene ga nok demping i byen, mens gutta, som veier 70 og 85 kilo, ønsket seg mer demping. 
Alle var enige om at skoene har sin force på offroad-gåing. 

Noe hard til bybruk, men ellers en god sko på tur i småbarskt terreng når det er tørt, vel og merke. 
Prisen er noe høy for sko uten Gore-Tex. 

Fjell-Kjell sier: 
Nordmenn er store og veier mye. 
Vi trenger mer støtdemping. 

By-Gry sier: 
Slank dere! 
