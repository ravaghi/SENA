Galskapen har livets rett
Fjorden Baby!: 
Fjorden Baby! 

Loddefjordsbandet Fjorden Baby! sverger til norske tekster og beveger seg spastisk i et musikalsk landskap der sjangeroverskridelsene er mange og overraskelsene enda flere. 

Den selvtitulerte debutplata vitner om at vi har å gjøre med en uredd gjeng unge herremenn som tør å dra galskapen lenger enn du trodde var mulig. 
Dette er nyveiv ispedd punkattityd, rockeriff og et sløyt slør av reggae og dubstep. 
Kombinasjonen er utvilsomt schizofren, noe som tilfører låtene en uhyre interessant nerve. 

Det er tidvis utfordrende å henge med i svingene, og redselen for at det hele skal skli ut i et prepubertalt virvar melder seg opptil flere ganger i løpet av første gjennomlytting. 
Fjorden Baby! balanserer da også hårfint på sin egen line av hyppige taktskift og lekent driv. 

Den fengende låten "Karoline" kan gjøre Fjorden Baby! bli Årets Urørt senere denne uken. 
Dette sporet står i punkrockens tegn, er blant albumets ryddigste og med langt bredere appell enn de resterende åtte låtene. 
Syns du Ephemera og Natalie Nordnes er det beste som har kommet fra Bergen, er det ikke sikkert du vil like Fjorden Baby!, men tør du gå et godt stykke forbi den friksjonsfrie popen og gi albumet noen runder i spilleren, vil du få opptil flere nye, eksentriske og besynderlige lytteropplevelser. 

”Anorektisk Utopi”vil sende de danseglade ut på gulvet, mens ”Animalsk” evner å fremprovosere underfundige filosofiske tankerekker: 
"Det knitrer og knaker i sjelen min, eg vet ikkje koffor håret brenner opp". 
I Loddefjord serveres det trolig mer enn Tine-melk i kaffen, og det blir det utvilsomt både underholdende og uensartet musikk av. 
