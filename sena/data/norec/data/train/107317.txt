Animal Alpha:«Pheremones» 

(Racing Junior) 

Tung og slem, men ujevn debut 

I Agnete Kjølsrud har Animal Alpha et visuelt utyske av en sanger og frontfigur som kler bandets tunge og slemme låter utmerket. 
Om kvartetten klarer å smi enda bedre låter, ligger veien åpen for Animal Alpha. 

Debutalbumet, «Pheremones», er en kraftpakke av de sjeldne. 
Sylvia Massey (Tool, Johnny Cash, System Of A Down osv.) har produsert de ti sporene, og det låter dramatisk mørkt, rått og aggressivt. 

Norge er modne for thrash-glam-goth-metal nå, men Animal Alpha sliter med ujevnt låtmatriale. 
«Bundy», som også finnes på bandets EP, er en genistrek hvor absolutt alt klaffer. 

Det samme gjelder «Catch Me», hvor Agnete Kjølsrud spiller på hele registeret fra det småpikeaktige til glødende raseri. 
Raslende «101 Ways» viser dessuten at Animal Alpha ikke alltid må ta strupetak for at låtene skal fungere. 

Live er Animal Alpha dynamitt. 
På plate må låtene klare seg på egen hånd. 
Da kommer svakhetene frem, men jeg blir ikke overrasket om Norge har fått en ekte rockgrevinne i Agnete Kjølsrud. 

ESPEN A. HANSEN 
