Oppdikt og forbannet løgn
BOK: 
Et litt kjedelig portrett av en ung mann. 

Anne Oterholm: 
Løgnhals. 
Roman. 
Oktober forlag. 
252 sider. 

Vaskelappen til Anne Oterholms nye roman forteller oss at dette skal være et nådeløst og usentimentalt portrett av en ung mann. 
Dette lever romanen opp til. 
Men det er også bare det dette er. 

Hovedpersonen i «Løgnhals» er Oliver, en sint ung mann som ljuger om alt mulig. 
Derav tittelen “Løgnhals”. 
Han er i en slags unntakstilstand der han har slått opp med samboeren samtidig som at moren nettopp har dødd. 
Hun har etterlatt ham en god del penger, som han blant annet bruker på å reise. 
På tur gjør han lite annet enn å slappe av, drikke øl og prate med folk. 
Historien blir fortalt fra hovedpersonen sitt ståsted, og vi skjønner etter hvert at han er en upålitelig forteller. 

Oterholm er en mester på å skrive fram et slags underlig ubehag i sine romaner. 
Hun lar gjerne ensomme mennesker med trange blikk komme til orde, slik som i sin forrige romanen «Liljekonvallpiken» (2016). 
Kvinnen vi møtte der, var forferdelig ensom og desperat, men også sympatisk. 
Men der den romanen hadde et driv fordi hovedpersonen var på vei et sted, blir denne romanen stillestående. 
Vi kommer mer og mer inn i denne løgnhalsens tanker, uten å forstå hva som har skjedd. 
Hvorfor den forholdvis unge moren hans er død, og hvorfor det er slutt med ekskjæresten, oppklares aldri. 

Stadig endrer han på hva han har sagt, slik at det etter hvert oppleves som at ingenting er sikkert i denne romanen, annet enn at vi har med et menneske som sliter å gjøre. 
Slik problematiserer på en måte Oterholm selve Fortellingen, og viser oss hvor lite vi egentlig kan stole på andre blikk og historier. 
Men siden vi ikke kommer tett nok på til å engasjere oss i denne unge mannen, vi stoler egentlig aldri på ham i utgangspunktet, blir ikke dette temaet reelt. 

Man kan naturligvis oppdrive en medfølelse for denne triste mannen, slik en kan det for omtrent alle mennesker som gjør gale ting hvis en virkelig prøver. 
Men denne menneskeligheten bør oppstå fra romanen. 
I «Løgnhals» gjør den ikke det. 
