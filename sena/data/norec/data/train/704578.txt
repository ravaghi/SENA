Politisk slitasje
Frank Underwood er tilbake, like kjip som alltid. 
Men holder det til enda en sesong? 

Utgangspunktet er ikke ideelt. 
De to første sesongene av "House of Cards" tok for seg Frank Underwoods på alle måter skruppelløse vei helt til topps i USA. 
Når sesong 3 begynner, har han vært president i et halvt år, og er for lengst innhentet av hverdagen. 
Utenrikspolitiske spenninger gir rikelig med hodebry, samtidig som Frank setter i gang med en radikal plan for å få bukt med den betydelige arbeidsledigheten nasjonalt. 
Han taper terreng både i Kongressen og i eget parti, og det blir fort tydelig at det er stor forskjell på å bli president og å være president. 
Historien er full av eksempler på riker som begynte å rakne idet de sluttet å ekspandere, og det ligger på samme måte an til mange potente intriger ut fra Franks kamp om å beholde makten. 

Møtekalenderen tynger 

I løpet av de første episodene er det imidlertid vanskelig å fri seg fra følelsen av å være til stede på et litt langtrukket seminar. 
De til tider ganske fargerike hindringene Frank møtte og taklet i de to første sesongene er langt på vei eliminert, og vi står igjen med en maktkamp mellom høflige toppolitikere i stedet, noe som legger en aldri så liten demper på spenningsnivået. 
Mens forrige sesong startet med at Frank kaldblodig drepte en brysom reporter, handler oppstarten av denne sesongen mye om å sitte i møter. 
Det er færre "vanlige" folk på rollelisten, men flere utspekulerte byråkrater som det er vanskelig å få noen som helst type følelser for. 
Handlingen er i stor grad lagt til de øverste sfærer i Det hvite hus, noe som nærmest blir litt klaustrofobisk etter en stund. 

Mer av Claire 

En rekke glimrende rolletolkninger redder ikke situasjonen fullt ut, men det bidrar til å holde interessen oppe. 
Ikke minst ser det ut til at vi får se mer til den nyslåtte førstedamen Claire i denne sesongen. 
Hun har sine egne politiske ambisjoner, og er kaldere og mer kalkulerende enn noensinne. 
Flere har nevnt Clinton-ekteparet som en åpenbar parallell, og dette er ikke det eneste elementet som er løst basert på virkeligheten i denne serien. 
Heldigvis har manusforfatterne ikke falt for fristelsen til å la ting bli for sannsynlig. 
Frank lusker kanskje ikke rundt i mørke smug på kveldstid lenger, men brutaliteten han har vist tidligere i sesongen ligger der og lurer i bakgrunnen likevel. 
Forhåpentligvis vil rovdyret i ham vise mer tenner etter hvert som komplikasjonene tårner seg opp. 
