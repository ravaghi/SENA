Lavmælt og tankevekkende portrett av en helt spesiell familie
Sjansen for å få firlinger uten prøverørsbefruktning, er en til 68 millioner. 
Silje Omgård fra Stavanger var den ene. 

Sjansen for å få firlinger uten prøverørsbefruktning, er en til 68 millioner. 
Silje Omgård fra Stavanger var den ene. 

De fleste foreldre husker nok hvor utslitt man kan bli av å ha ansvaret for en liten baby. 
Hvordan man kaver med å forstå døgnrytmen, eller mangel på døgnrytme, hvordan man lurer på hvorfor det lille nurket fortsatt gråter etter at man har gitt mat, skiftet bleie, fått vedkommende til å rape, trillet tur, sunget og vugget. 
Mange av oss har tenkt at det jammen er godt at vi er to til å dele dette enorme ansvaret. 
Det er med andre ord vanskelig, om ikke umulig, å sette seg inn i hvordan det må være å få fire babyer samtidig og attpåtil ha ansvaret for dem alene. 

TV2-journalist Steinar Figved og Magnus Halvorsen Wathne fra produksjonsselskapet Colorbar har fulgt alenemoren Silje Omgård helt siden firlingene Isabell, Nora, Sarah og Ida ble født. 
I dokumentarfilmen "Alene med firlinger", som sendes på TV2 mandag kveld, følger vi firlingfamilien det siste halvåret før jentene begynner på skolen. 
Det blir raskt tydelig at den lange, nære kontakten mellom journalist og familie har hatt mye å si for sluttresultatet. 
Jentene virker fortrolige med kameraet og snakker naturlig og uanstrengt. 
Dermed får vi et godt og tilsynelatende ekte bilde av dagliglivet i en husstand med fire femåringer. 

Store og små bekymringer 

En av de store styrkene i denne dokumentaren, er at den er så balansert. 
Vi får høre mor Silje snakke om hvor vanskelig livet som alenemor kan være, om økonomiske utfordringer og om logistikken i hverdagen. 
Det er hjerteskjærende å se hvordan hun gruer seg til første skoledag fordi barna havner i to klasser, noe som gjør at hun bare kan følge halvparten av dem til klasserommet. 
Det er også lett å ta del i gleden når familien skal på sin første skikkelige ferie, noe som også til det fulle illustrerer hvor utfordrende det kan være å ha så mange barn at man ikke kan sitte sammen med alle på flyet. 

Gode spørsmål, kloke svar 

Den andre styrken i denne filmen, er at den ikke bare fokuserer på hvordan det er å være firlingmor, den bruker også mye tid på å fortelle hvordan det er å være firling. 
Mange gode spørsmål får tilsvarende kloke svar fra de fire jentene. 
De forteller om hvorfor de går i like klær, om hva slags forventninger de har til å begynne på skolen, og hvordan man blir oppfattet av omverdenen når man er firling. 
En av dem formulerer det så fint: 
"Me ser ikkje lige ud, me ligne på oss sjøl". 

Dette hverdagsportrettet er fullt av latter og gråt, og av små og store utfordringer. 
Men det er også en historie om gode hjelpere, og om hvordan man kan få til det som i utgangspunktet virker fullstendig uoverkommelig. 
