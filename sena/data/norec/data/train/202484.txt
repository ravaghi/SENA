Nokia 6230i
Alle snakker om K750, men Nokia slapp nylig en telefon som nesten kan måle seg med Sony Ericssons kjempe. 
Vi ble positivt overrasket over 6230i  les hvorfor! 

For litt over ett år siden kom 6230  en etterlengtet telefon, men som dessverre skuffet oss litt. 
Selv om den kostet rundt 4.000 kroner da den kom, hadde den en fryktelig liten skjerm, kjedelig grensesnitt og lite spektakulært utseende  men funksjonaliteten var god (les vår test). 
Nå slipper Nokia en oppfølger, som har fått en liten 
i etter modellbetegnelsen. 
Vi synes likevel at oppgraderingene er såpass hyggelige at den kunne nesten fortjent litt mer enn en liten bokstav! 

Ikke minst er lanseringsprisen mye hyggeligere i denne omgang: litt under 3.000 kroner er meget bra. 

Utseendemessig har ikke telefonen forandret seg stort. 
Designen er tilnærmet identisk med gamle 6230, men vårt testeksemplar har sølvfarget tastatur og sort bakside. 
En ting vi ikke la merke til med en gang, men dobbeltsjekket med tekniske spesifikasjoner, er at skjermen er fysisk større enn forgjengeren. 
Det er jo hyggelig, men vi gruet oss enormt til å skru på telefonen og bli nok en gang møtt med den grufulle 128x128-oppløsningen Nokia har brukt i sine modeller de siste 150 årene. 

Så feil kan man ta. 

Super skjerm 

For første gang på evigheter har Nokia nemlig gjort noe med displayet på telefonene sine, og det ser meget bra ut! 
Oppløsningen er jekket opp til respektable 208x208 piksler, noe som gir et betydelig skarpere bilde. 
Forskjellen er virkelig merkbar, og skjermen er en fryd å se på. 
Fargene ser så mye mer levende ut og ikonene er sylskarpe. 
Skjermen er fremdeles mindre rent størrelsesmessig enn mange andre telefoner (for eksempel K750), men kvalitetsmessig kan den konkurrere med de beste. 

Menysystemet som møtte oss når vi aktiverte mobilen er riktignok samme gamle Nokia når det gjelder struktur og navigering. 
Ganske kjedelig altså 
 men funksjonene har fått nye og fine ikoner, og alt ser jo bare mye penere ut på den fine skjermen. 
Så vi klarer å overleve å ble oss gjennom Series 40-grensesnittet nok en gang når det ser så stilig ut. 
Når det gjelder funksjonalitet, er det ikke så dramatisk mye nytt under panseret. 
6230i er likevel en telefon som kan det meste, i alle fall blant ikke-smartphones. 

Godt med muligheter 

Mobilen har blant annet støtte for rask dataoverføring over EDGE, noe som etter hvert begynner å bli et stort pluss. 
Det er plass til MMC-minnekort, og det følger med et 32 MB kort i pakken. 
Minnet på selve telefonen er på 32 MB, men bare ca. 25 MB av disse er tilgjengelig til brukeren. 
Det største minnekortet som støttes av telefonen er på 512 MB, noe som gjør 6230i til en brukbar MP3-spiller, for eksempel, men kapasiteten blir ikke akkurat enorm. 

Som enhver telefon med respekt for seg selv i dag, har også 6230i støtte for avspilling av musikk i MP3-format, og telefonen har enkelt og brukevennlig programvare for å spille av sanger, komplett med muligheter for å justere bass- og diskantnivåer og sette opp spillelister. 
FM-radio er også innebygd, og hodetelefoner følger med i esken. 

Blant andre funksjoner er Push-to-talk (trykk og snakk) som ikke støttes i Norge per i dag, e-post og selvfølgelig alle tenkelige meldingsmuligheter. 
En liten funksjon som vi også setter pris på er at ved tilkobling til PC dukker minnekortet i telefonen opp som egen stasjon i Windows Explorer. 
Det er ganske praktisk. 

Lite nyttig kamera 

6230i har også fått et forbedret kamera, som nå har 1.3 megapiksels oppløsning, i stedet for VGA. 
Men dette kameraet er klart telefonens minuspoeng, da bildekvaliteten er svak i forhold til andre megapiksel-telefoner. 
Det ser strengt tatt ut som VGA-bilder i større størrelser, og gode megapiksel-telefoner som Sony Ericsson S700 eller Nokias egne 6680 tar langt bedre bilder. 

Dessuten har kameraet ingen ekstrafunksjoner som er verdt å nevne, som fotolys for eksempel. 
Så kameraet bare er der og gjør jobben sin, men ikke forvent noe fremragende bildefunksjonalitet. 

Når det gjelder ren brukervennlighet, stiller 6230i sterkt. 
Tastene er for det meste veldig gode, store nok for de fleste og med bra respons. 
Menysystemet reagerer også raskt, og mobilen ligger godt i hånden. 
Det er ikke spesielt mye å utsette på her! 

Vi kan konkludere med at denne telefonen er blant de aller beste små Nokia-mobilene akkurat nå, spesielt hvis du tar i betraktning prisen. 
Den har ikke stilen og det fantastiske kameraet til Sony Ericsson K750, men derimot har den EDGE, og prisen er så klart noe lavere. 
Den gjør jobben sin, har en meget bra skjerm og kan brukes som en liten underholdningsmaskin, og det er jo nok for mange av brukerne der ute. 
Vi kan trygt anbefale den til alle som er ute etter en hyggelig priset, men funksjonell Nokia-mobil. 
