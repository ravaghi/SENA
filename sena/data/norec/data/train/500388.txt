Ingen fest på Smestad Vest
God TV-underholdning tåler overgangen til film bare sånn måtelig 

Flere komikere har gjort sjangeren «uspiselige fjortiser» til en kunst. 

Selv holder jeg en knapp på TVNorge-serien «Kongsvik ungdomsskole», der Lene Kongsvik Johansen ga skikkelse og sjel til blant andre rosabloggeren Kine. 

Som figur kommer Kine fra et sted Tina og Bettina ikke engang hadde orket å uttale. 
Smestad Vest-babesene springer ut av TV 2s moroprogram «Torsdag kveld fra Nydalen». 
Gestaltet av Odd-Magnus Williamson og Henrik Thodesen, byr de der på tidvis infame skildringer av såvel vestkanten som jentenes nådeløst tyranniske univers. 

Det infame tilsnittet er tatt med over i filmformatet, sammen med den intendert kleine stilen. 
Resultatet er en skikkelig skakkjørt norsk variant av high school-musikalen. 
Innimellom på randen av hylende morsomt. 
Andre ganger så pinlig at jeg savner sofaputen å gjemme meg bak. 
Intendert, det også. 

Vel og bra. 

Problemet er at Tina og Bettina bare er svelgbare i korte TV-snutter. 
Gjennom nesten halvannen time kjenner jeg at den nasale vestkantskingringen begynner å bli i overkant enerverende. 
På samme måte som den hysterisk overspilte på-liksom-tonen etter hvert blir slitsomt maniert. 

Sikkert meningen, det og. 

Men bevares! 
Her er gode typer. 
Else Kåss Furuseth som nerden Sigrund Munthe Foss. 
Triana Iglesias som Synnøve Risnes, smellvakker innvandrer fra lenger oppe i åsen og en skikkelig utfordrer for Tina og Bettinas status og hegemoni på skolen og i klasse 10B. 
Björn Gustafssons fingernemme Niklas, en gjenkjennelig og usannsynlig ufyselig overklassesmørprins. 

På sitt beste fremviser Williamson og Thodesen (og manusforfatter Espen Enger) overklassejentenes ondskap i befriende destillert form, og kaster den i fjeset ditt på en måte som må virke nærmest atferdsterapeutisk på de tenåringene som ser filmen. 

Enig med vår anmelder? 
Diskuter her: 
