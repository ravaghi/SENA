Bauta over dem som bygget oselveren
Ikke nok med at biene dør ut. 
Det gjør også norske tradisjonsbærere. 

Det er lett å dele bekymringen til dokumentarfilmskaper og fotograf Hans Kr. 
Bukholm. 
I løpet av bare to generasjoner er ubegripelige mengder håndverksferdigheter dødd ut med de siste som behersket dem. 

Salgstallene til bøker som «Bål – samisk ildkunst» av Yngve Ryd og «Hel ved» av Lars Mytting tyder på at mange søker nye måter å lære på når bestefar ikke lenger vet best. 

I likhet med Mytting og Ryd har Bukholm gått til tradisjonsbærerne for å samle kunnskap. 
Innsamlingen hans er i en klasse for seg. 

Helt siden 1970-tallet har han filmet og fotografert bygging og bruk av oselvarbåten og intervjuet de involverte – fra sagmesteren som besørget virket via båtbyggeren til dem som i generasjoner har vært avhengige av færingen for ferdsel og livberging. 
Innsatsen for å bevare kystkulturen gjorde ham i 2008 til statsstipendiat. 

Forskjellen mellom «Oselvarbåten» og «Hel ved» er at båtbygging vanskelig lar seg lære av en bok. 
Bukholm dokumenterer nettopp hvor uvurderlig kunnskapen og ferdighetene til tradisjonsbærerne er. 

Én ting er å stable ved smartere. 
Noe ganske annet er å bygge båt på en måte som kvalifiserer til oppføring i UNESCOs liste over verneverdige praksiser. 

Siden 2016 har byggemåten vært å regne som verdensarv. 
Å være tradisjonsbærer anser Bukholm nærmest som en beskyttet tittel. 

«Man bør være kritisk til dem som mener at en tradisjon som i det opprinnelige miljøet ble overført fra generasjon til generasjon gjennom en læretid på opp mot ti år, kan videreføres gjennom et kurs på 30 lørdager», skriver han. 

Mye av materialet i «Oselvarbåten» var egentlig ment for dokumentarfilm. 
Dels er dette en slags «boken bak filmen» – som knapt noen ennå har sett. 

Dermed kan utgivelsen leses som en søknad om å få fullfinansiert dokumentarfilmen om båtbygger Alfred Søvik i Os som døde i 1977. 
Den filmen fikk jeg for øvrig veldig lyst til å se. 

Dels kan boken også betraktes som et supplement til det detaljerte praktverket «Oselvar» av Kjell Magnus Økland fra 2016. 
Denne gangen er fokuset mer spesifikt på hvordan og hvorfor båten er utformet på sin unike måte. 
Bildene er vel så viktige som teksten. 

Men langt fra alle fotografiene tåler kafébordsformatet like godt. 
Likevel skaper de stor respekt for tradisjonsbærerne og deres kystmiljø. 

Portrettene av båtfolket overgår i flere tilfeller portrettene av båtene. 
Gjennom disse kresent utvalgte informantene får vi en hyllest blant annet til råseilet (heller en spriseil) og hogde halser (heller enn stimede). 

Boken etterlater liten tvil om hvem som visste best. 

Dessverre har lojaliteten til tradisjonsbærerne gått på bekostning av lojaliteten til leserne. 

For en kulturformidler er det naturlig at vi innimellom får bryne oss på 50 år gammelt strilemål, også når det fremstår som rene stammespråket med «kjeiptjuvar», «gløphadla» og «båtalner». 

Verre er det at mange av replikkene har beholdt en uryddig muntlighet som roper på oppfølgingsspørsmål og forklaringer. 

Disse glimtene inn i Bukholms unike arkiv kommuniserer dårlig utenfor sin egen historiske sammenheng. 
Men så er det heller ingen lett oppgave å lage bok av et filmmateriale som strekker seg over snart et halvt århundre. 
