Oasis «Dig Out Your Soul»
ROCK (Big Brother/Bonnier Amigo) 

Kledelig voksne nå 

Etter en del trøbbel rundt årtusenskiftet har Oasis etter hvert lært seg å takle overgangen fra å være det nye, obsternasige store til å bli en institusjon i britisk rock. 

Forrige album var knall, og det er mye å glede seg over her også. 

Det er bandets klart mørkeste plate til nå, med relativt lav allsangfaktor. 
Ingen bør la seg skremme av forvarslene om psykedeliaflørt; det er ingen eksperimenter her som The Beatles ikke tok seg av for 40 år siden. 

Men det er en fryd å høre hvilken storm Oasis er i stand til å koke opp når de finner en melodi og et groove de tenner på, og singelen «The Shock Of The Lightning» er et klassisk eksempel i så måte. 

Albumet lider under det faktum at Noel Gallagher har blitt for demokratisk anlagt; kun seks av de 11 sangene er signert ham. 

Men det bastante drivet og Liams skyskrapende vokal er for gamle venner å regne, og den utstrakte bruken av brusende orgel gir «Dig Out Your Soul» en dimensjon av nye takter. 
Ingen perfekt Oasis-plate, men en svært interessant en. 

ANBEFALTE KJØP: 
«Bag It Up», «The Turning», «The Shock Of The Lightning», «Falling Down» 
