Spillanmeldelse:«Pokemon HeartGold/SoulSilver» 

Pokemon-duoen «HeartGold» og «SoulSilver» gjør absolutt ikke skam på Pokemon-universet. 
Men det kan bli litt repeterende. 

Jeg har vært litt skuffet over de siste Pokemon-spillene. 
Jeg har fått følelsen av at de har spydd ut nye spill, kun med tanke på å selge til blodfansen, og latt det være så som så med kvaliteten. 
Derfor kom denne versjonen som en hyggelig overraskelse. 

I dette spillet har utviklerne laget universet større. 
Eller rettere sagt så vender de tilbake til Johto-regionen i en utvidet «remake» av de klassiske «Gold»- og «Silver»-spillene i serien. 

Historien starter i hjembyen din, New Bark Town. 
Her besøker du Pokemon-professoren, som lar deg velge ut en pokemon. 
Denne figuren blir din følgesvenn på veien, og er med deg hele tiden som en kjempende skygge. 
Deretter trår dere over grensen til den store verden, og eventyret kan begynne. 

Nesten øyeblikkelig starter den turbaserte slåssingen. 
Personlig synes jeg turbasert slåssing er kunstig og småkjedelig, men det er smak og behag. 
Her har også fiendene en tendens til å dukke opp hele tiden, og gjerne de samme gjentatte ganger, og det blir fort litt masete og repeterende. 

kimkong_8: Haha. 
Pokemon! 
Hvor gammle er dere a gutta? 
Mrrmr: 
Gamle nok til å kjenne igjen et fantastisk rollespill når vi ser det. 
:) Diskuter SoulSilver/HeartGold her! 

Etter hvert som Pokomonfiguren din klarer seg i kamp ved hjelp av riktig strategi, får den poeng og blir sterkere og bedre på alle måter. 
Og det er bra, for fiendene er mange og varierte. 
Etter hvert kan du fange nye Pokemonfigurer selv også, og trene dem opp. 

Uviklerne har laget et såkalt Pokedex-system, som gjør at du enkelt skal kunne peke på og bruke gjenstander i bagen din. 
Dette fungerer godt. 
I det hele tatt er spillbarheten smidig og god, også når det gjelder å styre de ulike figurene. 

Grafikken er muligens så bra den kan være med fugleperspektiv og liten skjerm, men begge skjermene kunne nok ha blitt tatt i bruk når det gjelder selve landskapet - det gir en helt annen spillfølelse. 

Til slutt et pluss for originalt tilbehør: 
Det følger med en skritteller som man kan bruke utenfor spillet. 
Pokewalkeren lar deg overføre en Pokemonfigur fra spillet. 
Jo flere skritt de går, jo flere poeng får Pokemonfiguren. 
Disse kan man ta med seg tilbake til spillet igjen, og få ulike bonuser. 

Dette er en kjempemotivasjon for barna til å røre mer på seg! 
De kan ta med seg skrittelleren på en skitur i påsken, for eksempel, og få tilgang på en sjelden Pokemonfigur når de åpner spillet igjen hjemme. 
Barna kan også koble sammen Pokewalkerne sine, utenom spillet, og på den måten få en liten gave. 

Så morsomt når spillmakerne tenker utenfor boksen - bokstavelig talt. 
