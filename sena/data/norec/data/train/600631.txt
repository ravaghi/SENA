Nordisk fantasy
Aldersgrense: 
11 år 

Regi: 
Kenneth Kainz 

Manus: 
Anders Thomas Jensen, basert på boken med samme navn av Lene Kaaberbøl 

Skuespillere: Rebecca Emilie Sattrup, Jakob Oftebro, Allan Hyde, Maria Bonnevie, Søren Malling, Peter Plaugborg, Stina Ekblad, Roland Møller 

”Skammerens datter” er basert på den første boken i en serie på fire bøker av den danske forfatteren Lene Kaaberbøl. 
Historien er en middelaldersk fantasy-fortelling om Dina som har arvet morens skammerevner, som gjør at hun kan se rett inn i menneskers aller innerste og avdekke skyld, skam og løgner. 

Når fyrsten, hans kone og yngste sønn blir drept , og fyrstens eldste sønn Nico (Jakob Oftebro) blir anklaget for drapet, hentes Dina og moren inn for å se om han er den skyldige. 

Dina spilles av Rebecca Emilie Sattrup , som en ikke kan unngå å sammenlikne med Ronja Røverdatter, men der Ronja bærer følelsene sine på utsiden, er det litt vanskeligere å komme under huden på Dina. 
Her er det absolutt et forbedringspotensial før en eventuell oppfølger. 
Det samme gjelder for flere i filmen, men det er ikke bare skuespillernes feil. 

Det hadde vært bedre å kutte noen scener og karakterer fra boken for å kunne dykke ordentlig ned i hovedkarakterene i filmen. 
Resultatet er at en føler avstand til karakterene og det er vanskelig å bli ordentlig engasjert i deres ve og vel, men etter hvert når handlingen kommer skikkelig i gang blir dette noe bedre. 
Filmen er til tider ganske rå, men også spennende og visuelt vakker. 
