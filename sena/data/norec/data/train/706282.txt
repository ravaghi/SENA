Kjærligheten som skjærer seg
Hennes første album på hjemlig stavangersk. 

Hanne Sørvaag: 
"Som om me hørte samen" (Diamond Road) 

Hanne Sørvaag har gjort det bra som artist og ikke minst som låtskriver på engelsk. 
Nå skifter Tjensvoll-jenta til morsmålet. 

På norsk blir det mer personlig, viktigere å finne de rette ordene. 
Klisjeer skal unngås og ord skal rime uten at det virker kunstig. 
Historier skal fortelles med passelig mange ord. 
Det er ikke lett. 
Jordnære beskrivelser som du ringte meg ein tirsdag og sa det det va ein ting du måtte sei ("Det har eg glømt») fungerer bedre enn å rime prins på fins ("Fins du?)". 

I det store og hele klarer Sørvaag seg bra. 
Hun har lagd 11 sanger om kjærligheten som gikk i stykker, både hennes egen og foreldrenes. 
Rom for drømmer og håp er det også, i det minste i sangen "Fins du?". 

Hun åpner også albumet med et forsiktig håp i "Ka om det går bra?". 
Selv om det er en stemme som sier noe annet: 

Tvilen pirke i det skjøra 

Der det gjørr mest vondt 

Det som e tungt å bygga opp 

Men så lett å riva sondt 

I "Ikkje se på meg sånn" treffer hun eksen og river skorpen av gamle sår. 
I tittelkuttet "Som om me hørte samen" går hun tilbake til 1983, til den gang foreldrene holdt sammen og de var en familie på fire: 

Det e så rart å se det nå 

Som om me va på same lag. 

"Eg spele Memory" handler om da en av foreldrene gikk sin vei. 
En vakker sang, nydelig sunget og med et innhold som tvinger tårene fram. 
Dette er Sørvaag på sitt beste. 

Ankepunktet mot resten av platen er innpakningen. 
Svenske produsenter og musikere, pluss rikelig med strykere, glatter for mye på det som er en personlig plate, men det funker på enkelte kutt. 

Pål Frøiland har vært med på flere av på tekstene, inkludert avslutningen "Hold det for deg sjøl". 
Det er på tide å gå videre i livet: 

Du kjenne meg godt 

Vett eg e svage, for deg 

Men tiå har gått 

Nå må du la meg vær’. 

Platen utgis fredag 31. august. 

Beste spor: 
"Som om me hørte samen", "Det har eg glømt", "Eg spele Memory", "Den du aldri fekk". 
