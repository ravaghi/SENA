Her ødelegger Super-Mario for England
OSLO/MANAUS (England - Italia 1-2) Mario Balotellis (23) nikk var nok til å avgjøre gigantduellen mot England. 

Fem minutter etter pause stakk Balotelli inn bak ryggen på Gary Cahill og stanget inn vinnermålet bak sin tidligere lagkamerat i Manchester City - Joe Hart. 
Etter de la 
Italia seg lavt og forsvarte inn en ledelse slik bare italienere kan. 

Etter kampen spurte VG Italia-sjef Cesare Prandelli om hva han syntes om matchvinner Mario Balotellis prestasjon, hvor viktig han er for det italienske landslaget – og hvor mange scoringer han forventer av Italia-spissen i VM. 

- Jeg mener han kan gjøre mye mer. 
Jeg sa det til ham rett før vi kom inn hit: 
«du kan gjøre mye mer». 
Potensialet er enormt. 
Hans oppgave er å avslutte angrepene. 
Han må fortsette å prestere som han gjorde i dag, men jeg er sikker på at han har mye mer på lager, sier Prandelli til VG. 

Balotelli stakk innom pressekonferansen for å motta beviset på at han ble kåret til banens beste. 

Veldig skuffende 

England-trener Roy Hodgson var skuffet over resultatet etter kampen. 

- Et veldig skuffende resultat. 
Det er vanskelig å se noe positivt når du har tapt, sier Hodgson på en pressekonferanse etter kampen. 

Hodgson svarte høflig på alle spørsmål i pressekonferanserommet i Manaus. 
Han var en tydelig slagen og skuffet mann der han satt i sin gråe dress, men det virket som om han var fornøyd med prestasjonen. 

- Spillerne må innse at hvis de gjenskaper denne prestasjonen to ganger til, er sjansene store for å gå videre, sier han. 

Kaptein Steven Gerrard var også skuffet over resultatet. 
Han mener England fortjente bedre. 

- Det er skuffende at vi ikke fikk med oss noe da vi la så mye i det. 
Vi ble kritisert for å være for defensive sist (EM 2012), men alle som så denne kampen fikk se at vi prøvde og kjørte på. 
Vi ga alt, sier Steven Gerrard i et intervju vist på NRK. 

- Det er ikke noe spesielt å sette fingeren på. 
Vi skapte sjanser. 
Alle ga alt, men vi manglet kanskje det siste på den siste tredjedelen. 
Det er positivt at vi spilte på deres halvdel store deler av andre omgang, men det er skuffende at vi ikke fikk med oss poeng, fortsetter Liverpool-spilleren. 

Skuffet kaptein 

Gerrard gjentar fire ganger at det er skuffende at England ikke fikk med seg poeng i det korte intervjuet rett etter kampslutt. 

- Det er alltid tøft å møte Italia uansett forhold. 
Banen var tørr og løs, og det var varmt, men det er ingen unnskyldning, sier kapteinen og avslutter med følgende budskap etter å ha slått fast at England nå bør slå Uruguay: 

- Vi er ikke ute av denne gruppen. 

England yppet seg fra start og Liverpool-duoen Raheem Sterling og Jordan Henderson hadde forsøkt seg med hvert sitt langskudd allerede etter fem minutter. 
Sterlings forsøk suste i nettveggen mens Salvatore Sirigu, som erstattet en skadd Gianluigi Buffon, strakk seg for å stoppe Henderson. 

Italia hadde ballen mest, men England var farligst foran mål den første halvtimen. 
Danny Welbeck lekte seg inn i feltet og siktet på lagkamerat Daniel Sturridge, men Andrea Barzagli kastet seg ned og styrte ballen til corner. 

Elegant Pirlo 

På sin første store sjanse i kampen hogg Italia til. 
En innøvd corner endte ute hos Andrea Pirlo som hoppet over ballen. 
Claudio Marchisio la kula til rette og banket den i hjørnet mellom bena på Gary Cahill. 

England brukte kun to minutter på å svare da Sterling fant Wayne Rooney på kanten. 
Han kan notere sitt første målpoeng i VM-sammenheng da det strålende innlegget mellom forsvar og keeper ble styrt i nettet av Sturridge. 

Spillerne forsøkte så godt de kunne å takle varmen (bortimot 30 grader) og den høye luftfuktigheten i Manaus. 
Etter Marchisios 1-0-scoring stormet hele det italienske laget mot innbytterbenken, der alle kastet seg om halsen på hverandre i en stor klynge. 
De benyttet samtidig anledningen til å innta drikke. 

Det er usikkert om det var varmen som gjorde det, men Englands fysioterapeut Gary Lewin gikk rett i bakken da England feiret utligningen. 
Han så svært medtatt ut da han ble fraktet ut på båre. 
Den spesielle episoden skjedde rett foran pressetribunen der også VG er på plass, og det ble meldt om en mulig brukket ankel i jubelscenene. 

God Balotelli 

Italia fikk to store sjanser til å ta tilbake ledelsen på overtid i første omgang. 
Først måtte Cahill redde på streken da Mario Balotelli lobbet over en feilplassert Joe Hart før Antonio Candreva traff stolpen fra kort og skrått hold. 

Fem minutter etter hvilen hang ikke Cahill med da Balotelli lurte seg bak stopperen og fikk en enkel jobb med å nikke inn Candrevas strøkne crosser. 

Rooney fikk sjansen til å score sitt første VM-mål tolv minutter senere da hans harde avslutning fra 10-11 meter strøk stolpen bak en utspilt keeper. 

Også Leighton Baines kom nær utlikning for «Young Lions» da han 13 minutter før slutt skrudde et frispark over muren, men Sirigu flyttet seg raskt mot venstre og slo unna. 

Fire minutter før slutt kunne Andrea Pirlo lagt på til 3-1 med en suser av et frispark, men ballen slo i tverrliggeren bak en stirrende Hart. 

Imponert Nilsen 

Cesare Prandelli sto så nære banen han hadde lov til og ga instrukser og gestikulerte gjennom hele kampen i sterk kontrast til en sittende Roy Hodgson på England-benken som må tåle at engelskmennene nå har vunnet kun to av sine siste tolv kamper mot Italia. 

- Skal du være kritisk til England for at de ikke skapte mer, eller skal du rose Italia for måten de fremstår? 
Jeg velger å rose de blå. 
Italia drepte kampen, og det de gjør i den andre omgangen imponerer meg, sier VG-ekspert Arne Sandstø. 

- En taktisk genial kamp fra Prandelli og italienerne. 
Og de er prikkfrie defensivt. 
Englands mål er godt angrepsspill, men bortsett fra den situasjonen har de full kontroll, sier Steinar Nilsen i VGTVs VM-studio. 

Studio varmer opp til storkampen England - Italia i gruppe C. 

Englands fyrioterapaut ble litt for ivrig da Daniel Sturridge utliknet for England mot Italia. 
Gary Lewin måtte bæres ut på båre, og i følge den britiske avisen Daily Mail mistenkes det at fysio Lewin har brukket ankelen. 

VGs reporter Sindre Øgar er i Manaus, og har intervjuet engelske supportere fra bassengkanten i tropevarmen i Manaus. 
