AOC i2353
Superslank skjerm med godt panel og lav pris. 
En vinner? 

AOC er et "gammelt" skjermmerke, da de store kassene rådde grunnen var de høyst tilstede også her til lands. 
I senere år har de ikke vært framme i lyset i like stor grad, men har i dag god distribusjon hos de aller fleste forhandlere og kjeder. 

Vi har fått låne en AOC i2353 (den går også under betegnelsen I2353Fh) til test, og fikk umiddelbart et svært positivt inntrykk. 

Egenskaper 

Akkurat navnet er ikke noen informasjonsbærer som skaper det store visuelle inntrykket, men det er altså snakk om en 23-tommers skjerm som er ekstremt tynn. 

Spesifikasjoner 

Størrelse: 23”Skjermdiagonal: 
58.4cmSkjermformat: 16:9Paneltype: 
IPSFargedybde: 
6bitLysstyrke: 250 cd/m² (typ)Statisk kontrast: 1000:1Punkttetthet: 0.265(H) x 0.265(V)Betraktningsvinkel: 
178° / 178°Grå til grå responstid: 
5msOppløsning: 1920 x 1080 @ 60HzTilkoblinger: 2x HDMI, 1x VGAStrømforsyning: 90~240VAC, 50/60HzStrømforbruk: 
Standby: 0,5 watt, Av: 0,3 watt, typisk: 
25 wattVekt: 2,9 kg 

Det første vi reagerte på da pakken kom var vekten, den var jo fnugglett! 
Det neste som gjorde inntrykk var den ytterst beskjedne tykkelsen på skjermen - vi snakker om 9 millimeter. 

Foten er rund, og det eneste som kan justeres er vippen, altså vinkelen sett fra siden. 
Høydejustering eller dreieskive finnes ikke. 

Høyden fra bordplate til nederst på selve skjermbildet er 11 cm og dybden fra front til bak på foten er 18,7 cm. 

Bildekvalitet 

Skjermen har et e-IPS-panel, som gir praktisk talt samme fargegjengivelse uansett betraktningsvinkel. 
Den er oppgitt til 178 grader, som betyr at du kan se fra kanten og langs skjermen og likevel se riktige farger. 
På en skjerm med TN-panel, som har vært det vanlige på billige skjermer de siste årene, blir fargene forvrengt så snart du flytter deg til siden eller reiser deg opp. 

De nye IPS-skjermene som vi nå ser i rimelige skjermer har noe mindre fargedybde enn de dyre IPS-skjermene som proffene og de krevende brukerne har brukt. 
Forskjellen ligger i oppløsningen til panelene, som er 6 bits hos e-IPS og 8 bits hos IPS. 
Det betyr at fargevalørene ikke blir like mange som på dyre IPS-paneler, de kan ikke vise 16,8 millioner farger. 

Men produsentene har et triks i ermet, som heter FRC (Frame Rate Control). 
Det innebærer at de svitsjer signalet til bildepunktene mellom intensitetsnivåer, slik at øyet oppfatter lyset som midt i mellom. 
Dette kan gi forstyrrelser i bildet, men teknikken har blitt videreutviklet og justert og heter i dag A-FRC, hvor A'en står for "Avansert". 

Og resultatet er for de aller fleste brukere helt utmerket, selv om man vil kunne se forskjeller hvis du har to forskjellige skjermtyper ved siden av hverandre. 
For fotoentusiaster bør man nok ta en runde med kalibreringsutstyr for å få best mulig resultat. 

På denne skjermen var det ingen forstyrrelser å se, verken flimmer eller tendenser til bånd i forløpninger. 

Skjermoverflaten er behagelig matt, og du får derfor ingen problemer med reflekser. 

Vi vil karakterisere skjermbildet som nøytralt og behagelig, de som liker overdrevne farger og ekstrem intensitet vil ikke bli like begeistret. 

Etterslep var ikke synlig, det er oppgitt til mindre enn 5 ms. 

Betjening og tilkobling 

Betjeningen skjer med berøringsfølsomme merkede felt på foten, det er ingen brytere som sier klikk eller på annen måte gir fingerfølelse. 

Menyene er oversiktlige og betjeningen er selvforklarende. 

Tilkoblingene er i bakkant av foten, noe som er praktisk når det skal kobles, men tar ekstra plass. 
HDMI-kabler tar vanligvis mindre plass enn de eldre kabeltypene, og man får jo også vinklede kontakter og overgangsplugger. 

Vi liker at det er to HDMI-innganger og VGA, det gir stor fleksibilitet. 

Det er også en lydinngang på minijack, for å bruke de interne høyttalerne når man bruker VGA.tilkoblingen og ikke får lyd via HDMI. 
Vi hadde foretrukket at det heller var en utgang til hodetelefoner. 

Høyttalerne sitter på hver side av foten, og har svært begrenset lydkvalitet. 

Strømforsyningen er ekstern. 

Konklusjon 

AOC i2353 er en svært tiltalende skjerm både som konstruksjon og bildemessig. 
Vi liker det svært slanke designet, den lave vekten matte overflaten, e-IPS panelet og løsningen med 2 HDMI-tilkoblingene. 

Er du opptatt av gode farger er denne absolutt å anbefale framfor TN-skjermer. 
Prisen burde ikke være noen hindring. 

AOC I2353FH 
