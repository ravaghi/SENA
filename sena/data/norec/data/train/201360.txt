Napa MCD381
Synes du at harddiskbaserte MP3-spillere blir for tunge og vanlige CD-baserte spillere blir for store? 
Da kan kanskje en 8 cm-variant være interessant. 

En vanlig CD-plate måler 12 cm i diameter. 
Derfor blir vanlige bærbare CD-spillere aldri så små som mange skulle ønsket, selv om formatet har enkelte fordeler i forhold til for eksempel Flash-minne. 
Blanke CD-plater er ekstremt rimelige, relativt robuste og platene har dessuten god kapasitet. 
En superrask CD-brenner er enkel å montere, og koster dessuten ikke mer enn en Ivar-hylle fra Ikea. 

Spådom for fall 

Da den første MP3-spilleren for mini-CDer kom på markedet i 2001, spådde vi at dette formatet ville ha en lysende fremtid, siden platene målte kun 8 cm i diameter, noe som muliggjorde mer kompakte spillere. 
Kapasiteten var dessuten fortsatt bra (ca 210 MB), og meget bra i forhold til det som fantes av Flash-baserte løsninger den gang. 

I løpet av de to siste årene har derimot Flash-teknologien blitt langt billigere, og Flash-spillerne er ofte mindre enn en lighter og veier nesten ingenting. 
Det er nok noe av forklaringen på hvorfor suksessen for MiniCD-baserte MP3-spillere har vært begrenset. 

Testvinner-forvirring 

En av spillerne vi testet den gang het Napa MCD380. 
Spilleren fikk en grei omtale hos oss da den ble lansert, men den ble aldri kåret til "Best i test", slik den feilaktig er blitt fremstilt i diverse reklamesammenhenger. 
Den hadde oppnådd best totalkarakter av de to miniCD-baserte MP3-spillerne vi hadde testet til da, javel, men utvalget var selvsagt alt for lite til å kåre en til testvinner. 

Nok om det - nå er etterfølgeren kommet, med flere funksjoner og et nytt og bedre design. 
Av de viktigste nyhetene er støtte for WMA-formatet (tåler kraftigere kompresjon enn MP3), samt at spilleren er utstyrt med en radiodel i fjernkontrollen som henger på ledningen til øreproppene. 

Media er som sist, 8 cm CDR/CDRW-plater som du brenner selv (ca 50 sangers MP3-kapasitet), samt audio miniCDer (finnes de fortsatt?). 

Utforming med nogo attåt 

Selve spilleren måler 10x10 cm, og er 2,3 cm tykk. 
Vekten er behagelige ... gram, og da er både fjernkontrollen og øreproppene tatt med. 
Innpakningen er i grå og sort plast fra innerst til ytterst, og på venstre side og i fronten finner du knapper for å styre avspillingen. 
Til vår store forbauselse har Napa ikke rettet opp de speilvendte knappene fra forgjengeren MCD380. 
Utrolig nok er NEXT og PREV-knappene på fjernkontrollen vendt motsatt vei av det normale (se bilde). 

Fjernkontrollen har en tolinjers LCD som viser artist og spor (ID-tagg). 
Ved hjelp av knappene kan du dessuten forandre på lydbildet, du kan velge mellom forhåndsprogrammerte innstillinger eller lage dine egne. 
Vi synes det var ganske knotete menyer og at LCDen har plass til for få tegn. 
Det var heller ikke særlig intuitivt at vi måtte holde nede M-knappen i noen sekunder for å svitsje til radiomodus. 

Radiosus 

Radioen slår over i stereo når signalet er sterkt nok, men mottakeren er dessverre ikke veldig sterk. 
Bor du i i grisgrendte strøk kan det blir så som så med radiolytting. 
Vi prøvde den under bussturen på vei hjem fra jobb, og det ble stort sett en susete opplevelse. 

Avspilling av musikken skjer enten ved at alle sangene blir spilt i rekkefølge, en og en mappe, eller i tilfeldig rekkefølge. 
Du kan også programmere rekkefølgen (inntil 30 spor). 
Oppstart tar fortsatt rundt 20 sekunder, noe som er i overkant av hva vi setter pris på. 

Spilleren har, i likhet med forgjengeren, et bufferminne på 480 sekunder, dersom MP3-filene du spiller av har en bitrate på 128 Kbps. 
Det blir plass til enda mer i bufferminnet dersom du bruker WMA-formatet. 

Dessverre har Napa byttet ut øretelefonene fra MCD380 med langt simplere ørepropper. 
De gir en begrenset lydopplevelse, vi får dessuten vondt i ørene av denne typen løsninger, og bruker derfor våre egne øretelefoner. 

Bra strømløsning 

Batteriene er oppladbare, og lader/eliminator følger med. 
Du kan også benytte standard alkaliske AAA-batterier (2 stk). 
I følge Napa selv skal fulladede batterier holde til inntil 12 timers avspilling. 
Det er langt mer enn forgjengeren kunne skilte med. 

Konklusjon 

Spilleren gjorde et godkjent inntrykk under testen, men radiodelen og øretelefonene skuffet. 
Vi synes også at brukervennligheten ligger et godt stykke bak de beste i 2003. 

Ettersom Flash-spillere med god kapasitet er blitt billigere, er vi dessuten redd denne typen spillere faller litt mellom to stoler. 
Den er ikke liten nok til å være førstevalget på joggeturen, og bare et par cm mindre enn de siste 12 cm CD-baserte spillerne som har langt høyere kapasitet, samt billigere og lettere tilgjengelige media. 

NB! 
Karakterene som ble satt på forgjengeren da denne ble testet i 2001, må ses i sammenheng med hva som fantes på markedet den gang. 
