Jan Eggum:«Kjærlighet & ærlighet 1» 

(Grappa) 

Overdose Eggum. 

Til selverklært angstbiter å være, skal det sies at Jan Eggum vet å feire seg selv. 
Dette er det første av tre dobbeltalbum den mest urbane av de klassiske visesangerne våre gir ut for å markere 60-årsjubileum. 

Dose 1 består av 20 tidligere upubliserte sanger fra hele artistlivet, tilsatt ferske tekster. 

Det ville være en overdrivelse å hevde at dette er Eggums mest velutviklede melodier: 
Dyktig arrangert, nonchalant florlett kaffebar-bossapop som ville blitt oppfattet som toppen av sofistikerthet i den norske underholdningsbransjen på 1970-tallet. 
Er det lov å håpe at arkivmelodiene presenteres kronologisk, og at de nyeste komposisjonene ligger sist? 

CD2 føles nemlig hakket mer substansiell enn den første. 
Tekstene er så typisk Eggum at det er lett å føle at man han hørt det før, og bedre da. 
Mest overbevisende er han som kåt og småkynisk kaféflanør, trass i at blødmer som «og at jeg tenner/og gror i dine hender» ligger ham lett i munnen. 

Når dagsaktuelle temaer står på dagsordenen (for eksempel mobbing i «Noen), blir han fort banal. 
Den selvtilfredse satiren («Helt normalt», «Moden mann», «Geni») er av revytekst-skolen. 

Over så mange som 20 sanger får mangelen på lidenskap Eggum til å fremstå som en trivialitetenes trubadur. 

BESTE LÅT: 
«Noen vil ha deg» 

MORTEN STÅLE NILSEN 
