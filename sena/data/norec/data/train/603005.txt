Drivende god, men slutten svikter
Man kan lure på om forfatterne hadde dårlig tid da de laget slutten på boka. 

Det er kjempegod driv i boka som Jørn Lier Horst har skrevet sammen med Thomas Enger. 
Den er en skikkelig page-turner, vanskelig å legge fra seg. 

Horst er landets for tiden mest produktive forfatter, som skriver for både voksne og unge. 
Det gjør også Enger, som fra før har fem krimbøker og to bøker for ungdom på merittlisten. 
Når de to legger sammen kreativiteten sin, blir det bra, selv om det halter litt mot slutten. 

Det som først og fremst er slående ved denne samarbeidsboka på 430 sider, er at den aldri, absolutt aldri blir kjedelig. 
Det fins ikke ett dødpunkt. 
Og det er godt gjort, selv i en thriller, hvor man forventer den slags. 

Her er en seriemorder på gang, men verken vi eller politietterforsker Blix forstår det før det er gått en tid. 
Med seg til å rulle opp sakene får Blix først en kvinnelig politi med innvandrerbakgrunn, det er tidsriktig det her, samt en ung, kvinnelig journalist. 
Forfatterne har menneskeliggjort Blix som skilt pappa til en nesten voksen datter, som han bekymrer seg for. 
Hun er, tidstypisk det også, med i et realityshow som faren misliker. 

Journalisten, viser det seg, er Blix tett forbundet med i et drama i fortiden. 

Etterhvert sys disse tre delene sammen til den samme historien, alt flettes inn i jakten på seriemorderen - og hvem blir hans neste offer? 
Datteren? 
Journalisten? 
Vi følger det hele, igjen tidsriktig, med direkte, digital overvåkning. 
Og heldigvis er lidelsene til ofrene ikke malt ut, skrekken deres blir ikke trykket oss opp i ansiktet, så vi får nødvendig avstand til å klare å motta dette som underholdning. 

Problemet med boka er at vi ikke får noen som helst signaler underveis om hvem morderen kan være, og når han omsider avsløres, vet vi knapt hvem han er. 
Forfatterne har bommet litt på ikke å gjøre oss skikkelig kjent med vedkommende underveis. 

Og motivet hans for å ta livet av en haug med mennesker er bortimot ikkeeksisterende. 
Så dette er en ufullkommen bok - knallgod i det meste og sviktende der det gjelder. 
Men det var gøy så lenge spenningen varte. 
