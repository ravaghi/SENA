Gothminister «Empire of Dark Salvation»
(Tatra) 

Endimensjonalt fra norsk advokat 

Bjørn Alexander Brem er advokaten som lever ut sine fantasier som demoniske Gothminister. 
Hans nye album «Empire of Dark Salvation» er definitivt ikke noe for folk med sans for det underfundige og subtile. 

Gothminister og hans faste våpendragere peiser nemlig på med feite, mektige og storslagne låter fra begynnelse til slutt. 

Bjørn Alexander Brem lar seg inspirere av det mørke og ukjente, men han overlater paradoksalt nok ikke mye til fantasien på albumet «Empire of Dark Salvation», som byr på 52 minutter med industriell gotisk metal. 

I blant låter det nesten som salige Wagner har gjenoppstått. 
Mer teatralsk og pompøst enn dette kan det nesten ikke bli. 

Likevel utelukker jeg ikke at nokså mange der ute kan finne på å like «Empire of Dark Salvation». 

Hvis 50.000 kjøpte Rammstein, bør det også være håp for Gothminister på VG-lista. 

ESPEN A. HANSEN 
