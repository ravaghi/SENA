- Nå med mer pomade i hippie-skjegget
Devendra Banhart med ny skive. 

ALBUM: 
Av gammel vane følger man litt ekstra med når ukonvensjonelle artister blir plukket opp av storselskapene. 
Det kan gjerne bety starten på slutten for en fri, uflidd kunstnersjel. 
Når freakfolkens gallionsfigur gir ut sin sjuende plate på Warner, lurer alle derfor på om 28-åringen har blitt streit og konform. 
Det har han ikke, men kanskje litt mindre fjern. 
Mer årvåken. 
Litt mer pomade i skjegget, kan vi si. 

Den dirrende vibratoen er fortsatt på plass, og Banhart prøver seg stadig på nye nisjer av rockehistorien: 
Sleskete, skinnbuksekledde «16th & Valencia Roxy Music» høres virkelig ut som T. Rex. 
Mens «Rats» er en mørk, buktende flørt med Jim Morrison. 

Ellers er det selvsagt både på godt og vondt at utskeielsene er færre denne gang. 
Den lokete forgjengeren «Smokey Rolls Down Thunder Canyon» fra 2007 var jo så ypperlig nettopp på grunn av en surrete musikalsk eventyrlyst. 
«What Will We Be» er dermed ikke Banhart på sitt mest bevissthetsutvidende, men likevel full av inspirerende og hjertelig popmusikk. 
