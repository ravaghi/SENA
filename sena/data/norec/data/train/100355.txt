Ujevn «VEUM II»
Den andre Varg Veum-filmen - denne gang ikke på kino, men DVD - er sterkere på actionen enn den første. 
Men dårligere på mennesker. 

HANDLER OM: 
Varg Veum er i København. 
En 15-årig Bergens-pike har rømt hjemmefra, og blir beligget av en horekunde på et snuskete hotellrom. 

Veum er altså på rømlingsjakt. 
Men vel hjemme lar hans store hjerte for små, vilfarne piker seg ikke stanse. 
Hun er nemlig rikmannsdatter, og med sikker virkelighetssans regner Veum med at mye grums ligger til grunn for rømningen - og et mord, som ganske fort følger. 
Om han bare visste hvor rett han har! 

DOM: 
Det skal lages seks Veum-filmer. 
To for kino, fire for DVD - og til slutt alle på TV. 
Dette er den første DVD-filmen; forrige, «Bitre Blomster» kom på kino i september i fjor. 
Sammenlikning er derfor uungåelig. 
Og jeg mener at «Bitre Blomster» er bedre enn «Tornerose». 

Riktignok har «Tornerose» en bedre og jevnere dramatikkutvikling. 
Og det er slett ikke uvesentlig i en krimserie! 

Likevel har filmen en gjennomgående skjønnhetsfeil, som ødelegger mye: 
Personene snakker i en konsentrert, tilsiktet «hardkokt» språk. 
De blir nesten parodisk raymond chandlersk etterhvert. 
Og den hjemmelig - eller bergenske - virkelighet fjernes alt for mye. 
I stede for å reflektere en norsk samtid og ånd, presteres et sjangerforsøk. 
Det blir meget forstyrrende. 
Og fjerner litt av vitsen med hele denne omfattende satsingen, spør du meg. 

Et nytt og ungt ansikt dukker opp denne gang: 
Julie Rustie har en ytterst krevende jobb som den unge og utsatte piken. 
Det greier hun bra! 

De fleste av de andre går (allerede) mer på rutine. 
Og det i bare andre Veum-film. 
Resultatet er blitt en jevn Detektime. 
Og ikke så veldig mye mer. 

Så vi håper på skjerpings til neste gang! 
