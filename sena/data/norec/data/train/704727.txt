Verdens beste barnespill
Mange påstår at har du spilt ett Lego-spill, har du spilt alle. 
Og vel er det en del fellesnevnere i den etter hvert så tallrike samlingen. 
Det handler stort sett alltid om å løse relativt enkle gåter (som det likevel hender at 8-åringen må hjelpe meg med), det handler om å knuse ting for å samle poeng, og om å samle ulike skatter og hemmeligheter for å få tilgang til nye egenskaper, områder og figurer. 
Traveller's Tales er dessuten usedvanlig flinke til å bygge opp banene og progresjonen på en slik måte at du ikke er ferdig når du har kjørt igjennom spillet en gang. 
Du må tilbake i de gamle banene flere ganger for å løse oppgaver hvor du trengte en egenskap du fikk lengre uti spillet. 

På det forrige Batman-spillet fikk de skjønne figurene stemmer for første gang, etter å ha gryntet seg igjennom alle forgjengerne. 
Dette er tatt et hakk videre i Lego The Lord of the Rings. 
Her er mye av den originale dialogen fra filmene tatt med. 
Originalmusikken likeså. 
Men hovedgrunnen til at spillet hever seg det lille hakket over forgjengerne, er først og fremst den fremragende grafikken. 
Dette er på ingen måte noe hastverksarbeid. 
Scenene er så gjennomførte at den trolske stemningen fra filmene om Tolkiens fantastiske verden blir godt ivaretatt. 
Likevel har det ikke gått på bekostning av den blaute humoren som alltid har kjennetegnet Lego-spillene. 
For eksempel når de andre hobbitene plutselig står klare med en moderne båre og førstehjelpsskrin etter at Frodo er blitt sverdstukket av ringskrømtet. 
Eller når sistnevnte skrømt drar fram et brannslokkingsapparat for å avhjelpe sin brennende kollega. 

Spillutviklerne har også tatt seg enkelte friheter rent handlingsmessig, men disse er så små at det ikke gjør noe. 
De bidrar i tillegg til en mer fullstendig spillopplevelse. 

Vil du gi barna et spill som du selv blir sittende med i timevis etter at de har lagt seg? 
Du trenger ikke å lete videre. 
Dette er antakelig verdens beste spillserie for barn, og dette er det beste spillet i serien til nå. 
Antakelig også for de udannede som ikke har sett filmene. 
