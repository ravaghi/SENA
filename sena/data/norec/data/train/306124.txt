Huleboere mot bronselaget
Søtt med et knippe lekre håndlagde animasjons-finurligheter fra folkene bak «Wallace og Gromit». 

Aldersgrensen på denne animasjonsfilmen er 6 år, men vi tror kanskje noen småtasser ikke helt vil få med seg alle de «voksne fotballreferansene» som det pøses på med når steinalderfolket kjapt må lære seg verdens vakreste idrett, fotball. 

Dette for å spille om retten til egen eksistens i sin egen fagre dal mot den nådeløse og skumle framtida. 
Mot monstre fra bronsealderen. 
De som kommer gravende inn med digre maskiner, ekkelhet, grådighet og med vilje til å utslette fortida. 
Et klassisk gode mot det onde i 2 x 45 minutter. 

Litt lite spenning 

De første snaue 45 minuttene er de som kanskje vil få de yngste til å kjede seg litt ettersom det brukes for lang tid uten nevneverdig morsomheter, foruten ei kjempediger and, til å bygge opp mot det vi voksne i hvert fall vet vil komme: 
Det store oppgjøret med verdens første lærball som bronsealderen er i besittelse av. 

Bronselaget har også et proft fotballag med et vell av høyt gasjerte stjerner. 
Her med noen likhetstrekk til de som filmer på banen, de som er opptatt av hår og utseende og de som gjør begge deler, og som i tillegg har teknikk og ferdigheter som en annen Ronaldo. 
Mot dette laget skal altså huleboerne, kall dem gjerne det norske landslaget, spille, men hvordan i alle verden skal det gå? 
Huleboerne har aldri sett en fotball tidligere, litt som våre beste menn i sine verste stunder. 

Gode Goona 

Vi humrer selvsagt av dette håndlagde leireuniverset, men det er nesten for mange påfunn fra Aardman-studio for å vise hvordan steinalderlagets Døgg samler sammen kreti og pleti for å danne et lag bestående av 11 spillere, begge kjønn. 
Fart i filmen blir det først når den suverene Goona, som kommer fra samme miljø som erkerivalene, Real Bronzio, viser hva hun kan av fotballens A, B og C. 

Klimaks blir selvsagt det storveies Champions League-finale tuftet på en masse komplekse innfall, britisk vidd, oppfinnsomhet, spark mot FIFA og et par delikate detaljer fra livet som bronsealdersupporter. 
I tillegg liker vi hvordan kommentatorene – som begge heter Arne på norsk – ser reprisene av en drømmescoringene. 
Men, som helhet er ikke dette i samme liga som andre godbiter fra Wallace og Gromits managere. 
«Førstemann» blir tidvis en oppvisning i leireflinkhet. 
Men søt nok da. 
