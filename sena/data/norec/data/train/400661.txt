Han er en fryd å høre på
Lars Vaular har annonsert flere utgivelser i år. 
Den første lover veldig godt 

I tillegg til ubestridte ferdigheter både som låtskriver og rapper, har Lars Vaular kommersiell appell. 

Hans navn og ansikt har etter hvert blitt lett gjenkjennelig i norsk popkultur, men det er de uhåndgripelige egenskapene ved Lars Vaular som gjør han unik i norsk rap. 

Selv om han ikke selger mest, og selv om enkelte rappere kan holde tritt vers for vers, er jeg ikke i tvil om at Lars er den største i norsk rap. 

Halvannet år etter 1001 Hjem, hvor tekstforfatteren Vaular sto i sentrum klarer han nå uanstrengt å være rapperen Vaular. 

Platen lider ikke av en trang til å ”ta det tilbake”, dette er ikke Lars som på død og liv skal fortelle oss at han er rå til å rappe, han bare er det. 

Autoriteten skinner gjennom, hardt som på åpningssporet ”Ung heit gateflamme”, eller mer tilbakelent som på ”Nordisk design” og ”Bodyslammin”. 

Det er uansett for mange minneverdige linjer og vers til at noen kan nevnes – når Lars til de grader koser seg som han gjør på dette albumet må alt oppleves. 

Alle produksjonene er ikke like interessante, og selv om et par låter kommer nær, mangler platen den helt store låten. 

Men Lars er en fryd å høre på hele veien, og hvis hans senere utgivelser holder denne standarden, blir 2015 Vaulars år. 

Les flere anmeldelser: 
