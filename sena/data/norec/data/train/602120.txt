Det stemte ikke helt for Harket
Det er ikke lenge siden vokalisten til A-ha sto på scenen her i byen, og lørdag kveld var Morten Harket atter en gang tilbake i Kristiansand for å fremførte sine solosanger. 
Denne gangen var han mer i sitt rette element, men gav fortsatt lite av seg selv til et publikum som gav alt. 

Hvor: 
Kilden Når: 
Lørdag kveld Publikum: 
480 

Den folkekjære artisten trenger ingen introduksjon, og til lyden av hans siste radio-hit ”Brother”, entrer han og musikerne scenen i en halvfull konsertsal på Kilden. 
De åpner med låten "Do You Remember Me", og man kan allerede merke at han har flere blodfans i salen. 

I begynnelsen er ikke stemmen til Harket helt på plass, og det er til og med noen sure toner i høyden. 
Registeret hans har nok tapt seg med årene, og det blir heller ikke noe bedre når han legger på en helt forferdelig vibrato under låten "Send Me an Angel". 
Med dette ødelegger han en av de få låtene som groover skikkelig i bandet og hvor vi får litt løssluppenhet fra gitaristen med en solo. 

Visuelt sett er konserten helt middels. 
Ingen av musikerne beveger seg mer enn en meter fra der de stilte seg i starten. 
Scenen er kledd i helsvart og er ikke spennende belyst. 
Det er heller ikke svært overbevisende når man tydelig kan se at alle sangtekstene er teipet til scenegulvet foran Harket. 
At en erfaren vokalist skal kunne sine egne tekster må da være det minste et publikum kan forlange. 
Noen ganger blir det også dødpunkter mellom låtene, og før "Safe With Me" måtte han til og med ta noe sekunders øving for å huske låten. 

Repertoaret er nesten det samme som da han spilte på Odderøya Live i sommer. 
Da ble det fremført for et urolig publikum. 
Denne gangen er salen i Harkets hule hånd fra starten, men selv med hengivende tilskuere klarer han ikke å skape den gode konsertstemningen. 

Selv om energien på scenen virker lav, er musikerne i hvert fall samspilte og fremfører låtene med god dynamikk. 
Konsertens høydepunkt er "Wild Seed" — en oppløftende låt med god gitarsolo og mye driv. 
Kvelden avsluttes med låtene "Brother", "A Kind of Christmas Card" og "Let it be me" av The Everly Brothers. 

Det var nok flere som koste seg på denne konserten samt mimret litt tilbake, men man må kunne forvente litt ekstra fra en verdenskjent artist som Harket. 
