It Follows
Drepende sex i skummel skrekkfilm! 

Sex har lenge vært et klart signal på nært forestående død i skrekkfilmer. 
Har man seg, er man per definisjon et kommende offer. 

It Follows går ett skritt videre. 
Her er sex selve årsaken til figurenes ublide skjebner. 

Regissør David Robert Mitchell gjør et dundrende gjennombrudd med denne filmen. 

I tillegg til en original vri på sjangerens konvensjoner, er It Follows nemlig både ekstremt stilsikker, gjennomgående angstfylt, herlig pirrende og deilig skremmende. 

En helt spesiell sexsmitte 

Vi møter en gjeng ungdommer i en forstad til Detroit, som lever helt normale og begivenhetsløse liv, og gjør det ungdommer gjør. 

Jay (Maika Monroe) har sex med den nye daten Hugh (Jake Weary), men blir snart klar over de grusomme konsekvensene. 
En helt spesiell smitte følger med, en slags ting som følger etter og dreper om den kommer for nær. 

Vennene Paul (Keir Gilchrist), Yara (Olivia Luccardi) og Kelly (Lili Sepe) hjelper henne for å finne ut hvordan de skal bli kvitt følgeren. 

De unge skuespillerne spiller godt etter regissørens less-is-more-instruksjoner. 
Dialogen flyter som en stille elv, selv i scener der andre filmer ville gitt konstant skrik og hyl. 

Filmens stil og rytme er helt klart inspirert av lignende sjangerfilmer fra sent 1970-tall og tidlig 1980-tall. 
Skrekken kommer snikende gradvis inn på oss. 
Det vi ikke ser er like skummelt som det vi ser, av og til skumlere. 

Ventingen har spenningstopper som utløsningen ikke alltid matcher. 
Men det finnes klimaks der jeg får lyst til å snu meg vekk, blant annet i en bassengscene som vekker assosiasjoner til La den rette komme inn. 

Filmen bader i Detroits suburbia, som regissør David Robert Mitchell kjenner godt. 
Hans forrige film, The Myth of the American Sleepover (2010) var lagt til samme miljø. 

Ungdommene beveger seg rundt i et typisk, stille forstadsmiljø med små hus i lange gater, nydelig fotografert av Mike Gioulakis. 

Lydsporet er elektronisk, med gjenklang av John Carpenter og Alan Howarths musikk til Halloween-filmene og Wendy Carlos sine komposisjoner til The Shining – Ondskapens hotell. 

Et distinkt utseende 

I tillegg kjører alle gamle 70-talls-biler, mens alle TV-skjermer er av den gamle rørtypen, og viser til stadighet gamle lavbudsjetts sci-fi-filmer i sort/hvitt, som kanskje også er en av denne filmens inspirasjonskilder. 

Dette gir filmen et distinkt utseende, som viser slektskapet til tidligere klassikere, samtidig som den har moderne elementer som plasserer historien i vår egen tid. 

It Follows kan sees på som et bilde på samtidens angst for det seksualiserte samfunnets mørke sider. 
Sex kan faktisk i verste fall drepe deg, om du ligger med en person som er smittet. 

Dette utnyttes godt i en skrekksetting, selv om det finnes noen sekvenser og sammenhenger der logikken ikke henger helt sammen. 

Men det oppveies med en stilsikkerhet og et ekkelt spenningsnivå som gjør It Follows til en spesielt vellykket skrekkthriller 
