Solomon Burke «Nashville»
(Snapper/VME) 

Burke blir eldre og eldre, men synger bedre og bedre! 

Nå er ikke 66 år noen alder i populærmusikken lenger, spesielt ikke i soul-genren Burke befinner seg i, men likevel: 
Den patinaen som alderen gir legendens sprukne stemme - en stemme med overlegen timing og innlevelse - er som skreddersydd for sangene på «Nashville», en nedstrippa plate i skjæringspunktet mellom country og soul. 
Duettpartnere som Gillian Welch, Emmylou Harris, Dolly Parton og Patty Griffin klarer aldri å overskygge Burkes voldsomme vokale autoritet - så overlegen er han faktisk at selv låtene som kunne ha blitt rene svisker, står frem som åpenbaringer. 
Har du lyst til å høre hundre prosent ren aura av et levd liv via et par stemmebånd nå som Johnny Cash er død, kommer du ikke nærmere enn Solomon Burke. 

ANBEFALTE KJØP: 
«That's How I Got To Memphis», «Valley Of Tears», «Millionaire» og «Up The Mountain». 
