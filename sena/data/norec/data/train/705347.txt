Wavves:Selvsikker fuzzpunk 

Til tider en strålende energisk vitaminpille, med noen irriterende unntak. 

Wavves: 
"You're welcome" (Ghost Ramp/Playground) 

San Diego-baserte Wavves ledes av Nathan Williams og startet i 2008. 
Året etter den selvtitulerte debuten fikk han en del oppmerksomhet for sin utagerende sceneopptreden, forårsaket av rusbruk. 

I 2017 låter Williams og co. høye på seg selv, og uansett hvor de nå henter all denne energien kommer fra, så er den kledelig. 
En kjenner igjen Wavves fra tidligere, i fusjonen av solvarm, hissig California-punk og Beach Boys-aktige refrenger. 
De har samarbeidet og turnert sammen med band som Best Coast, Fucked Up og Cloud Nothings, som alle er blant mine favoritter i sjangeren. 

Wavves har hatt en mer rufsete tilnærming til surfepunken sin enn disse. 
Deres sjette album er mindre naivt og lo-fi, og låter mer velprodusert. 
Singelen «No shade» ga meg forhåpninger til resten og er en fuzzpunklåt av aller beste sort. 
Et oppløftende refreng og en rasende avslutning, en real vitaminpille som klokker inn på 1 minutt og 47 sekunder. 
Om du fremdeles føler på bakrusen etter 17. mai, vil denne kurere all gruff! 

Den mindre umiddelbare «Million enemies» framføres med et skjevt smil og stor selvtillit. 
Her skiftes det smart i toneleie, og det er den låten på platen som vokser mest på meg. 
Svorne fans vil kanskje rynke litt på nesen, men den viser at det går an å vokse videre i en sjanger som ofte gjentar seg selv. 
Denne følges av «Hollowed out», som også skrur på et par interessante og stoner-aktige knotter. 

Platens første halvdel er sterk nok til å takle «You're welcome». 
Dessverre faller andre halvdel igjennom, med unntak av «Excercise». 
Den irriterende «Come to the valley» blir i likhet med den avsluttende balladen «I love you» i overkant søte og gir lytteren en overdose «aaah-uuuh-oooh» «du-du-duuu». 

Beste spor: 
«No shade», «Million enemies». 
