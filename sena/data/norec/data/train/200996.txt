Gaming-mus for begge hender
Er du venstrehendt? 
Eller liker å skifte muse-hånd i blant? 

Gamere er blant de mest kresne og krevende når det gjelder datautstyr. 
Ytelsen må være på topp for å få høyest mulig bildekvalitet, umiddelbar respons og jevn flyt i alle bevegelser. 

Men selv om prosessor og grafikk er optimal hjelper det lite hvis ikke selve livlinjen mellom spiller og spill er optimal - da snakker vi om musa. 

En gamer-mus skal være stødig, gli uten motstand og ha alt av betjening plassert for best mulig brukskomfort. 
Den skal ha knapper i tillegg til standarknappene, og gjerne høy oppløsning i bevegelsessensoren, for høyest mulig presisjon. 

Det finnes et bra utvalg av gamer-mus på markedet, noen enkle, andre med et vell av finesser. 
Spesielt Logitech har satset stort på dette markedet. 

Men i de siste årene har det bare vært tilgjengelig mus for høyrehendte fra Logitech. 

Hva med de venstrehendte? 

Ca 10% av alle menn og 8% av alle kvinner er venstrehendte. 
Noen av disse har trent seg til å kunne variere med å bruke begge hender til forskjellige oppgaver. 
De bruker saks med høyre hånd, og spiser med kniv og gaffel på samme måte som høyrehendte, men når de skal gjøre mer avanserte oppgaver er det venstre hånd som gjelder. 

Verktøy er som regel nøytrale i utformingen, og kan brukes like godt med begge hender. 
Musikkinstrumenter spilles som regel på samme måte uansett hva slags "hendt" man er, men med noen unntak. 
Først og fremst gjelder det gitarister, her får man elektriske instrumenter tilpasset venstrehendte, men dette er et unntak. 

Når det gjelder musbruk virker det som det er liten fleksibilitet. 
Er man venstrehendt er det svært vanskelig å lære seg å bruke høyre hånd på mus. 
Dette henger nøye sammen med den tette koblingen mellom hånd og syn som musbruken innebærer. 

Endelig en nøytral gamer mus! 

Microsoft har tatt hensyn til dette og tilbyr nå en symmetrisk gamer-mus. 
Navnet er SideWinder X3 og den har flere viktige egenskaper. 

2000 dpi oppløsning med laserenkel og kjapt valg av oppløsning i brukPasser til begge henderStøtte for macroer som aktiveres med et trykkInnfelte sideknapper 

Musen er også utstyrt med balanserte vekter og brede glideflater. 

Maks akselerasjon er 20G og topphastigheten er 45 tommer/sekund 

I bruk 

Etter å ha installert programvaren, som er nødvendig for å støtte ekstrafinessene, er det bare å plugge i musa. 

Du kan velge fritt hva de 5 knappene skal styre. 

Hver av de tre følsomhetsgradene kan også spesifiseres. 

Musen har god ergonomi og passer godt i hånden, uansett om det er den venstre eller høyre. 
Den glir lett og har god balanse. 

Den er god å spille med, svært presis og har rask respons. 
Programvaren er også god og oversiktlig. 

At du kan skifte raskt mellom følsomheten gjør det mulig å tilpasse den tilsvarende raskt til forskjellige situasjoner i spill. 

De tre hurtigtastene kan defineres til viktige funksjoner som varierer mellom forskjellige spill. 
I skytespill er det svært gunstig å kunne justere seg inn på forskjellige sikteløsninger i forskjellige avstander til målene, her går det lynraskt og du har god kontroll. 

Dette er ikke den mest avanserte gamermusen på markedet, men de viktigste tingene støtter den på en utmerket måte. 
