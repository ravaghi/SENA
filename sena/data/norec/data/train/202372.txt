Fiskars sakssliper
Fra slitne billigprodukter til Rolls Royce-klasse. 

Den eldgamle og slitne billig-saksen fra Ikea ble superskarp etter slipingen, og klipper nå like bra som den splitter nye Fiskars-saksen. 

Vi har testet saksesliper mot ny saks. 
Dommen er klar: 
Det lønner seg absolutt å investere i en saksesliper, fremfor å kjøpe ny saks. 

Testeksemplarene 

Vi har tatt to husholdningssakser av ulik opprinnelse, med permanent bosted i kjøkkenskuffen. 
Saksene brukes til det meste, fra klipping av bacon til papir- plast- og annen klipping. 
Den ene saksen er en Ikea-saks som er minst 14 år gammel. 
Den andre saksen er umerket og av ukjent opprinnelse. 
Ingen av saksene har vært slipt tidligere, men er vurdert byttet ut med noe nyere (og skarpere). 

Vi tester den nye Fiskars-saksen og de gamle sakenes evne til å klippe i vanlig kopiark, og i glanspapir som er mye likt gavepapir. 
Som du kan se i videoen nedenfor, er det stor forskjell på hvor lett den nye saksen glir gjennom papiret, sammenliknet med de gamle saksene. 

De gamle saksene kan ikke sies å "gli" gjennom gavepapiret i det hele tatt, men de lager en rufsete skjæringskant. 

Den nye saksen glir lett gjennom papiret, og lager en jevn og fint kant uten rufser. 

Sjekk også vår test av Easi-Twist Multiåpner 

Sjekk resultatet 

Vi sliper begge saksene med Fiskars' saksesliper, ved å føre saksen frem og tilbake i sliperen med en klippende bevegelse. 
Saksesliperen er enkel å bruke, og helt uten risiko. 

Ifølge forpakningen skal det holde å dra saksen frem og tilbake fire-fem ganger, men vi måtte trå til med flere runder med sliping før vi oppnådde ønsket resultat. 

Men for et resultat: 
Selv den gamle Ikea-saksen ble skarp og fin i eggen, og glir gjennom gavepapiret som varm kniv i smør. 
Vi er veldig imponerte over at det gikk an å få såpass skikk på en så gammel, velbrukt og billig saks. 

Begge saksene er nå tilbake i kjøkkenskuffen, i stedet for å ende sine dager i søppekdunken. 
Og den gamle Ikea-saksen glir faktisk enda lettere enn den nye Fiskars-saksen gjennom glanspapiret. 

Du kan se testen her: 

Kost-nytte 

Fiskars sakssliper Clip Sharp koster 139 kroner i nettbutikken jernia.no. 

En ny Fiskars kjøkkensaks 18 cm koster 169 kroner hos jernia.no, en Fiskars universalsaks 21 cm koster 179 kroner hos Clas Ohlson. 

Det er rimeligere og absolutt å anbefale å kjøpe en saksesliper fremfor å bytte ut saksene. 
Mange har flere sakser i husholdningen, og det er stort sett skarpheten det skorter på dersom du vurderer å investere i en ny saks. 

Ikke bare blir det billigere i lengden, men har du en saksesliper i skuffen, kan du også opprettholde skarpheten på saksen ved å kjøre den gjennom sliperen med jevne mellomrom - og du slipper mye unødvendig irritasjon. 
