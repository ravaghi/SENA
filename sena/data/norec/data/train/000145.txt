Hannibal S01
Et vakkert og skremmende etterforskningsdrama som gir nytt liv til den legendariske seriemorderen. 

Anmeldelsen er basert på de første to episodene: 
Dr. Hannibal Lecter er kanskje den mest kjente seriemorderen fra litteraturens og filmens verden. 
Når vi møter den menneskeetende psykiateren i den nye serien Hannibal er det før hendelsene som utspiller seg i Red Dragon og Nattsvermeren, og Hannibal er ikke engang hovedpersonen i serien som bærer hans navn. 

Det er likevel liten tvil om at dette kommer til å være det beste etterforskningsdramaet som går på norsk fjernsyn fremover, for Hannibal lager et utsøkt måltid av en velkjent oppskrift. 

Genial og ustabil 

FBI-agent Will Graham, spilt av Hugh Dancy, er en lynende intelligent mann med en plaget sjel. 
Hans evne til å empatisere med og sette seg inn i morderens hode, og tenke som ham og leve seg inn i hans handlinger, gjør ham best til å sette seriemordere bak lås og slå. 

Samtidig som evnene hans gjør ham til den beste i sitt felt, gjør det ham også ustabil. 
Når etterforsker Jack Crawford, spilt av Laurence Fishburne, hanker Graham inn for å hjelpe til i en sak om en seriemorder som spidder unge jenter på hjortegevir, blir han derfor samtidig sendt til en psykiater for å klargjøre ham for tjeneste i felten. 

Psykiateren er, som du sikkert har forstått, Dr. Hannibal Lecter. 

Se traileren for serien her: 

Fascinasjon for det mørke i mennesket 

Hannibal er, som sagt, forhistorien til Red Dragon og Nattsvermeren, og vi vet ikke om Dr. Lecter enda har blitt til den kannibalen og seriemorderen vi kjenner ham som. 

Det som er tydelig er imidlertid at Lecter er fascinert av hva som driver et menneske til å drepe. 
Han er derfor svært interessert i hvordan Graham klarer å sette seg inn i hodet til brutale mordere og forstå hvorfor de gjør som de gjør. 

I løpet av timene de har sammen utvikler det seg et bånd mellom de to, og det virker som om Lecter ønsker at Graham skal dyrke frem de mørkere sidene av seg selv. 

Strålende Dr. Lecter 

Mads Mikkelsen har den formidable oppgaven med å fylle skoene til Anthony Hopkins som har portrettert Hannibal Lecter tidligere, og Mikkelsen har klart å gjøre Hannibal til sin egen. 

Han fremstår som kald, men karismatisk, intelligent og beregnende, samtidig som hans følelsesløse ansikt av og til mykner opp med et lite smil, som om han ler av oss fordi han vet noe vi ikke vet. 

Etter hvert som Dr. Lecter begynner å hjelpe Graham og Crawford med selve etterforskningen får vi se at han advarer morderen om at han er i ferd med å bli tatt, men vi som publikum vet ikke om han er en drapsmann selv. 

Er han en beregnende morder som spiser sine ofre enda, eller har han bare en fascinasjon for det makabre i mennesket? 
Er den perfekt tilberedte steken han serverer virkelig svin som han sier, eller er det bleke kjøttet noe helt annet og forferdelig? 

Vi vet ikke, og det gir serien en intens spenning som er til å ta og føle på. 

Kjent oppskrift på ny måte 

Hannibal er egentlig bare et typisk episodebasert etterforsknings-drama som følger den samme oppskriften de fleste andre slike serie gjør. 

En morder skal fakkes, en smart fyr med ukonvensjonelle metoder er den beste til å klare det, og det gjør han i hver episode - vi har sett det før. 

Derfor kunne det fort ha blitt kjedelig, men Hannibal pakker det så godt inn at jeg fort glemmer at dette er en rett jeg har smakt før. 

Serien fremstiller Grahams levende fantasi ved å putte ham inn i morderens posisjon i tilbakeblikkene vi ser av drapene som er begått. 
Det er ubehagelig å se helten i denne posisjonen og det spiller på usikkerheten om hvor beregnelig Graham egentlig er. 

Hugh Dancy og Laurence Fishburne spiller begge godt som Graham og Crawford, men Mads Mikkelsen er enestående som Dr. Lecter og jeg gleder meg til å følge med på hvordan han utvikler rollefiguren videre. 

I tillegg er serien svært velprodusert med scener som ser fabelaktig ut, ikke minst når grusomme drap fremstilles på en nesten kunstnerisk måte. 
Det er ubehagelig ned til hver minste detalj, noe som understrekes litt i overkant mye av høy spenningsmusikk som føles litt for påtrengende, men som likevel ikke ødelegger seeropplevelsen. 

Hvis Hannibal fortsetter like bra utover i sesongen som de første to episodene, har vi mye bra TV å se frem til. 

Hannibal ser du på TVNorge torsdager klokken 21.30. 
