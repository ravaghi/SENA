Bob Dylan hyller country'ens største helt
Flere av verdens største stjerner setter melodi til Hank Williams' ukjente tekster. 

ALBUM: 
Den amerikanske countrysangeren Hank Williams (1923-1953) ble funnet død i baksetet på en Cadillac første nyttårsdag 1953. 
Bare 29 år gammel hadde han sikret seg et ettermæle som en original komponist av utallige sanger som seinere er blitt evergreens. 

I Cadillacen lå også en notatbok som sangeren bar med seg, fylt med tekster som ennå ikke hadde fått noen melodi. 
Omsider fikk noen ideen til å la noen av hans mest lidenskapelige fans lage låter av tekstene. 

Det har de sannelig gjort, fra Bob Dylan til Jack White, fra Norah Jones til Merle Haggard, i alt 12 kvinner og menn som med dyp respekt har satt toner til Williams vakre ord, med få unntak om ulykkelig kjærlighet. 

Ei plate som bekrefter Hank Williams som en enestående stilskaper, med et så sterkt personlig særpreg at det skinner stjerneklart igjennom også når andre artister hyller ham på denne måten. 
