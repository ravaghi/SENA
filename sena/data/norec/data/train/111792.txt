Smittende energi
Intet mindre enn et fyrverkeri. 

Man kan si hva man vil om musikken hennes. 
Overprodusert pop, et kynisk skreddersydd jentevorspiel og et begrenset talent. 
Men hennes liveshow er i en klasse for seg. 
Et utsolgt Sentrum Scene er fylt av paljettkledde jenter, rosakledde gutter og utagerende bevegelser. 
Og når GaGa entrer scenen, er både en råtten sommer og svineinfluensaen glemt. 
GaGa er smittende energi i fast form. 

Når hun snur ryggen til publikum under «Paparazzi», og viser sin veltrente bakdel - er sirkuset gang. 
Benklær er ut, push-up er inn. 

De elleville kreasjonene hun ikler seg, og hennes tendens til å snakke rett fra levra mellom sangene, eventuelt vulvaen - er en kombo som gjør publikum sjanseløse. 
Man er nødt til å trekke på smilebånd, eventuelt rocke med dansefot. 

Lady Gagas sceneshow oser av at kropp er topp og dansing er livet. 
Hun hopper, smyger, skrever, og simulerer sex med pianokrakken. 
Og slipper unna med det, når hun synger overraskende bra live. 

En Cindy Lauper på speed, en frekk Gwen Stefani, en positiv Pink. 
Salen hyler av fryd når hun tilstår at hun har sex nesten hver dag, og hits som «Just Dance», «Lovegame», og «Fame» fremkaller trampeklapp. 

Damen som stiller seg skrevs mot publikum iført bare trusen og spør hvordan vi har det, stråler både mystikk og livsglede. 
Etter en liten sart trudelutt på pianoet, bygger hun opp til en kanonavslutning med monsterhiten «Pokerface». 
Og igjen står et brølende Sentrum Scene og hyler fortvilt etter et ekstranummer. 
Det er bare å gi seg over. 

Lady GaGa Sentrum Scene Torsdag 30. juli 

SILJE LARSEN BORGAN 
