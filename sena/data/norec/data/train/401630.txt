Er satire mulig i Trumps Amerika?
Sacha Barons Cohens metode har kanskje ikke endret seg, men det har Amerika. 

Da jeg i 2009 anmeldte Sacha Baron Cohens kvasidokumentar Brüno kunne jeg ikke la være å spekulere om den britiske provokatørens metode hadde mistet noe av sin brodd. 

Akkurat som i Borat (2006) forsøkte han iherdig med sine fremprovoserende stunts å avdekke fordommer og rasisme, og noen små gullkorn fikk han ristet ut av denne dårskapens pandoras eske. 
Men det kunne virke som de ”dumme” ikke lenger gikk like lett på limpinnen. 

Ja, altfor ofte fikk jeg sympati med dem og krympet meg like mye over Cohens bomskudd som jeg lo av blinkskuddene. 

Snart ti år senere skulle man altså tro at Baron Cohens metode, og ikke minst hans synlighet, ville gjøre det vanskelig å gjennomføre noe lignende. 
Men i Who is America? går han løs på en ny og enda mer konfliktfylt amerikansk tidsånd, godt hjulpet av nyvinninger innen sminke. 

Etter fem episoder er det klart at polariseringen i amerikansk offentlighet har gitt Cohen mange nye ideer, noen gode, og noen ikke så gode. 
Men det kan synes som om det spissede og til dels hysteriske ordskiftet i USA, der ekstreme krefter som før var marginalisert dominerer mainstreamsfæren og identitetspolitikken herjer på universitetene, har gitt Cohen nye og uante muligheter. 

Dristig nyskapning 

Who is America? er akkurat så smakløs som man kunne forvente. 
I åpningsvignetten lar Baron Cohen klimakset fra to av Amerikas mest lovpriste innsettelsestaler, av John F. Kennedy (”Do not ask your country ...”) og Roosevelt (”Only Thing We Have to Fear Is Fear Itself”), bli avbrutt av en av Trumps groteske grimaser, og tonen er dermed satt. 

Som en parodi på et nyhetsoppslag som skal ”ta pulsen” på det nye konfliktfylte Amerika, møter vi en rekke karikaturer, fra den høyreekstreme konspirasjonsteoretikeren Billy Wayne Ruddick 
Jr til den selvutslettende liberale dotten Nira Cain-N’Degocello. 

Dette er typer vi kjenner gjennom mer moderate utgaver i den amerikanske nyhetsvrimmelen, mens nyskapningen denne gangen er den voldelige fengselsfugl-kunstneren Rick Sherman og den israelske terroreksperten Erran Morad. 
Sistnevnte er seriens største sjansespill, og det er i hovedsak denne groteske karikaturen som redder serien. 
Det er Morad som lykkes best med å få intervjuobjektene (om vi kan kalle dem det) til å utlevere seg, og det er våpenlobbyen som mest ivrig lar seg lokke ut på planken. 

”Interessant kunststunt” 

De fleste deltagerne fra venstresiden og det politiske sentrum, som Bernie Sanders, responderer med sunn skepsis og vantro. 
Baron Cohen får ikke mye ut av dem, og lykkes best med å filleriste den liberale eliten gjennom representantene i kunstverdenen og film- og tv-industrien. 
Men er det så imponerende at han får en ”dum og deilig” realitykjendis til å bekrefte våre fordommer? 

For nordmenn flest, og selvsagt også mange amerikanere, er våpenfantastenes omfavnelse av våpentrening for barn både sjokkerende og absurd, men det er noe ved hele skuespillet og etterspillet i offentligheten som vitner om at noe er annerledes. 

Selv om Jason Spencer måtte trekke seg fra kongressen etter at Cohen ”lurte” ham til å dra av seg buksen og rope N-ordet (ingen liten bragd), så forblir dette for de aller fleste seerne god underholdning. 
Å bli lurt av Baron Cohen er ikke så ille, og noen av deltagerne, som den kvinnelige gallerieieren i første episoden, ser ut til å forstå hva hun er med på og oppfatter det som et interessant kunststunt. 
Deltagerne angrer på at de ble lurt av Baron Cohen – ikke at de kom med rasistiske eller på andre måter drøye ytringer. 

Har Trump lammet satirikerne? 

Satirikere og provokatører som Baron Cohen står nå overfor en helt ny utfordring: 
Hvordan provosere og utlevere i en tid der selv den amerikanske presidenten ikke ser ut til å bry seg om sitt image, og bruker sin egen skandaløse opptreden for å appellere til sin fanbase. 

En gang i tiden pleide makten å bry seg om hvordan pressen omtalte den, det var en politisk pris å betale for etiske og moralske overskridelser. 
Men etter Trumps mange utfall kan det virke som bunnen har falt ut av den amerikanske offentligheten, og ekstreme aktører kan sette agenda på en måte som var utenkelig for noen år siden. 
Under årene med president Bush jr. trøstet demokratene seg med de satiriske programmene til Jon Stewart og Stephen Colbert, men de ville begge kommet til kort overfor dagens høyspente og forvirrende atmosfære. 
Ikke engang Saturday Night Live makter å holde tritt: 

Virkelighetens Trump er så fascinerende og skremmende i sin uforutsigbarhet at Alec Baldwins parodi ikke er i nærheten av å yte ham rettferdighet som karikatur. 
parodi ikke er i nærheten av å yte ham rettferdighet som karikatur. 
Kanskje er det nettopp denne avmakten Michael Moore gir uttrykk for når han i sin premiereklare dokumentarfilm lar en atomeksplosjon gå av i Det hvite hus. 
Det er et Amerika som har gått av skaftet Baron Cohen forsøker å slippe ut av sekken, og han burde være rette mannen for den jobben. 

Men det er også som den amerikanske tv-kritikeren Alan Sepinwall skriver i sin anmeldelse av serien: 
“If Cohen’s routine is the same, the America he returns to very much is not. 
And that’s a big stumbling block – for both America and Who Is America?” 
