Følelsesladet krigsdrama
Klyp meg i armen - andre verdenskrig har mer på lager som spillarena. 

Hver gang det dukker opp nok et skytespill lagt til andre verdenskrig, får jeg bilder på netthinnen av daffe, uoppfinnsomme og kyniske spillutviklere som såvidt har klart å samle nok energi til å piske en død hest for 'nte gang. 

Vi snakker om et sidespor i skytespillgenren som ble inspirert av Steven Spielberg-filmen «Redd menig Ryan» i 1998, og nesten ti år senere har vi vært innom blant annet tolv «Medal of Honor»-spill og tre «Call of Duty»-spill med handling fra andre verdenskrig. 

Det er grenser for hvor mange lignende spill jeg klarer å fordøye, og den grensen er i utgangspunktet overskredet for lenge siden. 

Derfor er også dette tredje «Brothers in Arms»-spillet (det sjette hvis du regner med versjonene til Wii, DS og PSP) en mildt sagt uventet positiv opplevelse. 
Med et stramt historiefokus, en solid dose mellom-menneskelig drama, effektiv action og velfungerende spillmekanikker klarer «Hell's Highway» å engasjere. 

Og det er særlig det sylskarpe, begrensede fokuset i historien som gjør meg interessert. 
I steden for å plassere spilleren i en rekke kjente slagmarker fra andre verdenskrig, foregår hele dette spillet i Nederland under «Operation Market Garden» i september 1944. 

Du får en gripende, sterkt personlig historie med troverdige roller og en nerve som lener vel så mye mot drama som mot aggressive nazister, hvinende kuler og store eksplosjoner. 
Vi snakker om et slag som krevde enorme tap av menneskeliv på den allierte siden, og dine medsoldater - rollefigurer du blir godt kjent med i løpet av spillet - faller også, en etter en. 

Her vil jeg forøvrig også anbefale en tur til spillets hjemmeside, hvor utviklerne har lagt opp en tidslinje fra virkelighetens «Operation Market Garden». 
«Brothers in Arms: 
Hell's Highway» kan godt sees som historisk dokumentasjon forsterket av et fiktivt, men troverdig drama. 

Etter å ha pløyd gjennom en enorm bunke spill fra andre verdenskrig er det unektelig svært velkjent dette her, jeg føler i utgangspunktet at jeg har fullført de fleste av oppdragene i «Hell's Highway» før. 
Opptil flere ganger. 

Men alt fungerer allikevel knirkefritt, og særlig systemet for å ta dekning er mer enn velkomment i et spill som i stor grad handler om stillingskrigføring. 

Som et frittstående spill, er «Brothers in Arms: 
Hell's Highway» glimrende. 
Men som en etterdønning fra en sliten og haltende genre er det «bare» veldig bra. 

Og det er i mine øyne en bortimot gedigden prestasjon. 

Trailer fra PC-, PS3- og Xbox 360-spillet Brothers in Arms: 
Hells Highway. 
