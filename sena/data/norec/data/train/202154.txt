HP Spectre XT
Lekker Ultrabook fra HP. 

Den har hatt en litt trang start, den nye PC-kategorien "Ultrabooks". 
Vi har våre teorier om hvorfor, noe du kan lese mer om i denne kommentaren. 

PC-produsentene ser imidlertid ikke ut til å gire ned tempoet i nye lanseringer, og den ene lekre modellen etter den andre havner på testlaben i DinSide. 
Den siste uken har vi hatt gleden av å stifte bekjentskap med Spectre XT, en high-end Ultrabook fra HP. 

Før vi går i gang med analysen, skal vi se på de tekniske egenskapene: 

Skjerm: 13,3" HD BrightView WLED (blank, 1366 x 768 piksler) Prosessor: 
Intel® Core i5-3317U, 1,7 GHz RAM: 
4 GB DDR3, (1 x 4 GB) 
Grafikkort: 
Intel HD-graphics 4000 Lagring: 128 GB SSD Optisk drev: 
Nei Skjermutganger: 
HDMI USB-porter: 1 x USB 3.0 og 1 x USB 2.0 Webkamera: 
TrueVision HD Kortleser: 
SD/MMC Trådløst nett: 
802.11a/b/g/n Kablet nett: 
Gigabit Annet: Bluetooth, Widi, Beats Audio med 4 høyttalere, bakbelyst tastatur, leveres med Adobe Photoshop Elements og Adobe Premiere Elements versjon 10. 
OS: 
Windows® 7 Home Premium 64 Størrelse: 316 x 14,5 x 224 mm Vekt: 1,39 kg Ca pris: 
8490 kroner 

Maskinen er godt oppdatert på utstyrsfronten, men det mest oppsiktsvekkende er den imidlertid den oppgitte tykkelsen på beskjedne 1,45 cm. Nå viser våre målinger at den korrekte tykkelsen - på det tykkeste - er rundt 1,7 cm, men fortsatt er det snakk om en meget slank PC, om ikke fullt så oppsiktsvekkende lenger: 

Vi gir også en pluss for foto- og videoredigeringsprogrammene fra Adobe som følger med - uten begrensninger. 
Disse er blant de desidert beste på markedet innenfor sine områder: 

Materialvalget i PC-en har vi også meget stor sans for. 
Lokket er dekket av et lag lys, børstet aluminium, som ikke viser fingeravtrykk overhodet: 

Det samme materialet går igjen på innsiden: 

Alle tilkoblingene sitter på sidene, og vi merker oss at både nettverk- og HDMI-utganger er i full størrelse. 
Det er ikke alle Ultrabooks som kan skryte av: 

Det vi derimot ikke er så begeistret for, er strømpluggen, som stikker hele fem centimeter rett ut på siden, noe som gjør den svært utsatt for utilsiktet belastning - med fare for tilhørende kontaktbrudd. 
Her hadde vi likt en 90-graders knekk: 

Tastaturet er romslig og godt, og avgir nesten ikke lyd i det hele tatt under skriving. 
Veldig behagelig! 
Det har også baklys som kan skrus av og på via F5-tasten: 

Fin lyd 

Over tastaturet sitter det to høyttalere, og på sidene sitter det også to høyttale - totalt fire høyttalere, altså. 
Og lyden fra Beats Audio-systemet er bra, vesentlig bedre enn hva tilfellet er på Ultrabookene fra HPs Envy-serie som vi har testet tidligere. 
Med litt mer bass hadde vi gitt toppscore. 

Under tastaturet sitter en trykkfølsom og multiberøringsfølsom pekeplate med integrert venstre/høyre-klikking. 
Den er akkurat passe følsom. 
Knappene avgir litt lyd, men aldri plagsomt. 

Skjermen er passe lyssterk og har et blankt kontrastbelegg. 
Belegget gir dessverre mye gjenskinn, og innsynsvinklene er ikke så bra som på de nye high end-modellene fra blant andre Asus og Samsung. 
Oppløsningen er også ordinære 1366 x 768 piksler. 

Rask maskin 

Oppstart fra helt avskrudd til PC-en er klar for bruk, er knappe 20 sekunder. 
Det er temmelig normalt for en SSD-basert Ultrabook, men vi har sett raskere. 
Men sett i forhold til modeller med harddisk, er det selvfølgelig svært raskt. 
Vekking fra dvaletilstand tar aldri mer enn et par sekunder. 

Og som diagrammet under viser, er det ikke tvil om at HP har benyttet en SSD som virkelig leverer - både på lesing og skriving. 
Merk: 
Acer scorer veldig bra her på grunn av at de benytter to SSD-er i RAID-oppsett: 

Lese- og skrivehastighet i MB pr sekund, SSD 

Windows innebygde opplevelsesindeks gir oss følgende indikasjon på ytelsen, og her går skalaen fra 1,0 (tregest) til 7,9 (raskest): 

Prosessor: 6,1 Minne: 5,9 Grafikk: 
5,9 Spillgrafikk 6,4 Primær harddisk: 7,9 

I diagrammene under har vi sammenlignet prosessor- og grafikkytelsen med andre ultrabooks vi har testet i det siste, basert på målinger foretatt med Passmark PerformanceTest 7.0. 
Her er Spectre XT helt på linje med andre maskiner med samme prosessor: 

Totalt sett er dette en Ultrabook som kan skilte med god ytelse over hele fjøla. 
De aller fleste oppgaver vil løses kjapt og greit, hvis man ser bort fra spill av den mer avanserte sorten. 
Den er i stand til å håndtere en del nyere spill, men du må forvente å gå ned på oppløsning og detaljrikdom. 

Relativt stillegående, god batteritid 

Merk også at maskinen også er stillegående i lange perioder, men vifta kan plutselig starte - uten at maskinen belastes i særlig grad. 
Merk imidlertid at HP gjør et nummer av at maskinen holder seg kjølig nær sagt uansett, noe som også er vår erfaring. 
Sånn sett er det egentlig godt gjort at ikke vifta starter oftere. 

Batteritiden er blant de beste vi har sett på Ultrabooks. 
Vi målte 8,5 timer med minimal belastning, med standard innstillinger. 
Med kontinuerlig videoavspilling av 720P-video gjennom Windows Media Player, holdt batteriet ut i 4,5 timer. 
Det vil si at du kan forvente 6-7 timer med variert. 
lett bruk, noe vi må si er meget bra. 

Her har vi sammenlignet batteritiden mot andre Ultrabooks i high end-segmentet: 

Konklusjon 

HP har skapt en meget solid, lekker og kraftig Ultrabook med Spectre XT. 
Den holder mål på de aller fleste punkter. 
Vi setter et lite spørsmålstegn ved skjermen, vi begynner nå å se toppmodeller med IPS-panel og høyere oppløsning fra konkurrenter som Asus og Samsung. 
Utover det er dette absolutt en fin maskin som fortjener en femmer på terningen. 

HP Spectre XT 13-2000eo 
