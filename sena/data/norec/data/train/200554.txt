Canon Ixus 900 Ti
TEST: 10 megapiksler, kamerahus i titan og ansiktsgjenkjenning. 
Er det største Ixus-kameraet også det beste? 

Da Canon lanserte de nye Ixus-kameraene i høst, var det litt uklarhet om hvilket av dem som egentlig var toppmodell. 

Mange syntes nemlig at 850 IS hadde mer attraktive spesifikasjoner enn sin storebror, med både bildestabilisator og vidvinkel. 

Antall megapiksler var derimot størst hos 900 Ti, og det samme var både modellnummeret og prislappen. 
900 Ti regnes derfor for å være den øverste Ixus-modellen Canon har på markedet pr. i dag. 
CCD-brikken er for øvrig større enn den er for 800/850 - 1/1,8" kontra 1/2,5" for nevnte modeller. 

Solid konstruksjon 

Ti står som nevnt for titan, og det betyr at dette kameraet er noe mer robust enn de som er laget av plast, noe som også reflekteres av vekten. 
I stedet for den fargenøytrale gråtonen vi kjenner fra de andre Ixus-kameraene, har 900 
Ti en champagnepreget farge. 

Objektivet er forholdsvis lyssterkt med f2.8-4.9 som største blender på henholdsvis vivdinkel og tele, og brennviddeområdet tilvsarer 37-111mm, som må sies ikke å være en veldig attraktiv vidvinkel for de som ønsker seg det (800 IS har for eksempel 35-140). 
900 
Ti har også kun 7 stoppunkter for zoomkontrollen, som vi synes er litt i minste laget for å kunne lage nøyaktige utsnitt. 

Ixus 900 
Ti har i likhet med sine 800+-brødre optisk søker som kan spare deg for batteri, og som også vil gjøre at du holder kameraet stødigere enn om du bruker skjermen. 
På toppen av kamerahuset er på-knappen innfelt ved siden av utløserknappen, og zoomkontrollen er som vanlig plassert på høyre pekefinger; en plassering vi synes fungerer utmerket. 

På baksiden er kameraet ganske likt 850 IS. 
Skjermen er 2,5" stor og har en oppløsning på 230.000 piksler; høyere enn lillebror. 
I tillegg er knappeutformingen litt annerledes - funksjonsvelgeren er den samme, men som du ser på bildet under ligger menyknappen sentrert under piltastene. 
Piltastene er også berøringssensitive slik de er på f.eks. Ixus 65, der en lett berøring viser piltastmenyvalgene på skjermen; kjekt når lystilgangen ikke er god. 

I bunnen ligger batteri og minnekort godt gjemt bak et lokk. 
Batteriet er beskyttet av en ekstra tapp som holder det på plass når du åpner lokket for å ta ut minnekortet. 

"Never change a winning team" 

Ellers er alt som det pleier - menyene er de samme som alle kameraer fra Canon har hatt de siste årene, med god brukervennlighet og leservennlighet, og lettfattelig og greit å bruke for de fleste, men fortsatt skulle vi helst ha sett at Canon implementerte en avspillingsknapp snarere enn at du må vri på funksjonshjulet. 

Unikt for 900 
Ti er imidlertid at ISO-verdien kan pushes opp til ISO 3200, men det kan bare gjøres med 1,92 megapikslers oppløsning (1600x1200). 

Canon har alltid henvendt seg mot pek-og-klikk-fotografene med Ixus-serien, og samtlige Ixus-kameraer, 900 Ti inkludert, mangler fortsatt blender- og lukkerprioriterte bilder. 
Mulighetene for manuell kontroll er derfor begrenset på disse kameraene. 

Ytelse 

Ixus 900 
Ti er et råskinn når det kommer til ytelsen. 
Autofokusen er lynrask, og til å ta bilder med 10 megapikslers oppløsning er det utrolig at kameraet klarer å gjøre unna 21 bilder på 10 sekunder; ett raskere enn 800 IS som var den forrige fartskongen, men som "bare" har 6 megapiksler. 
Faktisk er 900 
Ti det raskeste kameraet på seriefoto vi har testet av kompaktkameraer; kun slått av S3 IS, som vant TV2-testen av ultrazoomkameraer som vi hadde for et par uker siden. 
Kameraet startes også på ett sekund blank, men kunne godt ha hatt litt bedre batterilevetid enn 230 bilder etter CIPA-standarden. 

Bildekvalitet 

Vi var selvsagt mest spente på støynivået ved høye ISO-verdier på dette kameraet. 
10 megapiksler på en liten CCD-brikke har for mange kameraer vist seg å koste mer enn det smaker, siden støynivået på bildene blir høyere når sensortettheten er tettere. 

Under ser du et bildeutsnitt tatt med ulike ISO-verdier: 

Som det fremgår av bildet - ISO 1600 er bortkastet, men ISO 800 lar seg bruke i nødssituasjoner. 
Støyreduksjonen er imidlertid mer synlig på ISO 200 og 400 enn den er på 800/850 IS, som ikke kommer så veldig klart frem på disse bildene, men som du kan se eksempler på i fotoalbumet tilknyttet denne artikkelen. 
Dette er imidlertid detaljer du ikke vil se på en 10x15-utskrift og vil ha problemer med å se selv i A4. 

Skarpheten er imidlertid meget god på lav ISO-verdi, og fargene er som som alltid veldig lette å like, med god fargemetning og varme farger; innendørs så vel som utendørs. 
Kameraene fra Canon har alltid hatt tendenser til å blåse ut høylysene (slik at f.eks. himler ofte blir hvite), og det gjelder ikke overraskende også for 900 Ti. 
Noe kromatisk feilbrytning er også å finne, og hjørnene er litt uskarpe, men ikke så påfallende som for 850 IS. 

Konklusjon 

900 
Ti føyer seg inn i rekken av gode Ixus-kameraer. 
Det tar bilder med meget god kvalitet, det er hurtig i bruk, brukervennlig og fremstår som et solid kamera. 
Sammenlignet med småbrødrene 800 IS og 850 IS er kameraet noe tyngre og virker mer solid, og det tar bilder med høyere oppløsning som også oppleves som noe skarpere enn hva tilfellet er for de to andre. 

Det som imidlertid gjør 900 
Ti litt mindre attraktivt er at nettopp småbrødrene er såpass gode som de er. 
De er billigere, de har begge større vidvinkel og har begge bildestabilisator. 
900 
Ti er ikke det beste på høye ISO-verdier, og derfor vil de to småbrødrene være i stand til å ta skarpere bilder uten blits når lystilgangen er begrenset, så med mindre det er livsviktig for deg med høy oppløsning, vil vi heller holde en knapp på en av de to andre. 
Dog skal det sies at 900 
Ti foreløpig er det beste 10 megapiksel-lommekameraet vi har testet. 
