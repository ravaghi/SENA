Amadeus fortsatt stjernen i lite komersiell park
AMADEUSPARKEN (VG) 
Parken er oppkalt etter gibbonapen Amadeus som hadde egen serie på Barne-TV, og han er fremdeles parkens største attraksjon. 

Den lille dyreparken i Stange i Hedmark har slitt økonomisk og var truet av nedleggelse. 
I år er det nye eiere, men konseptet er det samme. 

Parken ligger i skogen og de fleste dyrene her har brukbar plass. 

Men dette er ikke en storslagen dyrepark, og det er tilnærmet null fasiliteter for de besøkende. 
Her nyter du medbrakt mat og kler deg for å være ute. 

Selv om det er rimelig variert dyreliv her, er det først og fremst apekattene som er parkens store attraksjoner. 
Amadeus har fått en hunngibbon som selskap i sin store innhegning, men han bryr seg ikke om henne. 
De lever helt atskilte liv. 

Årsaken hevdes å være at Amadeus er for opptatt av oss mennesker. 
Han henger gjerne helt inntil gjerdet og titter på oss. 

Men det er flere apekatter i parken, og det er disse som gjør parken verdt et besøk. 
De knøttsmå silkeapene er spesielle, de er en av verdens minste apearter. 
Søte og morsomme å se på. 
Og de minste ungene er så små at du nesten kunne gjemt dem i hånden, hvis det var lov. 

Svartapene, med sine røde rumper, er også en favoritt hos barna. 

To kameler, som akkurat skiftet pels da vi var der, emuer, lamaer, sebraer og jaker, gjør det litt eksotisk. 
Likeså svarte svaner, som bare finnes ville i Australia og New Zealand. 
Parken har også norske dyr. 
Dåhjort for eksempel. 
Og de fleste av oss kan leve et langt liv i Norge uten noensinne å se en dåhjort i naturen. 
Vakre er de også. 

Men Amadeus dyrepark er først og fremst en park for familier med relativt små barn. 
Det er ikke noe storslått her. 
Men dyrene har god plass og stemningen er avslappet. 
Og hele parken fremstår som lite kommersiell. 

Vurdering Amadeus Dyrepark 

Beliggenhet: 
Like ved E6, avkjøring Kolomoen, 25 km sør for Hamar, 11 mil nord for Oslo. 

Åpningstider: 
Hver dag fra 10.00-18.00 frem til 30. september. 

Pris: Barn: 140 Kr, voksen: 190 Kr., honnør: 140 Kr. 
Barn under tre år gratis. 
Grupperabatt for flere enn 20 personer. 

Anslått tidsbruk: 
Du må regne med minst tre timer for å få med deg alle dyrene. 

Dyreliv: 
Det er først og fremst apekattene som er hovedattraksjonene. 
Gibbonapen Amadeus og de knøttsmå utryddingstruede silkeapene er de mest spesielle. 
Men også en god del andre dyr, lama, jak, kamel, sebra og svarte svaner. 
Selv om dette er en liten dyrepark, er det ganske variert. 
Cirka 200 dyr totalt. 

Servering: 
Det er bare en kiosk her. 
Mest spennende er pølse i brød. 
Det er smartest å nyte medbrakt. 
Det er ingen steder å spise inne. 
På regnfulle dager er det litt upraktisk. 
Det er riktignok en lavvo du kan sitte i. 
Men der er det meget begrenset plass. 

Fasiliteter: 
Toalettene var rene og helt OK, men det er de eneste fasiliteter som finnes. 
Hvis det ikke er sol og du kan sitte på benken ute, er det ingen knapt et sted å sette seg ned. 

Pris: 
Prisen er grei nok, og såpass må man ta skal man kunne drifte en dyrepark med mange dyr. 
Og det er lite å bruke penger på her ellers. 

Kort sagt: 
Amadeus dyrepark - best for de minste. 
