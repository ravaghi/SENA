Skakk White
Når den gamle The White Stripes-sjefen først skal prøve noe nytt, gjør han det ikke halvveis. 

ROCK 

Jack White 

"Boarding House Reach" 

(Third Man/XL/Playground) 

Jack White har laget plater i nærmere 20 år nå, og til tross for at han ennå ikke har gitt ut en dårlig en, har det føltes som om tiden er inne for noen nye grep. 
"Boarding House Reach" peker ut en lang rekke mulige retninger musikken hans kan ta. 
Men det er ikke sikkert at gamle The White Stripes-fans vil være like begeistret for alle. 

Selv om White ikke har lagt den skurrete garasjerock-gitaren helt på hyllen, er dette en plate som domineres av uforutsigbarhet og eksentriske arrangementer. 
Låtene "Corporation", "Ice Station Zebra" og "Hypermisophoniac", for eksempel, plasserer seg i et landskap midt mellom Prince og Parliament og den typen skrudd hvitmanns-hip hop Beck drev med på 90-tallet. 
Selv en egentlig helt konvensjonell countryballade som "What's Done Is Done" er spilt inn med skakk elektronika-instrumentering. 

Mesteparten av dette er ordentlig moro, men enkelte ting – jeg tenker først og fremst på de poengløse "spoken word"-snuttene – er også sånt man vil hoppe over etter en gjennomspilling eller to. 
I sum forteller likevel "Boarding House Reach" at Jack White fortsatt er en av rockens mest vitale og uredde artister. 
