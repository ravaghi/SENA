Test av Citroën C-Zero:Litt simpel 

Kjøreegenskapene er ikke spesielt gode, forsetene minner mer om kirkebenker, men hva gjør vel det når du suser inn til jobb i kollektivfeltet? 

VG og NAF har kjørt alle de tre trillingene Mitsubishi i-Miev, Citroën C-Zero og Peugeot i-On. 

Den japanskutviklede bilen er så godt som akkurat lik de to andre. 
Det eneste skillet er logo, noen designforskjeller innvendig og to ekstra kjøreprogram (for nedoverbakkekjøring og bykjøring) i i-Miev. 

Den firesetede relativt høyreiste bilen på 3,45 meter er en drøm å kjøre rundt i bybildet og å sette fra seg på selv den trangeste elbil parkering. 

På dårlig veiunderlag blir det lett litt hompetitten. 
På motorveien eller landeveien er det greit nok. 

Det relativt høye tyngdepunktet i den 64 hestekrefters sterke bilen gjør imidlertid at den krenger fælt hvis du forsøker å forsere svingene i litt fart. 

Innvendig er Citroën C-Zero (og de to andre) langt mer enkel og spartansk innredet enn Nissan Leaf. 

Det er ikke integrert navigasjonssystem som forteller deg hvor nærmeste ladestasjon er eller hvor langt (på kartet) du kan nå med ditt nåværende kjøremønster og gjenværende batterikapasitet. 

Skrur du klimaanlegget på litt for mye varme raser også denne rekkevidden nedover. 
Som i Leaf har du selvsagt en måler for hvor mye strøm det er igjen på batteriet. 
Det følger også med en liten navigasjonsskjerm som er plassert oppe ved vinduet, men den er av enkleste format, som resten av bilen. 
Baksetet er for to og duger til småkjøring med to små bak. 

Den store fordelen er at de tre er minst 30.000 kroner billigere (selges til rundt 240.000 kroner) enn en Nissan Leaf som med anbefalt ekstrautstyr fort overstiger 270.000 kroner. 

Akkurat nå er forskjellen enda større. 
Et begrenset antall Mitsubishi i-Miev selges nå for 219.900 kroner fram til jul. 

*De samme vurderingene gjelder også for de like bilene Peugeot iOn og Mitsubishi i-Miev. 
Merkene tilbyr også noe forskjellige batterigarantier: 
Peugeot iOn har 5 år/120.000 km, Mitsubishi har 5 år/100.000 kilometer og Citroën har i skrivende stund 5 år/50.000 kilometer. 

Alt i alt mener VG Mitsubishi i-Miev akkurat nå er det beste kjøpet blant trillingene. 

Førermiljø: 
Spartansk men funksjonell. 
Bra sikt rundt bilen. 

Kjøreegenskaper: 
Betraktelig mye dårligere enn i Leaf men lettere å manøvrere i trange omgivelser. 

Familiemiljø: 
Bilen er en fireseter med liten bagasjeplass. 
Dårlig komfort 

Miljø: 
Helt ren dersom kilden til strømmen du bruker er det. 

Sikkerhet: 
Bare fire av fem stjerner i Euroncap. 

Å eie: 
Lades raskere opp enn Leaf med medfølgende ladekabel. 
Svært usikkert verdifall ifølge Autolease. 
Kongen i kollektivfeltet, gratis parkering og andre goder er foreløpig store plusser med elbil. 

Å kjøpe: 
Koster det samme som en VW Golf men er ikke like mye bil. 
Mitsubishis nåværende kampanjepris (ut året på et begrenset antall biler) på 220000 kroner er en mye mer reell pris enn veiledende pris på rundt 240000 kroner. 
Legg på 3000-5000 kroner for å få et påkrevd 16 ampers utestikk installert. 

Design: 
Helt greit tatt bilens størrelse i betraktning. 
Trist innvendig 

Gjennomsnittlig poengscore: 3,38 
