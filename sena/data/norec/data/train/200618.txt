D-Link DAP-1353
Sitter du med en eldre trådløs ruter og en ny PC? 
Vi har testet et meget anvendelig aksesspunkt. 

Den vanligste løsningen folk handler er en trådløs ruter, hvor både ruterfunksjonen, en svitsj med porter til kablet nett samt trådløst nett er kombinert i samme enhet. 
Slik var det ikke da de første ruterne dukket opp, da var trådløst enda ikke tilgjengelig. 
Siden dukket de opp som separate enheter som ble koblet til ruteren. 

I dag er det mange som ikke har behov for kablet nett hjemme, fordi alle PCene som brukes har støtte for trådløst, det har etter hvert blitt vanlig også på multifunksjonsskrivere. 

Hvis man skal sette opp en trådløs ruter der hvor nettleverandøren allerede har satt opp en ruter byr dette på utfordringer. 
De er ikke uoverkommelige, men krever at man leser et par brukerveiledninger og skjønner et par ting. 

Hvis man vil slippe dette, og heller bare koble til én boks med et enkelt oppsett så er et trådløst aksesspunkt en bedre løsning. 
Men ikke nødvendigvis billigere. 

Enda flere muligheter 

Det trådløse aksesspunktet vi har på testbenken er fra D-Link og heter DAP-1353 og kan også løse andre oppgaver. 
Det kan nemlig også fungere som en Bridge eller Extender. 

Bridge modus bruker du hvis du har en stasjonær PC og en eller flere andre nettverksenheter med bare kontakt for nettverkskabel, kan du fint koble denne til det trådløst nettet. 
Da videreformidler boksen ganske enkelt den trådløse nettforbindelsen over på en vanlig nettverkskabel, den bygger en trådløs bro fra ruteren til den stasjonære PCen. 
Du trenger en separat svitsj i tillegg hvis du har flere enheter som skal kobles til, DAP-1353 har bare en tilkobling for nettverkskabel. 

Klarer ikke den eksisterende trådløse ruteren å dekke boligen eller området du vil ha dekket, kan DAP-1353 også utvide rekkevidden til et eksisterende trådløst nett. 
Den fungerer da som en mellomstasjon, som tar i mot og sender videre både fra ruteren og klilentene. 

Siden den ikke kan gjøre begge deler på en gang taper du noe ytelse. 
Det gjør du uansett når avstanden blir stor, så i praksis vil du kunne få bedre ytelse i utkanten av det opprinnelige dekningsområdet. 

Ytelse 

Ytelsen er på linje med andre enheter i samme produktgruppe, men ligger noe under de beste målingene vi har fått med annet D-Link utstyr. 
En del av forklaringen på dette kan være at det har dukket opp langt flere trådløse nettverk i nærheten fordelt på hele kanalspekteret, slik at det er en hardere kamp om tilgjengelig båndbredde enn tidligere. 
