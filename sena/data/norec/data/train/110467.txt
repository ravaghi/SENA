Realistisk hestespill
Dette spillet er så realistisk at det nesten føles som å ha hest - både lykken og jobben. 

Maser datteren din om å få hest? 
Gi henne dette spillet i stedet - det kan faktisk være et godt substitutt. 
Det er så realistisk at man formelig kan lukte sagmuggen i stallen og høre prustingen fra hesten når man rir. 
Og kanskje skjønner hun også hvilken jobb det faktisk er å ha hest. 

Spillet starter med at man øver på å ri. 
Dette gjør man ved å samle stjerner i forskjellige farger - grønne stjerner er skritt, blå er trav, rød er kortgalopp og rosa er galopp. 
Etter hvert som man klarer å styre hesten samtidig som man behersker de ulike gangartene, får man begynne å ri konkurranser. 
Konkurransene omfatter dressurridning, terreng og sprang. 
Konkurransene er svært realistiske, og lokalisasjonene er hentet fra faktiske steder rundt om i verden. 

Men spillet er ikke bare fart og moro. 
Hesten må stelles og fores, og det like omfattende som i virkeligheten. 
Det tar lang tid å møkke ut av stallen og pusse hesten helt ren. 
Og så skal den selvsagt ha sin daglige dose kjærlighet for å holde koken. 

Dette kan oppleves veldig kjedelig og tålmodighetskrevende. 
Men for hestegale jenter er dette selve livet - å terpe på rideferdighetene og pusse hesten til den skinner, dag etter dag. 
Og det er selvsagt disse jentene spillet er ment for. 
