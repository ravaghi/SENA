Liam Gallagher og reste-Oasis rir igjen
På andreplata er Beady Eye bedre enn låtene sine. 

ALBUM: 
Liam Gallagher og Oasis-restene Beady Eye er tilbake, denne gang med amerikanske Dave Sitek (TV On The Radio) i produsentstolen. 

Om det er grunnen til at den mest åpenlyse retrobandkopieringa er tonet ned skal være usagt, men med «BE» tar i hvert fall kvartetten et skritt mot det psykedeliske. 

Breiale blåsere 

Det åpner med breiale blåsere og hamrende rytme i «Flick of the Finger», og det er i denne fyldig arrangerte og mer rocka drakta bandet gjør seg best. 

Rolling Stones/Primal Scream-aktige «Shine A Light» er et annet eksempel, mens Beatles/Matthew Sweet-varianten i «Iz Right» kan skryte av platas flotteste melodi. 

Bedre band enn låter 

Men jevnt over er ikke låtmaterialet mer enn godkjent, og i hvert fall ikke sterkt nok til å bære helt nedstrippede varianter som kassegitar-sporet «Ballroom Figured». 

Og nei, det er ikke lov å synge strofen «give peace a chance» etter en hel karriere med anklager om å kopiere John Lennon («Don't Brother Me»). 
Selv ikke i en låt om broren du har brukt den samme karrieren på å krangle med. 
