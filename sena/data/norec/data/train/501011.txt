Svenske bjørnetjenester
Herjer i skogen med synth og strobelys. 

Dette svenske popkollektivet liker å leke. 
Det var tydelig for dem som så konsertene deres under forrige ukes Bylarm, og man hører det i radiohiten "Vart jag mig i världen vänder". 

På debutplaten finnes da også referanser til alt fra eurotrance og kjærlighetsballader, til karibiske rytmer. 
Resultatet er en variert plate hvor Norrköping-bandets syv musikere får utløp for de fleste av sine kreative innfall, kan det virke som, og flere av låtene er friske og utfordrende. 
Synther oppmuntrer til dans i Animal Collective-stil på "Svalkar vinden". 

På "Ledig" brytes vemodige tekstlinjer opp av en melodiøs optimisme, og vekker de samme følelsene som Timbuktus allsang-hit "Det löser sej". 
Uforutsigbare taktskifter og overganger preger platen, noe som bidrar til å gjøre den spennende på noen områder, men også frustrerende på andre. 
Ofte virker det som om kollektivet har for dårlig tid til å klare å presse inn alle sine ideer. 

Spor som "Mörkt kallt ljus" og "Flyga" illustrerer hvordan hoppende overganger går ut over låtenes fengende flyt. 
Usammenhengende og rotete låtoppbygninger gjør det vanskelig å henge med i lengden, og som lytter får en følelsen av at disse bjørnene leker aller best i eget selskap. 

Enig med vår anmelder? 
Si din mening under! 
