Sherlock Holmes:A Game Of Shadows 

Sherlock Holmes som 1800-tallets James Bond! 

Regissør Guy Ritchie var ikke spesielt opptatt av å følge forfatter Sir Arthur Conan Doyles opprinnelige visjon i den første Sherlock Holmes-filmen fra 2009. 
Det er han ikke nå heller. 

Sherlock Holmes: 
A Game Of Shadows er en slags 1800-talls James Bond, filmet med Matrix-effekter. 

Robert Downey Jr. leker seg igjennom en tullete historie, og resultatet er underholdende, men bare så lenge filmen varer. 
Etterpå er alt glemt. 

Ut i Europa 

Holmes mistenker sin nemesis Professor Moriarty (Jared Harris) for å stå bak flere bombeattentat i Europa. 

Han legger ut på reise for å finne ut hva som er i gjære, og lurer med seg sin makker, Dr. Watson (Jude Law), som egentlig er på bryllupsreise. 

De treffer også spåkona Madam Simza (Noomi Rapace), som har både evner og kontakter som kan komme til nytte. 

Gnistrer og smeller 

Filmen hopper fra den ene actionsekvensen til den andre. 
Slåssing og skyting på et kasino. 
Nei vent, på et tog. 
Nei vent, på en våpenfabrikk. 
Nei vent, på et fjellfort. 

Man kan i alle fall ikke beskylde Guy Ritchie for å være tilbakeholden på actionfronten. 

Det gnistrer og smeller mye, og ofte, kanskje litt for ofte, skjer det i super slow motion. 

Litt kjedelig skurk 

Det som trekker filmen ned, er en historie som er i beste fall uklar. 
Det er ikke alltid helt krystallklart hva Holmes og hans hjelpere egentlig forsøker å gjøre. 

Jeg synes også at Jared Harris, den elskelige kontorsjefen i Mad Men, er for svak som superskurken Moriarty. 

Nå skal han riktignok være en litt kjedelig britisk gentleman i følge de originale bøkene, men Harris sin tolkning drukner litt i det heftige filmspråket Ritchie har valgt å bruke. 

Stivner i formen 

Jeg har sett Robert Downey Jr. morsommere enn han er i Sherlock Holmes: A Game Of Shadows. 
Er han i ferd med å stivne i formen? 

Han kjører stort sett Iron Man/Tony Stark-stil i alt han gjør for tiden, som kanskje ikke er så rart, siden Iron Man/Tony Stark ER alt han gjør for tiden, ved siden av Sherlock Holmes. 

Kanskje burde han jobbe litt mer for å skille figurene bedre fra hverandre? 

Effektiv tilfredsstillelse 

Sherlock Holmes: 
A Game Of Shadows vil ikke gi gjenklang i filmhistorisk sammenheng, men er du ute etter actionunderholdning blott til lyst, vil denne filmen kunne gi deg effektiv tilfredsstillelse. 

Er du ute etter genuin Sherlock Holmes, må du nok lese de gamle bøkene om igjen. 

LES OGSÅ: 
Filmpolitiet kårer årets beste FILMER | 
SPILL | 
SERIER 
