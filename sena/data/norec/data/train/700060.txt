Betagende eldgamle vampyrsjeler
Cinemateket byr på en ny godbit fra kultregissør Jim Jarmusch denne uken. 

Når kultregissøren Jim Jarmusch hiver seg på den nå snart utdøende vampyrbølgen i populærkulturen, er det selvsagt med sin egen særegne signatur. 
Dvelende, hipt, affektert og helt uimotståelig styggvakkert skildres livet og kjærligheten mellom Adam og Eve, to vampyrer som har levd og elsket hverandre i århundrer. 
Filmen er en moderne vampyrklassiker: gotisk i stil og stemning, med en dunkel sydende, underliggende følelse av fare, rus og erotikk. 

Tidens gang er relativ for Adam og Eve: 
87 års adskillelse fra Eves krevende og barnslige lillesøster Ava (Mia Wrsikowska) er ifølge Adam altfor kort tid. 
Musikeren Adam jobbet sammen med flere av verdenshistoriens store kunstnere, men har alltid selv operert i bakgrunnen. 

Den evige livserfaring 

I nåtiden nyter Eve nattelivet i Tanger, mens Adam komponerer sin mørke, psykedeliske musikk i avfolkede Detroit. 
Etter lang atskillelse finner de sammen igjen. 
Men etter flere hundre års trening er det fortsatt vanskelig for vampyrene å finne seg til rette i stadig skiftende samfunnsforhold. 
Samtidig gir deres evige livserfaring dem muligheten til å reflektere over historiens gang og meningen med livet på en helt særegen måte. 
Og å drepe for blod er SÅ to århundrer siden. 

Magisk mørke 

Den mørke, intense musikken framhever de eminente bildene og interiørene, og er nesten verd hele kinobesøket alene. 
Men også Swinton og Hiddleston bidrar til å gjøre filmen til en sitrende, betagende opplevelse med sine blekvakre skikkelser. 

I fjor var "Only lovers left alive" med i kampen om Gullpalmen i Cannes. 
At den ikke har fått ordinær kinodistribusjon i Norge er både synd og merkelig. 

"Only lovers left alive" vises i Cinemateket på Sølvberget i Stavanger torsdag, fredag og lørdag denne uken, samt onsdag i neste uke. 
