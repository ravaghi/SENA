Joanna Newsom: «Ys»
(Drag City/VME) 

Her er platen det vil gå sport i å like denne uken. 

«Ys» er annet album fra denne 24 år gamle amerikanske visesangerinnen, som akkompagnerer seg selv med harpe. 
I tillegg har hun fått seg strykerarrangementer og produksjon fra Beach Boys-kollaboratør Van Dyke Parks, mens både Nirvana-produsent Steve Albini og Sonic Youth-reserve Jim O'Rourke bidrar på lydsiden. 

Det er en ekstremt ambisiøs plate: 
Fem låter fordelt på 55 minutter, som for det meste fortoner seg som noveller tilsatt bakgrunnsmusikk. 
Ofte besnærende: 
Newsoms kvasse og mystiske stemme, de velformulerte historiene og den middelalderske musikken utgjør i sannhet en unik pakke i dagens plateflora. 
Det er vellyd med karakter, og utvilsomt mer substansielt enn de utallige Kate Bush- og Tori Amos-kopister som finnes der ute. 

Like fullt er dette for den eksepsjonelt dedikerte lytter. 
Spørsmålet blir: 
«Når, ved hvilken anledning, skal jeg sette på dette?» 
Svaret er ikke lett å finne. 

ANBEFALT KJØP: 
«Emily» 
