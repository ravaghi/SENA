Overraskende lite overraskende
Belgia/Danmark/Frankrike/Tyskland 2013 

Drama/erotikk 

Regi: 
Lars von Trier 

Manus: 
Lars von Trier 

Skuespillere: 
Charlotte Gainsbourg, Stellan Skarsgård, Shia LaBeouf, Willem Dafoe, Uma Thurman, Christian Slater, Stacy Martin 

Aldersgrense: 
18 år 

Det kan være farlig å lage for mye ”hype” rundt en film. 
Når forventningene er skyhøye, er sjansen for skuffelse stor. 
”Nymphomaniac” er med andre ord ikke den store jubelopplevelsen jeg håpet på. 

Historien handler i grove trekk om ungkaren Seligman (Stellan Skarsgård), som finner en skadet kvinne (Charlotte Gainsbourg) i bakgården. 
Hun vil ikke ha noe annen hjelp enn en kopp te, så han tar henne med hjem. 
Her får hun hvile, og forteller ham så sin livshistorie. 
Hun er selverklært nymfoman og et dårlig menneske, og det er stort sett sine seksuelle opplevelser hun forteller om. 
Han på sin side sammenligner det hun forteller med fiskehistorier og annen fakta han mener passer inn. 

Jeg har kun sett den sensurerte versjonen på fire timer, ikke den usensurerte på fem og en halv time. 
Om den lengste og uklippete versjonen ville ha forandret anmeldelsen er vanskelig å vite, men jeg sitter igjen med en følelse av at noe av råheten er tatt bort. 
Og da mener jeg ikke flere og råere sex-scener, men den får ikke helt forklart omfanget av fordervelsen og motivasjonen til hovedkarakteren. 

Lars von Trier selv har godtatt den sensurerte versjonen, men han legger ikke skjul på at det er en slags frivillig tvang. 
Jeg kan kun anmelde hva jeg har sett. 

Selve sexen i filmen , er som resten – mørk og trist. 
Mesteparten utføres av Stacy Martin, som er 23, men som ser mer ut som hun er 13. 
Og sexen er så eksplisitt, at de trengte profesjonelle pornoskuespillere til å utføre det meste. 
Dette hjelper ikke filmen, men tar heller fokuset bort fra handlingen og karakterene. 
Jeg forventet noe grensesprengende og overraskende, i stedet ble det servert en rekke klisjeer, banaliteter og selvfølgeligheter. 
