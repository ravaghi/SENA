TEST:Apple Magic Trackpad 

Vi har ingenting imot magi, men er denne styreflaten virkelig magisk? 

Nøysomme besteforeldre lærte oss å ta ting med en klype salt, først og fremst fordi de drysset salt over alt i gamle dager, men også for å lære oss verdien av å være kritisk i kvardagen. 

Apple har siden lanseringen av mediefjøla iPad blitt ganske glad i å bruke ordet magisk, og selv om det skal godt gjøres å kritisere et selskap for å lage produkter de er stolte av, eller å bruke store ord i markedsføringen av dem, så har vi latt saltbøssa overvåke testen av Magic Trackpad. 

For er den virkelig magisk? 

Enkel og avansert 

I prinsippet er dette nemlig ganske banal teknologi. 
Det vil si, funksjonaliteten er banal, teknologien er ganske sofistikert. 
Magic Trackpad er i utgangspunktet en forvokst styreflate, lik den du finner på alle bærbare PCer og Macer, men Apple har latt litt magisk støv falle over den for å gi eiere av stasjonære Macer samme opplevelsen som bærbare Mac-eiere har - bare i litt større format. 

PC-brukere kan forsåvidt også bruke produktet, men da med begrenset funksjonalitet. 

Styreflaten oppgis å være rundt 80 prosent større enn tilsvarende flate på en MacBook Pro. 
Byggekvaliteten er høy, designet er lekkert (og i nøyaktig samme stil som Apples trådløse bluetooth-tastatur), og det er en smal sak å pare den med maskinen. 
Etter paringen, som verken har svart sladd eller 18-års grense, må du laste ned en oppdatering til maskinen, ta omstart, og deretter kan du konfigurere styreflaten via et kontrollpanel. 

Føttene er museknapper 

Magic Trackpad er multi-touch-vennlig, og takler opptil fire fingre samtidig. 
Via kontrollpanelet kan du gjøre visse justeringer for hvor mange fingre som skal gjøre hva (én kan stå for vanlig musepekernavigering, to kan ta seg av scrolling opp og ned, tre kan brukes til å bla fram eller tilbake og så videre). 
Selv om det kunne vært ønskelig med større fleksibilitet i forhold til å bestemme hvilke kommandoer eller operasjoner som skal kunne underlegges styreflaten, kan du være ganske sikker på at tredjepartsapplikasjoner vil ta seg av det om ikke så lenge. 

Verdt å merke seg er det også at de to nederste føttene på Magic Trackpad fungerer som museknapper, slik at du ved å trykke ned fingeren på nederste halvdel kan få styreflaten til å oppføre seg som en hvilken som helst museknapp. 

Overraskende presis 

I bruk gjør Magic Trackpad alt den skal uten å anstrenge seg. 
Overflaten er glatt som en PR-rådgiver i hardt vær, og fingrene glir usedvanlig lett. 

Responsen og nøyaktigeten er overraskende god. 
Trådløsprodukter er ikke alltid like presise, men her skjer bevegelsen så å si umiddelbart, og det er også mulig å flytte musepekeren nøyaktig over veldig korte avstander. 
Det betyr ikke at du vil trives så veldig godt med viderekommen bilde- eller videobehandlig, til det er en mus eller et tegnebrett fortsatt å foretrekke, men til vanlig, generell databruk gjør Magic Trackpad absolutt jobben. 

Konklusjon 

Det er ikke vits å bruke så veldig mye plass på å konkludere: 
Magic Trackpad gjør det den skal på utmerket vis. 
Den er behagelig å bruke, den er enkel å sette opp, og som styreflate er den svært presis når det kommer til manøvrering. 

Vi har derimot litt vanskelig for å se hvem som ønsker og har bruk for akkurat denne typen magi. 
Det vil si, hvis du sliter med musearm, musesyke eller andre ubehag som ikke lar seg knekke av verken rottegift eller musefelle, så kan faktisk Magic Trackpad være et gunstig alternativ. 
Ergonomiske produkter har den tendens til å være rettet mot bedriftsmarkedet, og dermed blir prisingen deretter. 
599 kroner er ikke hårreisende for de som vegrer seg mot å skru på maskinen i påvente av dagens første smertedose. 

Kanskje kan også Mac-brukere med en Mac mini som brukes som mediesenter i stua få seg et rimelig alternativ til trådløst tastatur med Magic Trackpad, men blir det ikke tungvint å legge inn tekst? 

Men bortsett fra det? 
En mus er mer presis og stort sett rimeligere, og er i hovedsak enklere i bruk. 
Du mister riktignok multi touch-mulighetene som Magic Trackpad tilbyr, men disse kan som kjent gjenskapes via tastekommandoer eller tilleggsprogramvare. 

Føler du deg derimot i målgruppa skal vi ikke krangle om følelsene. 
Slikt gjør en som kjent ikke. 
