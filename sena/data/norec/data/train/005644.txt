Luksuspop, nesten
Highasakite gjør det de kan best, men årets første singel fra duoen når ikke helt opp. 

Lengtende steel guitar setter tonen på "Out 
Of Order" før Ingrid Helene Håviks gjenkjennelige stemme, som forteller om en kjærlighet som har gått fløyten og påfølgende forsøk på å vinne ham tilbake, entrer låten. 

Det skal hun ha, man hører momentant at det er Håvik som synger, distinkt som den stemmen er. 

Sist gang Highasakite lanserte musikk var i 2017, da med den Stargate-produserte og tropekulørte singelen "5 Million Miles". 
Ingen høydare, men en behagelig sak for øregangene lell. 
Og da var det riktignok ingen andre medlemmer enn Håvik som figurerte på sporet. 

Uansett har bandet, som nå er skjært ned fra fem til to stykker - nevnte Håvik og trommeslager Trond Bersu på grunn av beef innad bandet - til stadighet vist en evne til å få ting til å høres luksuriøst ut. 

Dyr kunstpop som velfortjent treffer et internasjonalt publikum, rett og slett. 

Selv om "Out Of Order" tikker boksene er det ikke rive-seg-i-håret-bra. 
I denne omgangen føles det som om Highasakite-signaturen er inne i en roligere fase og sporet føles ikke umiddelbar som tidligere. 
Men mulig den vokser, altså. 
