Ja, vi er sjarmert
Fra å være ganske skeptisk, er vi nå veldig sjarmert! 

Ja, vi skal innrømme det: 
Vi humret ganske mye da vi først fikk se denne vannkokeren med wifi-oppkobling og smarttelefonstyring. 

For hva i all verden skulle vi nå med det, tenkte vi? 

Så sløve kan vi da vel heller ikke være at vi ikke greier å gå og sette på vannkokeren selv? 

Men så ... 

Til vi satt der. 
I sofaen en sen kveld. 

Og tenkte at hm, nå har jeg lyst på en kopp te. 

Og hurra: 
Med den smarte vannkokeren som står ferdigfylt på kjøkkenet, kan jeg jo bare beordre den til å varme vannet, uten å måtte reise meg fra sofaen. 
For så å gå og trekke teen etter at vannet er klart. 

Det var da vi først kjente følelsen av at dette var da faktisk ganske ålreit. 

Og mye av det samme tenkte vi da vi kjente det lystige plinget i lomma da vi låste opp døra hjemme: 

«Welcome home, Kristin, would you like me to pop the kettle on?» 

Det var akkurat da det skjedde. 
Det var da vi ble fullstendig sjarmert. 
Det er nok en fullstendig unødvendig tjeneste, og kanskje noen vil si det er ganske teit. 
Men dette satte oss rett og slett i et godt humør. 

iKettle kryper rett og slett bare umerkelig under huden på deg! 

Det finnes etterhvert en god del dingser i hjemmet du kan styre fra mobilen, for eksempel både belysning , alarm, steketermometer, hvitevarer, varmepumper og mye annet. 

Enkel å sette opp 

iKettle består av en base og en separat vannkoker. 
Basen er koblet til strømnettet og wifi-nettet, og du kan betjene kjelen enten via knappene på baseenheten, eller via en app (både Android og AppStore). 

Basen må settes opp mot wifi-nettet før bruk, og dette er enkelt og raskt gjort - selv for de mindre tekniske av oss. 

Etter innlasting av app og oppkobling mot wifi, kan kjelen betjenes fra appen når du befinner deg innenfor wifi-nettet ditt. 
Men den kan også betjenes rett fra basen, og det er veldig kjekt at du ikke MÅ innom en app for å få kokt deg litt vann. 

Vi opplevde at appen ved noen tilfeller ikke kunne finne igjen nettverket, og måtte da koble til på nytt. 
Dette gikk imidlertid ganske så kjapt. 

Temperaturvalg hever opplevelsen 

Både basen og appen er utstyrt med ulike temperaturinnstillinger, som lar deg velge perfekt temperatur for akkurat den drikken du har tenkt å konsumere. 

iKettle har fire temperaturinnstillinger: 65, 80, 95 og 100 grader, og anbefaler 65 grader for grønn te, 80 grader for hvit te, 95 grader for svart te og 100 grader for urtete. 
Dette er sånn omtrent det vi har lest oss til at andre lærde på området også anbefaler. 

Så er spørsmålet selvsagt om temperaturinnstillingene holder det de lover. 
Vi har testmålt, og funnet at den stort sett greier å levere de lovte temperaturene. 

Hjelper deg å brygge og holder kjelen varm 

iKettle har også et par kjekke ekstrafunksjoner: 
Du kan instruere den om at den skal holde kjelen varm, og den kan hjelpe deg å holde rede på bryggetiden. 

Det er en egen knapp både i appen og på baseenheten, som vil hjelpe deg med å holde vannet varm i en periode etter at vannet har nådd ønsket temperatur. 
I utgangspunktet er denne innstilt på 20 minutter. 
Når tiden er ute, piper det fra basen, og varmholdingsfunksjonen skrus automatisk av. 

Dette kan være kjekt om du vil forsikre deg om at ikke vannet har blitt kaldt før du har kommet deg opp fra vaskekjelleren. 
Eller om du får gjester. 

I appen er det også en bryggeknapp, som kan hjelpe deg med å passe bryggetiden. 
Denne kan programmeres etter ønsket bryggetid - og varsler deg når for eksempel teen er ferdigbrygget etter to-tre minutter. 

Pass opp: 
Den blir gloheit! 

En ulempe med vannkokeren, som vi med barn ser det, er at kjelen rett og slett blir gloheit! 
Her kan man komme til skade om man virkelig får lagt bredsida inntil kjelen. 
Den er riktignok utstyrt med en advarsel, og det er vel og bra. 

Men skulle vi hatt denne hjemme, ville vi investert i et tilpasset silikon-deksel som isolerer kjelen. 

Disse kan fås i flere ulike farger, og for deg som liker at ting matcher, kan vi fortelle at appen kan personaliseres slik at den matcher fargen på trekket. 
Trekket koster 14.99 pund hos Amazon.co.uk (153 norske kroner). 

God morgen og velkommen hjem! 

iKettle kan via appen programmeres til å tilby deg å sette på vannet når du våkner om morgenen, og når du kommer hjem. 

Morgen-funksjonen kan stilles på et tidspunkt som passer deg, sammen med en alarm. 

Hjem-funksjonen kan stilles til å gjelde innenfor et tidsrom som du selv velger, for eksempel mellom klokken 16 og 18, og så vil den tilby seg å sette å vannet når du returnerer inn i wifi-sonen igjen i dette tidsrommet. 

Alt dette fungerer bra. 
Når du for eksempel får velkommen hjem-meldingen, og du trykker på jatakk, sendes du inn i appen for å trykke på på-knappen der. 

Konklusjon 

Dette er en vannkoker som vokser seg litt på deg, men det vil vi si først er etter at du har prøvd den - det er jo ikke slik at den har vesentlig betydning for livskvaliteten. 
Men ja, den virker, den er enkel å koble opp, og den er enkel i bruk. 
Og stort pluss for de to siste punktene der! 

Vi liker imidlertid ikke at den blir så steikende varm på utsiden. 
Og så synes vi prisen er litt høy: 
Du kan bestille den hos Amazon for 99,99 pund (1.021 kroner) pluss moms og forsendelse, eller kjøpe den i Norge. 
Coolstuff tar 1.299 kroner. 

Det skal også bemerkes at den ikke er supereffektiv: 
Det tar kjelen 3 minutter og 39 sekunder å koke en liter vann. 
Med plystrekjele i aluminium på induksjonstoppen, tar det oss 2 minutter og 55 sekunder å koke samme mengde vann. 

Det er ingen tvil om at dette er en dyr vannkoker, dersom du kun trenger en eller annen vannkoker, kan du få dette ned i 200-300 kroner. 
Det finnes også flere andre vannkokere på markedet med ulike temperaturinnstillinger, som koster fra rundt 500-1.000 kroner, altså ganske mye mindre enn det iKettle koster. 

iKettle Smarter WiFi 

Så må du bare spørre deg om muligheten til å styre vannkokingen fra telefonen er verdt de ekstra kronene. 
