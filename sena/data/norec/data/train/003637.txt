Centurion
Barsk og blodsprutende B-film! 

Centurion har blodige slagscener, barske bøller, sexy krigsdamer og dårlig dialog. 

Regissør Neil Marshall sikter kanskje mot Gladiatoren, men havner et sted i nærheten av Red Sonja. 
Vi er altså i ekte B-film land. 

Jeg ser at mye kunne vært gjort bedre i Centurion, men den er i det minste gjennomsyret av saftig, blodig, ekstrem vold. 

Kall meg sadist, men jeg elsker godt skildret filmvold! 
Derfor er filmen severdig, tross alt. 

Romere mot piktere 

Handlingen foregår i Britannia i år 117. 
Romerne mislykkes i å innta de nordlige områdene, dagens Skottland, der pikterne forsvarer seg med alle midler under ledelse av Gorlacon (Ulrich Thomsen). 

Når den 9. legionen massakreres, og general Virilius (Dominic West) tas til fange, tar Centurion Dias (Michael Fassbender) med seg en håndfull overlevende for å befri ham. 

Vill råskap 

Historien er ikke mye til historie. 
Den forteller om en enkel redningsaksjon med påfølgende flukt. 
Det er alt. 
Men den fortelles med spektakulær natur som bakteppe. 

Fjellandskapet kan minne om de skotske scenene i Highlander, eller fra den nyere Valhalla Rising. 

Det tar seg godt ut i bredformat, og tilfører filmen en følelse av vill råskap. 

Kunne kjempet mot Maximus 

Råskap er det altså mer enn nok av i Centurion. 
Det hugges, stikkes og skjæres over en lav sko. 
Alle slagscener består av blodige «money shots», der menn dreper menn på barbarisk vis. 

I midten av dette kommer Olga Kurylenko inn som krigerkvinne. 
Joda, hun er tøff, men jeg tror aldri på at denne spinkle figuren skulle være fryktet drapsmaskin. 

Dominic West og Michael Fassbender, derimot, kunne tatt opp kampen med Russell Crowes Maximus når som helst! 

Blodsprutende moro 

Det er flere elementer i Centurion som kunne vært gjort bedre. 
Noe av historien må man bare smile overbærende av, og fortellerstemmen er forferdelig. 

Det tys til enkle løsninger for å drive figurene til sine skjebner, og noe av det er forutsigbart i n'te potens. 

Men Centurion får likevel blodet mitt til å bruse! 
Dette er blodsprutende moro med høy kalkunfaktor 
