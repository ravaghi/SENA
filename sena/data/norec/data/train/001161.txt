Festen er ikke over, det er bønner igjen
Black Eyed Peas, Quart 

Black Eyed Peas, gjengen som kan å bygge et sett! 

Quartpublikummet har akkurat vært på frilufts-klubb. 
Deretter en minnestund for Michael Jackson, avbrutt av en hektisk reklamepause for will.i.ams solo- og DJ-karriere, før det hele igjen minner om en amerikanisert utendørsfest i Paris - hele tida gjesta av karakterene fra en tegnefilm: han dyktige, han beinharde, hun med stemmen - og han artige, men også talentfulle rapperen. 
De fantastiske fire utgjør casten i Black Eyed Peas. 

Og de er smarte - og starter med tre velkjente hits der lyden kan skrus til, mens publikum møres. 
Settet videre skifter gir akkurat idet det trengs. 
Det brekkes dessuten av med will.i.am som disko-DJ, hovedsaklig med Michael Jacksons hits som en hyllest til popkongen - før Fergies sololåter og nye energiskift følger. 

De passer så godt på ei scene - og bedre der enn på plate. 
En opptur av en banger som "I got a feeling" har for eksempel mye mer for seg her: med tusenvis av hoppende folk foran seg og varmen fra utøverne i sine fascinerende definerte roller - enn med de insisterende harryrock-effektene som gjør den masete fattig på plate. 

Legg til Fergies imponerende stemme, hyggelig velspill fra bandet rundt - og mange triks som heldigvis ikke ender opp pretensiøse men bare morsomme! 
Litt masete klarer Will allikevel å være, der han hopper rundt med en latop for å illustrere en tekst om informasjonssamfunnet, hehe, og ikke minst sine come-ons til norske jenter. 
Men pytt, noen vil få pult i kveld, og vi andre har hatt en artig, godt regissert kveld. 
