Anmeldelse:Luke Elliot - «Dressed for the Occasion» 

Mørk crooning fra USAs østkyst — og Østfold. 

ALBUM: 
Luke Elliot — navnet er av den typen du er sikker på du har hørt før. 

Men hvem er det snakk om? 
En revolvermann fra ville vesten? 
En gangster? 
En helt vanlig fyr? 
Eller en rocker? 
Kanskje det hele på en gang? 

Stemmen hans kommer fra alle plasser og ingensteds, energisk og tilbakelent, lidenskapelig og livstrett. 
På samme tid. 
En røst som synger mens livet er varmt, som glir inn og ut av trøbbel, som forteller om togrøverier med en sigar i munnvika og har en slitt revolver i jakkelomma. 

Beat-eleganse 

Luke Elliot er fra New Jersey. 
Han er mindre rocka enn Sinatra, og mer av en crooner enn Springsteen. 
Men i slekt med begge. 
Han skriver sanger med Jackie Levens beat-eleganse og Stan Ridgeways drift mot gangsterromantikk, Nick Lowes dødsdrift og Richard Hawleys sans for det storslåtte. 

Han drar bare én cover, Tim Hardins «Reason to Believe», kjent i versjoner med haugevis av artister, fra Peggy Lee og Bobby Darin til Ricky Lee Jones og Neil Young. 
Luke Elliot har en sterk og bærende vokal, som løfter denne melankolske kjærlighetssangen til store høyder. 

Norske rockere 

Elliot kunne i og for seg ha vært backet av et symfoniorkester eller en jazzcombo. 

Men her er det en gjeng norske rockere som står for musikken og skaper et fruktbart konstaterende komp av twangy gitarer, lap steelgitarer i glideflukt, hamrende trommer, pianoakkorder og fyldig hammond. 

Trøkket kan minne om den sagnomsuste Seattle-gruppa Walkabouts anno 1990. 
Plata er produsert med sans for sjangeren av den mildt sagt drevne amerikaneren John Agnello. 

Klassikerfølelse 

De norske musikerne gjør jobben med smittende overskudd. 
Det er som om de vet at de er med på noe viktig, en innspilling som kan bli stående. 
Det tror jeg den gjør. 
Det er noe med det sultne talentet, den fandenivoldske spontaniteten og det storfelte lydbildet som gir følelsen av at dette er en instant klassiker. 

Luke Elliot kan bli kjent som Stemmen fra Amerika, som valgte å spille inn sitt fjerde album i Halden, Østfold. 
Og aldri så seg tilbake. 
