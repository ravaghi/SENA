Madcons nye gledesspreder
En «Get Lucky»-kopi som går rett i dansefoten. 

SINGEL: 
Det har vært relativt stille fra Madcon siden deres stjernespekkede og hyperkommersielle 2013-album «Icon», som ikke akkurat falt helt i smak hos undertegnede med sine endeløse EDM-frierier. 

Den store skuffelsen til tross, er Yosef og Tshawe unektelig et par av landets musialske høydare, og kan vanskelig undervurderes - noe duoen nå nok en gang beviser med sin nye singel «Don't Worry». 

En funkbasert låt som tar oss rett tilbake til der eventyret startet i 2008 med «Beggin», og ikke minst spinner kalkulert videre på den to år gamle gigantsuksessen til en viss hattekledd Virginia-nerd og hans franske, maskerte produsentvenner. 

Godt hjulpet av Macklemore-kompis Ray Dalton («Can't Hold Us») på refrenget, men først og fremst en musikalsk lekestue for Tshawe, som her er i sitt melodiøse ess over en særdeles catchy og feel-good produksjon signert Johnny Powers Severin for RedOne Productions. 

«Don't Worry» finner på ingen måter opp kruttet på nytt, og kan selvfølgelig kalles både etterslentrende og småcheesy. 
Likevel kommer det til å bli vanskelig å sitte stille når DJ-en setter på denne gledessprederen av en dansegulvsfyller. 
