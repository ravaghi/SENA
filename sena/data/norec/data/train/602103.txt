En alternativ julekonsert
Det er under en uke til julaften og stressnivået til de fleste begynner å nå toppen. 
Derfor var det ekstra godt å slippe alt og nyte en julekonsert utenom det vanlige med Marte Wulff og Charlotte Qvale på Søgne Gamle Prestegård. 

Repertoaret besto hovedsakelig av julesanger med nordisk opprinnelse, men også innslag som passer sesongen og noen av deres egne låter. 
Først ut var den sangen alle de andre julekonsertene avslutter med — «Deilig er jorden». 
Arrangementet den ble fremført med var spennende, drømmende og sfærisk. 
En avslappet stemning fylte raskt rommet. 
Deretter gikk det videre til mindre tradisjonelle men absolutt vakre «Når himmelen faller ned» av Anne Grete Preus og «Stjernesludd» av DumDum Boys. 
Med seg i bandet har de Kjetil Grande på gitar, Sjur Miljeteig på trompet og munnspill, Morten Martens på bass og Gunnar Sæter på trommer. 
Denne gjengen er vant til å spille med hverandre og samspillet er selvfølgelig godt. 

En tendens på norske julekonserter i det siste har vært å fylle programmet med amerikanske julesanger, gospel, pump og prakt. 
Det var det absolutt ikke i kveld. 
Både Qvale og Wulff har typiske norske stemmer som vektlegger egenhet og formidlingsevnen, og alle låtene var omgjort til å passe deres uttrykk. 
Mellom låtene er de også noe beskjedne og snakker like mye med hverandre som til publikum. 
Det er kanskje litt søtt, men ikke så veldig inkluderende. 

«Himmelen i mitt liv» var et nummer som hadde gjennomgått en skikkelig om-arrangering og entret jazzverden. 
Til tider funker det veldig bra. 
Spesielt da trompeten kom frem og det ble åpnet for luft, men walking-basslinjene gjorde denne låten noe masete. 
Ellers var de fleste arrangementene gjort til det bedre med tanke på besetningen. 

I november gav de to ut julesangen «Vi feirer jul» som selvfølgelig ble fremført i kveld sammen med Wulff sin «Alle gode ønsker». 
Førsnevnte avrundet konserten som et høydepunkt. 

Dette var ikke den typiske julekonserten hvor man absolutt sitter igjen med julestemning. 
Man fikk heller en varm og avslappet følelse og en god pause fra julestria. 
