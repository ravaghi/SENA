Dark Times:Solid pønkplate 

Fengende pønk med iørefallende riff og feministisk brodd. 

Dark Times: 
"Tell me what I want" (Sheep Chase/Musikkoperatørene) 

Dark Times har hatt dreisen på de gode melodiene siden 2011. 
Den energiske debuten «Give» fra 2014 ga dem en fortjent Spellemannsnominasjon. 

Oppfølgeren er hakket mer gjennomarbeidet, selv om DIY-nerven er her fremdeles. 
Nerve har også vokalen til Ann Kristin Traaen, som fører leadgitaren. 
Den driver sammen med barytongitaren til Sebastian Rusten, mens Rikke Fjell Jørgensen på trommer utgjør ryggraden. 

Åpneren «Doom and gloom» er en oppløftende låt om endetid. 
Singelen «Blazing» er helstøpt, med et blytungt break mot slutten. 
Her viser de også sin feministiske brodd, ha gjerne #MeToo i bakhodet. 

«Take it in» øker desperasjonsnivået. 
Instrumentalpartiet i andre halvdel av den over fem minutter lange låten er frigjørende og klaustrofobisk samtidig. 
«Pinhole» tar tempoet ned, vokalen ligger i et mer melankolsk leie og vi dras inn i mørket. 

Dette ga mersmak, og jeg ønsker meg mer utforsking i samme terreng. 

Beste spor: 
«Blazing», «Take it in», «Pinhole». 
