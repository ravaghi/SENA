«Femterangs New Order»
Kan ikke Bernard Sumner gå av med AFP som vanlige folk? 

||| 
ALBUM: 
Etter at Peter Hook valgte å forlate New Order (i sinne!) i 2007, bestemte Bernard Sumner og Stephen Morris seg for å danne Bad Lieutenant. 

Ikke fordi musikken de nå skulle lage var så annerledes enn det de hadde holdt på med de siste tretti åra, mer fordi de ønsket å frigjøre seg fra gamle rammer, ha det moro med muligheten til nye sprell osv osv. 
Narr meg ikke til å le. 

På «Never Cry...» er det klart at de ikke engang har klart å klippe navlestrengen halvveis over. 
Skiva er en studie i femterangs-New Order. 

Gitarene har samme stålindustrielle klang, men bare halvparten så fengende. 
Sumners vokal er like livstrett som før, men på ingen måte så pirrende. 

Og selv om melodiene er bygget opp over den klassiske New Order-lesten, mangler de intensiteten som åpenbart var et resultat av den kreative drakampen i bandet. 

På sitt beste blir skiva dermed helt grei, men uengasjerende, på sitt verste (åpningssporet «Sink or Swim») høres det faktisk ut som om de har plagiert Bryan Adams-/Mel C-samarbeidet «When You?re Gone». 
