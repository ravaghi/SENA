Apple iPod (4. generasjon)
Den fjerde generasjonen av Apples legendariske iPod er nå ute i butikkene, og produsenten fikser på feilene uten å forandre dramatisk på formelen. 
Er dette fremdeles kongen av MP3-verden? 

Det finnes bare én iPod. 
Mange prøver å etterligne, men Apple har klart å skape ikke bare et teknologisk vidunder, men også mote- og livsstils-ikon. 
Med den fjerde utgaven av denne superpopulære spilleren velger utviklerne å ikke legge til noen nye funksjoner, her er det mest kosmetiske endringer som gjelder. 
Og så er jo prisen blitt noe hyggeligere. 

Diskrete nyheter 

Ved første øyekast ser vi noen nye elementer på overflaten av spilleren. 
Eller rettere sagt, vi ser mangler. 
Borte er de fire funksjonsknappene som befant seg nedenfor skjermen, og borte er også ca. én millimeter av tykkelsen. 
Den nye iPoden har nemlig kun et trykkfølsomt hjul som navigasjonsmetode, og meny-, pause og skippeknappene er integrert i denne, akkurat som i iPod Mini. 

Som sagt er også den nye modellen litt tynnere enn den forrige versjonen, noe som selvsagt er et postitvt trekk. 

Ellers er utseendet på iPoden temmelig likt forgjengeren. 
Spilleren er fremdeles hvit, med deilig avrundede former og speiloverflate på baksiden. 
Først og fremst er den fremdeles utrolig sexy, og det er ikke rart den er blitt en såpass stor hit i de trendy miljøene. 

Enkel navigering 

iPod har alltid vært herlig å navigere seg rundt i. 
Du trykker på menyknappen og spilleren skrur seg på, og tar deg rett til hovedmenyen. 
Og det er fremdeles en av de ytterst få spillerne som har menysystemet på norsk (og mange andre språk, om du ønsker det). 

Ett trykk på knappen i midten av hjulet tar oss til oversikten over alle låtene, fordelt etter sjanger, artist eller album. 
Det er ingen problem å finne frem til ønsket sang, og du kan selvsagt også sette opp spillelister. 
Om du vil, kan du til og med sette opp listene på sparket, ved å velge ønskede sanger mens du spiller de. 

I Ekstra-menyen finner du funksjoner som klokke, spill, notater og kalender, som uten tvil er praktisk å ha med seg i lommen - selv om de ikke akkurat erstatter en PDA eller en gang en mobiltelefon. 

Så er det selvsagt innstillingmenyen, som lar deg justere på alle mulige aspekter ved spilleren. 
Det viktigste er nok muligheten for å tilpasse lyden til forskjellige sjangere, og utvalget er svært godt. 
Vi savner imidlertid å kunne justere bass- og diskantnivåer manuelt. 

Lyd og overføring 

Dessverre er de medfølgende øreproppene relativt svake, spesielt når det gjelder bassgjengivelse. 
Etter å ha prøvd andre hodetelefoner oppdaget vi også at lyden iPoden sender ut er ganske lav, du må skru volumet ordentlig høyt for å høre musikken mens du går langs en trafikkert gate. 
Vi har prøvd flere MP3-spillere som uten tvil gir fra seg mye kraftigere og klarere lyd. 

Navigasjonshjulet er deilig å bruke, selv om det krever noe tålmodighet til tider, da det ikke alltid er like lett å treffe riktige valg med en gang. 

Som før krever Apple at du installerer iTunes eller MusicMatch-programvare for å kommunisere med iPoden. 
Det er en prakisk vi ikke helt støtter, vi skulle gjerne sett at det hold med å plugge inn spilleren og overføre filer via Windows Explorer. 
iTunes-programmet er svært ryddig og pent, men krever litt justering før den oppfører seg som vi vil at den skal gjøre. 
Vi liker blant annet ikke at den skal oppdatere innholdet i iPoden automatisk hver gang spilleren settes i, men det går heldigvis an å skru av denne funksjonen. 
Det følger for øvrig med både FireWire- og USB 2.0-kabler i pakken. 
Den nye iPoden lader også batteriet mens den er tilkoblet en datamaskin. 

Batterilevetiden er for øvrig også forbedret - nå varer det i omtrent 12 timer. 
Det er fremdeles et stykke unna Creatives 24 timers spiller, men 12 timer er jo ikke verst i det hele tatt. 

Mer for pengene 

Det kanskje aller mest attraktive med den nyeste iPoden er faktisk ikke de fysiske nyhetene, men det at den er blitt en god del rimeligere. 
Tidligere fikk du spillere med like stor kapasitet og mer funksjonalitet til halvparten av prisen på en iPod - det er ikke tilfellet lenger. 
2.900 er en ganske konkurransedyktig pris for 20 GB-utgaven, og 40 GB-versjonen får du til 3.690 kroner. 

Selv om iPod ikke har spesielt mange tilleggsfunksjoner innebygd i utgangspunktet, har den en unik mulighet til å bygges ut med all slags tilleggsutstyr. 
Radio, taleopptaker, kortleser og fjernkontroll er bare noen av funksjonene du kan legge til. 
Men vi hadde selvsagt likt om noen av disse var inkludert i enheten fra før. 

Det er ingen tvil om at iPoden fremdeles er den lekreste MP3-spilleren, og den vil fremdeles ligge på topp av manges ønskelister. 
Nå er den billigete, slankere og mer praktisk å bruke enn før, men for eiere av den forrige generasjonen er det kanske ikke nok grunn til å oppgradere. 
Skal du kjøpe din første iPod, er det imidlertid denne modellen du bør se på. 
Men skal du ha en spiller pakket full av funksjoner og muligheter, bør du se på andre produsenter, for eksempel iRiver. 
