Danko Jones:«Never Too Loud» 

(Bad Taste / Bonnier Amigo) 

Skifter jernstøvlene med filttøfler. 

Danko Jones har tenkt helt riktig når han denne gangen har forsøkt å utvide sitt eget repertoar av testosteronfylt, brautende rock 'n' roll, men paradoksalt nok virker forsøket mot sin hensikt. 
Uttrykket hans blir nemlig for forsiktig, for mykt og nesten for pusete til tider. 
Riktignok er hans mildt mimrende låter melodiøse som aldri før, men han har mistet kloa som han gjorde han vill, farlig og interessant. 
«Never Too Loud» åpner som et litt tamt Turboneger, fortsetter med en fryktelig blanding av Green Day og åttitallsmetall i «City Streets» og flørter sågar med grønsjen i «Forest For The Trees». 
Enkelte ganger trøkker Danko Jones til slik vi er vant til fra den kanten, men som helhet blir dette for mykt, trolig også for den trofaste fansen av den kanadiske norgesvennen. 

Anbefalte kjøp: 
«Still In High School», «Let's Get Undressed» og «Never Too Loud». 
