Dylan Mondegreen:«While I Walk You Home» 

(Division/Musikkoperatørene) GENRE: 
POP 

Lovende debutplate; nesten like bra som coveret. 

I sommer syntes det en stund ganske klart at Kings Of Convenience var ute med en ny singel, som P3 likte godt. 
Så viste det seg at «Wishing Well» var signert en viss Børge Sildnes, som har valgt å kalle seg Dylan Mondegreen når han henger gitaren over skuldrene. 

Og det lavmælt pretensiøse aliaset passer godt til musikken hans, som er akustisk, nennsomt arrangert pop med rikelig gjeld til ovennevnte norske kolleger, samt Simon & Garfunkel og Belle And Sebastian. 
Presseskrivet insisterer på navn som Prefab Sprout, The Smiths og Todd Rundgren i tillegg, men der tar plateselskapet kjeften sin litt vel full - Sildnes er ikke så god ennå, på ingen måte så emosjonelt hardtslående som disse. 

Men han har talent i massevis, såpass mye at han godt kan lage en liten klassiker ved neste korsvei. 
Da må han bli mer variert, mindre puslete; kanskje gå på en smell og bli litt bitter? 
Synd å si det, men slikt hjelper ofte når man skal lage pop som dette. 

ANBEFALTE KJØP: 
«Wishing Well», «Girl In Grass», «Say It Isn't So», «My Favourite Songs» 
