Samsung NX11
Lite, lett og med et delikat brukergrensesnitt. 

Samsung NX11 er testet mot fem andre systemkameraer i samarbeid med TV2 Hjelper Deg. 

Denne artikkelen er en utvidet oppsummering av våre vurderinger, men mer kompakt enn en tradisjonell kameratest på DinSide. 

Samsung NX11 er en splitter ny modell som erstatter forgjengeren NX10 og er også noe dyrere enn minstemann NX100. 
På tross av den lille størrelsen har kameraet likefullt en APS-C-sensor med beskjæringsfaktor på 1,5, men mangler speil og har derfor en elektronisk søker. 

Nyhetene siden NX10 er derimot svært få, og foruten at grepet er noe forandret, er den eneste nyheten støtte for iFn-objektiver, som lar deg endre innstillinger kun ved å trykke på en knapp på objektivet og vri fokusringen. 
Dette fungerer ganske bra, men vi skal ikke legge skjul på at vi hadde håpet på flere nyheter i NX11, spesielt når den forrige modellen fortsatt er i salg og koster en tusenlapp mindre. 

Derfor anbefaler vi deg også å ta en titt på vår test av NX10 for en mer fyldig omtale. 

Konstruksjon 

NX11 er såpass lite at man automatisk vinkler de tre siste fingrene på høyre hånd mer nedover enn på større kameraer og fremstår derfor komfortabelt å holde i selv om kamerahuset er det minste i denne gruppen. 

Vi må berømme Samsung for å tenke nytt med iFn-konseptet. 
Du trykker på en knapp på objektivet (flere ganger for å bytte parameter) og kan da bruke fokusringen for å endre verdien på f.eks. eksponeringskompensasjon, hvitbalanse og ISO-verdi. 
Endringene vises også på skjermen slik at du lett kan se hvilken hvitbalanseinnstilling som passer best. 

Skjermen er av AMOLED-typen og leverer et veldig flytende bilde på 60 bilder i sekundet. 
Den har også gode farger og innsynsvinkel, men kan ikke vinkles, i tillegg til at flere ganger opplevde at den var vesentlig mørkere i svak belysning enn på de andre kameraene som gjorde det vanskeligere å komponere bildet. 
Søkeren er heller ikke så imponerende og er både liten og har lav oppløsning sammenlignet med de beste elektroniske søkerne i denne gruppen. 

Brukervennlighet 

Her gjør Samsung det bra, med det kanskje mest moderne og tiltalende grensesnittet. 
Det er lett og intuitivt å endre innstillingene, som kan gjøres enten ved å bruke piltastene eller innstillingshjulet. 

Hovedmenyen er også oversiktlig og godt strukturert, og en funksjonsknapp gir deg dessuten tilgang til de mest aktuelle bildeinnstillingene når du skal ta bilde. 
En liten irritasjon er at det går et par tideler fra du trykker på en knapp til det skjer noe på skjermen, som gir en litt "luggete" følelse enkelte ganger. 

Funksjoner 

iFn-funksjonen er allerede nevnt, og kameraet har også en panoramamodus som syr sammen en serie med bilder til ett bredt bilde, men her synes vi Sony-kameraet gjør en bedre jobb i å fjerne skjøtene. 

Bracketing kan gjøres med opptil ±3EV, og NX11 har også en øyesensor som automatisk flytter bildet til søkeren om du legger øyet inntil. 
Du kan også hente ut stillbilder fra videopptak, og NX11 har også muligheten for å ta opp lyden når du tar bilde, som gjør at du lett kan legge på egne kommentarer eller bare fange stemningen der du er. 

Det finnes også en del bildestiler og filtre å velge mellom. 

Ytelse 

NX11 hadde en del problemer med fokusering da vi testet denne egenskapen i kveldsmørket og oppleves generelt også som noe tregere enn på de andre kameraene. 
I tillegg er seriefotoytelsen den svakeste i denne gruppen, med tett oppunder 3 bilder i sekundet. 

Utløserforsinkelsen med blits er imidlertid over middels god (ca 0,15s) og 400 bilder pr batteriladning er også best av de kameraene som ikke har optisk søker. 

Bildekvalitet 

Utendørs synes vi kameraet fra Samsung gjør det meget godt, med en svært pålitelig lysmåler som sørger for de aller fleste bildene eksponeres veldig godt, med god og naturlig fargebalanse. 

Innendørsbilder, derimot, er ikke NX11s favorittsport. 
Den automatiske hvitbalanseringen i kameraet fremstår som den svakeste blant de testede kameraene og gir et markant gulstikk i typisk innendørsbelysning, blitsen oppleves hard og kameraet er ikke så god på høye ISO-verdier, med relativt markant støy og tap av detaljer og farger på høyere ISO-verdier. 

Video 

Videopptakene (maks 720p) har heller ikke så godt detaljnivå, summelyd fra kameraet høres i opptakene og overganger mellom lyst og mørkt justeres noe tregt. 
I tillegg er ikke autofokusen blant de kjappeste når du filmer. 

Konklusjon 

Det lille kameraet fra Samsung byr på en god brukeropplevelse, med moderne grensesnitt, et godt knappeutvalg og lettvint justering av innstillinger. 
Dog kommer det litt til kort i denne gruppen både med tanke på ytelse (f.eks. autofokus og seriefoto) og bildekvalitet innendørs. 
I tillegg lar vi oss ikke imponere av videokvaliteten nå som de beste kameraene stadig blir bedre på dette punktet. 

Som et reisevennlig kameraet som i hovedsak skal brukes utendørs, derimot, er NX11 vel verdt en vurdering. 

Samsung NX11 + 18-55/3,5-5,6 OIS 
