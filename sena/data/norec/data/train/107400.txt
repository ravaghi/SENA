Ut av skapet
Regi: 
Marco Kreuzpaintner. 
Med: 
Robert Stadlober, Kostja Ullmann, Alicja Bachleda-Curus, Miriam Morgenstern. 
Tysk drama/komedie. 
11 år. 

Velspilt, vellaget, men litt for velmenende film om en ung homofil gutts vei ut av skapet. 

Det handler vel så mye om vennskap, samhold og ungdommelig usikkerhet som homofili i «Sommerstorm». 
Sterke følelser, humoristiske sidesprang og alvorlige moralske anfektelser opererer i skjønn forening i denne tyske ungdomsfilmen. 
Regissør Marco Kreuzpaintner har fått en gjeng ungdommer til å spille med innlevende troverdighet. 
Han unngår likevel ikke helt å bli klisjéaktig i beskrivelsen av de ulike typene av både homser og heteroer; de macho og de feminine, de homofobe og de tolerante. 

De stormende følelsene får fritt spillerom på en sommerleir for unge roere. 
Achim og Tobi er bestekompiser. 
Achim er kjæreste med Sandra, og Tobi sliter med sine sterke seksuelle følelser for Achim. 
Lettere blir det ikke når et helt lag av homofile roere, med navnet «Queerschlag», er på samme leir. 
Fordommer, usikkerhet og mengder av «Sturm und Drang» tilspisses og topper seg under et fryktinngytende uvær. 
En del scener er både rørende og tankevekkende, både i handling og ord, og en del er ganske så morsomt. 
Denne miksen gjør «Sommerstorm» til en underholdende ungdomsfilm, selv om temaet drøftes fra litt mange korrekte sider. 
