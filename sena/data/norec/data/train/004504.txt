Chappie
Neill Blomkamp er robotfilmens Tarantino. 

Neill Blomkamp er tilbake i god form med Chappie! 

Etter den gode, men likevel bitte litt skuffende Elysium, gjør District 9-regissøren et overbevisende comeback med mer grovkverna sci-fi fra Johannesburg. 

Han er en slags robotfilmens svar på Tarantino; låner vilt og uhemmet flere kjente elementer fra andre høydepunkter i sjangeren og smelter dem sammen til noe eget. 
Resultatet er morsomt, spennende og underholdende! 

Tester kunstig intelligens 

I en alternativ nåtid er politiet i Johannesburg utstyrt med roboter, kalt speidere, som har vist seg å være effektive i kampen mot kriminalitet. 

Robotskaperen Deon (Dev Patel) har utviklet kunstig intelligens og vil teste det på en vraket speider, men blir kidnappet av skurker, som vil bruke speideren til kriminelle formål. 

Det legger veien åpen for Deons rival Vincent Moore (Hugh Jackman), som innynder seg hos deres sjef Michelle Bradley (Sigourney Weaver). 

Dev Patel er helt ok som skoleguttaktig idealist med et bankende hjerte. 

Filmens hovedskurker er de fargerike figurene Ninja og Yolandi, som spilles av de sør-afrikanske artistene med samme navn fra bandet Die Antwoord. 

Hugh Jackman har også en mørk rolle som Vincent, en konkurrerende robotskaper uten samme suksess som Deon. 

Men roboten Chappie er på mange måter den mest menneskelige av figurene, gjennom Sharlto Copleys uttrykksfulle motion capture-mimikk og sjelfulle stemmelegging. 

Intense actionscener 

Historien peker på menneskets tvilsomme bruk av teknologi. 
Den har også noe å si om oppdragelse og hvordan en ny bevissthet ubønnhørlig blir formet av omgivelsene. 

Historien drives også fremover av flere intense actionscener, som Blomkamp filmer med stor energi og slagkraft. 

Den visuelle siden av filmen er gjennomført god. 
Dette er ikke glanset hi-tech a la Star Trek, men heller mer mot realismen i Alien, som lover godt for Neill Blomkamps kommende Alien-film. 

I Chappie viser han oss den slitte siden av Johannesburg, der kontrastene er store mellom ny teknologi og forfallent bybilde. 

Neill Blomkamps inspirasjonskilder er åpenbare. 
Han har blant annet tatt skaper- og levetidselementene fra Blade Runner, robotlæringen fra Terminator 2, og menneskelig bevissthet i en maskin fra RoboCop. 

Det kan også nevnes at Hugh Jackman styrer robotmonsteret Elgen, som ligner ED-209 fra RoboCop, og i tillegg referer til Real Steel, der Jackman styrte kampoboter i bokseringen. 

Man kan alltids beskylde Neill Blomkamp for å mangle originalitet, men Chappie fremstår likevel som en frisk og livskraftig science fiction-film 
