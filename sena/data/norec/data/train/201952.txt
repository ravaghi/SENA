22"BenQ FP222WA 

22-tommerne fortsetter å rase i pris. 
Vi har testet en av de billigste fra BenQ. 

Prisfallet på LCD-skjermer fortsetter, og utvalget av rimelige skjermer i mange størrelser er nesten overveldende. 
22-tommere er den nye folkestørrelsen, her er det mange modeller som har krøpet under 2 000 kroners-grensen. 
Det samme gjelder til en viss grad 20-tommere, men det er 22-tommerne som i snitt ligger lavest i pris. 

LES OGSÅ: 

Årsaken til at det finnes flere dyre 20-tommere er at dette var skjermer forbeholdt "proffene" inntil nylig. 
De hadde LCD-paneler med høyere ytelse og en mer fleksibel mekanisk konstruksjon med flottere design og flere finesser. 

22-tommerne har typisk rimelige paneler av TN-typen, som er utmerkede til husbruk, men ikke for de krevende brukerne. 
Det er betraktningsvinkelen og dynamikken i fargene som ikke holder mål for profesjonelle. 

Det finnes 22-tommere med forseggjort design og mer fleksible mekaniske løsninger, som lar deg heve og senke skjermen og kanskje dreie den til høydeformat, men det koster fort en del ekstra. 

For de tusen hjem er en skjerm i den rimeligste prisklassen helt ypperlig, vi har sett på en av de aller rimeligste modellene til Benq - FP222WA. 
Den er ikke helt ny, men billigere enn noen sinne. 

Enkel og grei 

Skjermen har en enkel fot uten justeringsmuligheter, men høyden over bordplaten fungerer fint. 
Skjermen har en enkel ramme i sølvfarget plast, rammen er middels bred og betjeningen sitter på venstre side - noe som ikke er så vanlig. 

Skjermen har matt overflate, du slipper derfor reflekser fra taklamper eller annen belysning. 
Bildet lider ikke under dette, et blankt belegg gir tilsynelatende mer kontrast, men vi savner det ikke. 

Det er ingen spesifiserte eller standardiserte fargeinnstillinger, bare karakteristikker som "Reddish, Bluishm, Normal og User mode". 
Men det finnes ferdige innstillinger for forskjellige bruksområder, som Movie, Dynamics, Photo eller standard. 
Utover dette er det svært få justeringsmuligheter. 

Den viktigste knappen for de fleste brukerne er i-knappen nederst, som sørger for automatisk innstilling av det meste. 
Forøvrig var det sjelden vi hadde behov for å bruke denne. 

Lysstyrken er meget god, mange vil nok justere den ned for å få et mer behagelig bilde, særlig med mye tekstjobbing hvor en skinnende hvit bakgrunn kan bli slitsom i lengden. 
Det er likevel nok intensitet i fargene. 

Input-knappen har ingen funksjon på denne modellen, siden det bare er en eneste inngang nemlig analog VGA. 
Skjermen finnes også som andre modeller, med DVI inngang og HDCP-støtte til en vesentlig høyere pris. 
Vi ser ikke noe poeng i å bruke mer penger på dette, skjermen fungerer utmerket med et analogt innsignal. 

Responsen er utmerket, vi aner et lite etterslep på kritisk testmateriale, men i praksis har det ingen betydning. 

Konklusjon 

BenQ FP222WA er en enkel skjerm som fungerer utmerket til hus- og kontorbruk, også til spill og film. 

Den har kurante farger og kontrast, marginalt etterslep og justerer seg etter det analoge inngangssignalet uten problemer. 

Er du ute etter en mer avansert skjerm må du betale mer, men trenger du 22 tommer med et helt kurant skjermbilde så får du denne for under 2 000 kroner i flere butikker. 
