Helen Eriksen:«Small Hall Classic» 

(New Records/Sonet) 

Sært og likandes på samme tid. 

På sitt fjerde album, «Small Hall Classic», fortsetter sanger og saksofonist Helen Eriksen å mikse jazz med hip hop-beats på sin helt særegne måte. 

Men i motsetning til tidligere benytter bergensartisten seg denne gangen av organiske beats, slått til livs av trommis Tarald Tvedten. 

Kombinasjonen av minimalistiske rytmer og cool-jazz kunne raskt resultert i et «uvennlig» uttrykk, men fremtredende bruk av den legendariske og godslige Juno 106-synth-lyden gir platen en slags varm og humoristisk tilleggsdimensjon. 
Dette blir neppe en salgsvinner, jeg har også vondt for å tro at platen, slik tittelen hinter om, på noen måte blir en slags undergrunnsklassiker. 

For selv om Eriksen for ti år siden fremsto som en nyskapende artist, føles ikke denne jazz/hip hop-fusjonen som spesielt innovativ lenger. 
Men produksjonen (The Sensible Twins) er upåklagelig og melodiene sære og likandes, så platen er absolutt verdt å låne et øre til. 
