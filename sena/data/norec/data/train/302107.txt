L.A. Noir
Matthew McConaughey er god i det stilsikre krimdramaet «The Lincoln Lawyer». 

FILM: 
Det er fremdeles noen av oss som husker at Matthew McConaughey (f. 1969) ble spådd ei framtid som den nye Paul Newman. 
I stedet fikk han kallenavnet «the Shirtless Wonder» og har gjort en slags karriere ut av middelmådige romantiske komedier. 
Derfor er det gledelig å se at kjekkasen fra Texas nå innser det vi alle har visst siden Grisham-dramaet «A Time to Kill» (1996): 
Han er bedre som advokat enn som «romantic lead». 

I «The Lincoln Lawyer» er han i tillegg cool. 
Noen vil nok hevde at dette skyldes filmens blåtonede noirversjon av Los Angeles, de smektende, nostalgiske soulrytmene på lydsporet og den lekre Lincoln Town Car 86-modell han bruker som kontor, men en god del av æren må gå til McConaughey. 
Den glattheten man tidligere har holdt mot ham, passer perfekt når han glir inn i rollen som Mick Haller, er tvilsom, gatesmart forsvarsadvokat som har lært å hanskes med alskens tvilsomme klienter. 

Løse tråder 

Etter hvert skal det også vise seg at Haller ønsker å «gjøre det rette», men først skal han rote seg inn i en kronglete sak der rikmannssønnen Louis Roulet (Ryan Phillippe) anklages for å ha mishandlet en prostituert. 

«The Lincoln Lawyer» er i utgangspunktet en krimroman av bestselgende eksjournalist Michael Connelly, som har rukket å skrive 25 av dem. 
Jeg skal ikke si noe særlig mer om handlingen, annet enn at den er spennende i halvannen time, før alle trådene skal nøstes opp på slutten. 
Her tappes filmen for energi og begynner å likne på en middels god episode av de mange tv-seriene som den i utgangspunktet er en hyllest til. 

Gode biroller 

Men før vi kommer dit, har vår advokatvenn hatt noen ømme stunder med sin ekskone (Marisa Tomei), William H. Macy har glimtet til som hårfager privatetterforsker, flere sterke navn har bidratt i mindre biroller og den ferske Brad Furman har vist seg fram som en stødig regissør av smart advokatkrim. 
Og, ikke minst, Matthew McConaughey har fått karrieren inn på et interessant spor. 
Neste gang han er Mick Haller, kan vi håpe at plottet holder i to timer. 
