Fremmed ved sjøen
Intens kjønnslig omgang. 

Fremmed ved sjøen er en original fransk thriller lagt til en strand for homofile nudister på cruising. 

Cruising i denne betydningen er tilfeldige seksuelle møter i skogen ved stranda. 
Og regissør Alain Guiraudie legger ingen demper på skildringen av disse. 

Denne filmen byr nemlig på hard homseporno i flere varianter. 
Det kan virke spekulativt, men gir faktisk historien en troverdighet som hever kvaliteten. 

Potensielt farlig mann 

Franck (Pierre Deladonchamps) oppsøker nudiststranda for å sole seg, snakke med andre menn og ha sex med dem blant trær og busker. 

Her forelsker han seg i Michel (Christophe Paou), en kjekk, muskuløs og potensielt farlig mann. 
Franck er klar over faren ved forholdet, men velger å leve ut lidenskapen på tross av det han vet. 

I tillegg innleder han et varmt vennskap til Henri (Patrick D'Assumça), en middelaldrende heterofil mann som slår seg til ved siden av nudistdelen av stranda og bare trenger noen å snakke med. 

Regissør Guiraudie viker befriende nok unna typiske stereotyper i skildringen av dette miljøet. 
Her er ingen utagerende rosahomser, men vanlige menn. 

Både Pierre Deladonchamps og Christophe Paou spiller godt og troverdig i sine roller, der begge figurene er på jakt etter noe som kan tilfredsstille dem, selv om de har noe ulike mål. 

Det er interessant å se styrkeforholdet dem imellom, der Franck er den underdanige, mens Michel er alfahannen som utgjør en truende kraft. 

Dessuten er dialogen mellom Franck og Henri befriende åpen og ærlig, og gir innsikt i deres personligheter og historien som utspiller seg på stranda. 

Intens kjønnslig omgang 

Det er ikke til å unngå at sexscenene er det som vekker mest oppsikt i filmen. 
Det er kanskje ikke ofte at homseporno filmes i nydelig cinemascope. 

Og kanskje går regissøren for langt her. 
Men samtidig er disse scenene med på å gjøre det tydelig for oss hvorfor Franck er villig til å løpe risikoen som forholdet til Michel utgjør. 

Han har nemlig en mørk side, som jeg ikke avslører her. 
De har en gjensidig attraksjon som resulterer i intens kjønnslig omgang, og gjør Franck blind for trusselen. 

Fremmed ved sjøen deltok i sideprogrammet Un Certain Regard i Cannes, og jeg var sikker på at den aldri kom til å vises på vanlig kino på grunn av det erotiske innholdet. 

Men her er den, takket være distributøren Fidalgo, og jeg er glad for at de bringer den ut til et norsk publikum. 
Denne filmen er nemlig så god, spennende og interessant at den fortjener å bli sett! 

(Denne anmeldelsen er en litt omskrevet versjon av den som ble publisert under filmfestivalen i Cannes i mai 2013. 
Originalanmeldelsen kan du lese HER, med den skråsikre undertittelen "Denne filmen får du ikke se på kino"... 
