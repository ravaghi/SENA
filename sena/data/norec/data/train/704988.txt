Fantastiske Dolly
At ei 61 år gammel, bitteliten dame skal kunne være en av verdens ypperste entertainere, skulle man kanskje ikke tro. 

Like fullt er Dolly Parton noe helt for seg selv, og det er ikke mange som kan konkurrere med henne. 

Konserten i Oslo i går, eller «Osshlåh», som hun så sjarmerende uttalte det, viste på alle måter at denne damen er milevis fra pensjonisttilværelsen. 

Fra det øyeblikket hun steg opp av scenegulvet på sedvanlig amerikansk vis, glitret hun, og da snakker vi ikke bare om det pinnstramme, skinnende antrekket. 

Publikum lot seg tydelig begeistre og overraske over viddet, humoren, spillegleden, de gode historiene og ikke minst den fantastiske stemmen. 
Dolly er en artist som har alt. 
I går spilte hun piano, fiolin, banjo, fløyte, gitar, munnspill og mye annet. 
Hun øste av en lang historie som artist og musiker og innledet hver sang med en liten fortelling. 

De spontane reaksjonene og de mer innøvde vitsene satt som et skudd. 
Mange koste seg ekstra mye med historien om virkelighetens Jolene, som ifølge artisten var blitt gammel og stygg. 

Få artister har et like omfattende repertoar å øse av, og i går leverte Parton gullrekka. 
Jolene kom allerede som låt tre, men mange godbiter ble gjemt til litt uti settet, og før pausen ble gåsehuden ekstra tydelig, med en nydelig versjon av «I will always love you». 

I andre omgang ble køntrien tonet ned til fordel for slagere som «Islands in the stream» (uten Kenny Rogers) og «9 to 5». 

En av utallige styrker hos Parton er evnen til å gjøre det like fabelaktig bra innenfor mange ulike stiler. 
Men i bunn og grunn er hun ei køntridame, og hun skinner aller mest når hun får være akkurat det. 

Vi kan dessverre ikke bringe foto fra konserten. 
Dette skyldes at Partons management krever at fotografer signerer en konrakt hvor fotografene og deres redaksjoner i stor grad sier fra seg rettighetene til bildene de tar. 

Født: 1946 i Sevierville, Tennessee, USA. 

Debut: 
«Hello, I'm Dolly» i 1967. 
Kjent som: 
Sanger, låtskriver og skuespiller. 

Utmerkelser: 
Stjerne på Hollywood's walk of fame, utallige musikkpriser. 
25 singler nådde førsteplass på USAs country-hitliste. 

Kloning: 
Verdens første klonede sau er oppkalt etter Dolly Parton. 
