Plateanmeldelse:Keep Of Kalessin 
- «Epistemology» 

Tilbake i sitt buldrende, melankolske mørke. 

Keep 
Of Kalessin 

Trønderne har vært borte i fem år fra platefronten, og det er fristende å tro at Melodi Grand Prix-visitten i 2010 er årsaken til det. 
Nå er de i alle fall tilbake der de hører hjemme. 

Keep 
Of Kalessin er for veteraner å regne, hvilket høres på uttrykket. 

De sammenfatter alt det god norsk metal har blitt kjent for gjennom årene; ekstreme instrumentalferdigheter, en nordisk blåtone som gjennomgående rød tråd tross et buldrende dobbelbass-uttrykk, intenst monoton riffing med melodiøse sololøp og dyster-atmosfæriske brekk med nær cinematiske kvaliteter. 

Alt dette rendyrker trønderne på «Epistemology», som viser hvilken variasjon de er i stand til å mestre. 

Spesielt midtveis, der de går helt ned i kjelleren av klassisk norsk black metal, briljerer Keep Of Kalessin med knugende knyttnever av negativ energi. 

Suggesjonen i en låt som «The Grand Design», kombinert med hektiske strobelys, skal bli en sann glede å oppleve fra scenen fremover mot våren. 

Velkommen tilbake! 

BESTE LÅT: 
«The Grand Design» 
