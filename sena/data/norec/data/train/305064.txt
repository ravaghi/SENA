Dirrer i balansen mellom dyp sang og twangy gitar
«Norske Talenter»-finalist Anders Jektvik. 

ALBUM: 
Musikken til Anders Jektvik (31) fra Hitra dirrer i balansen mellom en avslappet, dyp sangstil og et gyllent, twangy gitarkomp. 

Han kommer fra et musikkhjem (han scenedebuterte med farens pubband) og har gått på kulturskole (et fenomen han er god reklame for). 
Han nådde finalen i TV2s «Norske Talenter» i 2012 og er for tida på full fart forover som soloartist. 

Det nye albumet åpner med en sang der han legger seg tett opptil Leonard Cohen (som neppe sang så dypt i den alderen). 
Men han legger heldigvis fort av seg forsøket på å bli noe norsk svar på Canadas supercrooner. 
Plata veksler mellom plukkende country og elegant visesang. 

Det er ingen ny trønderrocker som stormer fram her, selv om den vittige låta «Rampa», om å velte ei flaske Cola utover gitartrekket til Åge Aleksandersen backstage, parodierer sjangeren. 
Morsom er også utgaven av barnesangen «Ola Dilt». 

Men best er Jektvik når han, som i «Rosa elefant», minner om en annen less-is-more-mester enn Cohen, nemlig J.J. Cale. 
Og det er et stort kompliment. 
