En ordsmed utenom det vanlige
Nok en gang er det bare å la seg underholde og bli betatt av Tønes. 
Slik har det vært helt siden han debuterte i 1996. 
Egersund-mannen har bare blitt bedre og bedre for hver utgivelse, og mer spiselig for et større publikum. 
Etter «Sån av Salve» (2012) forlot han statusen som kultartist, og ble en populær artist for hele landet. 

44-åringen hadde planer om å gi ut et helt album i disse dager. 
Slik ble det ikke. 
I stedet får vi fem nye låter i EP-format; så får vi vente til høsten før vi får en fullengder igjen fra Frank Tønnesen. 
Her beviser han nok en gang hvilken ordsmed han er. 
For selv om vi kan kalle han både geni og kunstner fra før av, slutter han ikke å imponere. 

Festlighetene åpner med den rytmiske og fengende «Maxitaxi» med en fargerik tekst der det store spørsmålet er hvem det er som har bestilt en maxitaxi. 
Finurlighetene florerer, og det er bare å la seg rive med i det herlige tekstuniverset. 
Tittelkuttet er nesten honkytonk og country i stil og form, mens «Våkna ny» er en tolkning av en av Tønes sine favoritter, Mountain Goats. 

Når «Ein tidlig måren» og «Motellblues» fullfører EP’en, fins det mange gode grunner til å høre låtene på nytt mens vi venter på mer. 
Miksen mellom det syrlige, vittige og melankolske fungerer påfallende bra. 
Akkurat som før 
