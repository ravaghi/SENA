Terje Tysland - «Liddeli gla»
Liddeli bra. 

En sann original, Terje Tysland. 
Og i senere år har han - ikke ulikt sine gamle Prudence-kompis Åge Aleksandersen - funnet tilbake til god, gammel form. 
Det statiske 1980-tallskompet er for lengst historie, heldigvis - «Liddeli gla» låter spill levende, som den er tappet «live» direkte fra låvedansen på «lokkalet». 

Tyslands særegne trøndercajun er seg selv lik, tilsynelatende unnfanget i det mytiske veikrysset Louisiana/Namsos. 
Det er dansbart og naturlig populistisk. 
Tekstene balanserer som vanlig mellom ufiltrede rabulistutbrudd og hudløse kjærlighetserklæringer. 
Denne gangen er det «Sei ka du vil» som muligens vil få ham i trøbbel - et ytringsfrihetsforsvar som i enkelte ører vil kunne oppfattes som et innvandringsangrep. 
Men den handler vel egentlig mest om komikere og kommentatorer som synes det er tryggere å vitse med Jan Thomas og tjukke folk enn med Muhammed-karikaturer, tror jeg. 

Det må være et av hans beste album, dette her. 

ANBEFALTE KJØP: 
«Liddeli gla», «Kor e du henn», «Sikkert like grei som mæ», «Endelig bestemt mæ» 

MORTEN STÅLE NILSEN 
