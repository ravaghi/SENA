Vindrosa, «Østenfor sol»
(Vagabond / Musikkoperatørene) 

Musikalsk jordomseiling. 

Stavangerbandet Vindrosa sender norske folketoner ut i verden og kjente viser som «Håvard Hedde» og «Ormen Lange» kommer hjem i musikalske drakter som ligner folkelig musikk fra Afrika og Midt-Østen. 
Ringrevene Sverre Erik Henriksen og Bjørn Vassnes (fra Nøkken) har fått med seg unge Stina Kjelstad som deler mikrofon med Dag Sindre Vagle. 
Det er absolutt fine anslag her, som den lett slentrende «Om kvelden» og afrobeat-inspirerte «Å kjøre vatten». 
Særlig er det noen gode instrumentalpartier. 
Men vokalistene strever med å gi stoffet troverdighet, og musikken blir for påståelig og utmattende i lengden. 
Litt mer modningstid og dette hadde tatt ordentlig av. 

BESTE LÅT: 
«Ormen Lange» CARL PETTER OPSAHL 
