Fin mellomklassemobil fra Samsung - men hvem vil kjøpe den?
Storebror S8 koster nå bare litt mer, og det kan være grunn nok til å droppe A8. 
Men det er definitivt en bra mobil, som bør vurderes - spesielt hvis den settes litt ned i pris. 

Skjermer som dekker nesten hele fronten er ikke lenger noe du kun finner på toppmodellene. 
Se for eksempel på Huawei Mate 10 Lite, og nå Samsung Galaxy A8 - begge gode mellomklassemodeller som koster en god del mindre enn toppmodellene. 

Litt for nær i pris? 

Skjønt - en god del mindre er ikke helt riktig når det gjelder A8. 
Modellen kan nok betraktes som en slags Galaxy S8 «Lite», men ved introduksjonen er ikke prisforskjellen særlig stor, takket være at S8 har vært på markedet lenge - og har faktisk vært nede i under 5.000 kroner på tilbud - som faktisk er billigere enn hva A8 koster veiledende (5.300 kroner). 

A8 er imidlertid en god del enklere enn S8 på det aller meste, så det spørs om ikke mobilen bør ned minst en tusenlapp for å yte den full rettferdighet. 
La oss ta det punkt for punkt. 

Ligner veldig, men noen forskjeller er det 

Mobilen måler 14,92 x 7,06 x 0,84 centimeter, veier 172 gram og har altså en skjerm som dekker stort sett hele fronten. 
Baksiden av mobilen er i et knallhardt plastmateriale (føles nesten som glass), og den kommer i flere forskjellige farger - vår er svart. 
Mobilen er godt sammensveiset, ligger godt i hånden og tåler både støv og vann. 

Ved første øyekast kan den minne svært mye om storebror S8, men skjermen stopper ved kantene der S8-skjermen fortsetter i bue. 
Skjermen måler 5,6 tommer (mot 5,8 på S8) og er av typen Super AMOLED - med oppløsning på 2220 x 1080 piksler. 

Det er definitivt en fin skjerm på alle mulige måter, men mangler litt på lysstyrken til å matche toppmodellene, inkludert storebror S8. 

Bak er det også en stor forskjell fra S8: 
Plasseringen av fingeravtrykkleseren. 
Den er plassert under kameraet, ikke ved siden - og det er vår klare oppfatning at den er lettere å treffe enn på S8. 

Av andre forskjeller som er verdt å nevne, er at A8 ikke har noen dedikert Bixby-knapp. 
Det er ingen ulempe, mener vi, all den tid at støtten for funksjonen foreløpig er meget begrenset i Norge. 

Lading skjer via USB-C-kontakten på undersiden, og heldigvis har Samsung funnet plass til en analog port for tilkobling av standard hodetelefoner, som de fleste andre i mellomklassen. 
Denne er fjernet på A8. 
Oddsene er lave for at dine neste hodetelefoner uansett er trådløse. 

Ganske gode bilder 

Ja - og en ting til: 
Selfiekameraet på A8 har dobbel frontlinse, og en egen portrettfunksjon kalt «Live Focus» lar deg justere dybdeskarpheten slik at du kan skape kunstige bokeh-effekter. 

Kamerakvaliteten til begge vil vi vurdere som god - både isolert sett og sammenlignet mot andre i samme prisklasse. 
Sammenligner vi detaljrikdommen i bildene, ser vi imidlertid at bildene tatt med S8 er en del hvassere, ikke minst i situasjoner med lite lys. 

Her er heller ingen optisk stabilisator som kan hjelpe til med å ta skarpe bilder med ustø hånd i mørke omgivelser, men blenderåpning på f/1,7 sørger for raske lukkertider slik at bevegelsesuskarphet sjelden er noe stort problem. 

Her er noen flere bildeeksempler: 

Ingen sinke av en telefon 

På innsiden sitter en ny Samsung Exynos 7885 åttekjernet prosessor og en Mali G71 grafikkprosessor. 
Under testen har vi ikke én gang tenkt at dette er en mobil med særlig svakere maskinvare enn på S8 - og det er et meget godt tegn. 
Alt forløper raskt og effektivt, oppstart av apper, veksling mellom dem, utløseren på kameraet er også lynrask i de fleste situasjoner. 

Kjører vi ytelsestester, ser vi at tallene ligger en god del bak, også litt bak de hvasseste i mellomklassen, og da spesielt på grafikkytelsen. 
Det er ikke denne mobilen vi ville valgt om vi var på utkikk etter den beste spillmobilen, da ville for eksempel Nokia 8 og Honor 9 være klokere valg. 

Android med nogo attåt 

Operativsystemet er Android 7.1.1, med Samsungs egne tilpasninger. 
Samsung er blant dem som gjør mest modifiseringer av operativsystemet og appene, slik at du skal få en følelse av at dette er en Samsung-mobil mer enn en standard Android-mobil. 

Systemet i seg selv er brukervennlig nok, selv om enkelte ting kan virke overflødig. 
Her får du for eksempel to nettlesere, to fotoapper og to epostklienter. 
Lik det eller ikke, fordelene er uansett ikke alltid like åpenbare, mener vi. 

Samtalekvaliteten er det imidlertid lite å utsette på. 
Den er klar og høy, både for oss og samtalepartnerne. 
Den innebygde høyttaleren er også helt OK, men mangler totalt bass dersom du spiller musikk. 
Det er imidlertid mer regelen enn unntaket på mobiltelefoner. 

Batteriet har en kapasitet på 3.000 mAh, noe som gjør at vi forventer en brukstid på opptil to dager mellom to ladinger. 
Det kan imidlertid holde hardt, vi har i hvert fall ikke klart det foreløpig, noe vi heller ikke klarte med den litt enklere Galaxy A5 i fjor. 

Konklusjon 

Isolert sett er dette en veldig fin mellomklassemobil. 
Den har en stor og god skjerm, yter bra til det meste og tar bra bilder kjapt og effektivt. 
Likevel blir vi sittende igjen med en følelse av at den koster akkurat litt for mye. 
Hovedårsaken heter Galaxy S8, som i skrivende stund koster en tusenlapp mer - men som du får til omtrent samme pris som A8 når elektrokjedene kjører kampanjer. 
Når prisen er den samme eller bare litt lavere, er det dessverre lite igjen som taler til A8 sin fordel. 

Vi lander på en sterk firer på terningen, og tenker at dette er en telefon vi gjerne hadde vurdert om den kostet en tusenlapp mindre. 
Og det tror vi den kommer til å gjøre om ikke så altfor lenge. 

Vurder den gjerne opp mot konkurrentene Nokia 8, Honor 9 og Huawei Mate 10 Lite. 
Nokiaen er vesentlig kraftigere og fås til omtrent samme pris, mens de to sistnevnte koster rundt 3.500 kroner nå. 
De mangler rammeløst design, men er utvilsomt bedre kjøp, mener vi. 
