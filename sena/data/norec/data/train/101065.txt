Filmanmeldelse:Visuell Western-hyllest 

Visuelt og episk voldsdrama om en manns oppgjør med «The bad Guys». 

﻿DRAMA Danmark. 
15 år. 
Regi: Kristian Levring. 
Med: 
Mads Mikkelsen, Mikael Persbrandt, Eva Green, Jeffrey Dean Morgan. 

Dette er en danskprodusert western filmet i Sør-Afrika. 
Men ikke et øyeblikk er du i tvil om at handlingen er lagt til tiden da lovløsheten herjet i det ville Vesten. 
Det er også åpenbart at den danske dogme-entusiasten Levring har forsøkt å følge i fotsporene til sjangermestere som John Ford og Sergio Leone. 
Det er solid utført, men persongalleriet blir etter hvert noe ensformige i sine arketyper og nærmer seg grensen til karikaturer. 

«Salvation» handler om fundamentale elementer som forbrytelser og straff, hevn og frelse; bibelske motiver som er velbrukte i Westernfilmer. 
Her dreier det seg om en manns hevntokt etter at en skurk har drept hans sønn og kone. 
I tillegg dreier det seg om hvordan en bande nokså lovløse borgere terroriserer nærsamfunnet. 

Danske Jon (Mikkelsen) og hans bror Peter (Persbrandt) har emigrert til Amerika etter at de har vært i krigen for Danmark mot tyskerne på 1860-tallet. 
Etter sju års adskillelse kommer endelig Jons kone og sønn over til det forjettete land for å friste tilværelsen på prærien. 
Lykken for de tre er kortvarig, og den danske eks-soldaten vikles inn i en blodig og opprivende voldsspiral med hevnlyst og rettferdighetssans som vekslende komponenter. 

Dvelende og storslåtte bilder poengterer brutaliteten og volden som preger fortellingen. 
Mikkelsen er gjennomført troverdig alvorstynget når han med undertrykket sinne møter ondskapen. 
Persbrandt er solid i annenfiolinistens rolle, en bror som uten bråkete nykker kan gå i døden for sin egen bror. 
Skurkene er representert gjennom en noe i overkant klisjépreget Jeffrey Dean Morgan og selveste Eric Cantona (som strengt tatt var bedre med ball enn han er uten). 
Eva Green gjør en overbevisende rolle som stum skurkefrue med avkuttet tunge. 
I likhet med Mikkelsen bærer hun sitt undertrykte raseri med stolt verdighet. 

Ofrene i historien er også innbyggerne i Black Creek som kues av bandittene og deres makt over byens borgermester, som i tillegg er begravelsesagent. 
Gradvis aner man at det som skulle bli vestens store inntektskilde, oljen, er medvirkende årsak til konflikten. 

Men mest av alt er denne hyllesten til western-sjangeren en visuell voldelig episk fortelling som billedmessig fascinerer, men som tværes ut med episoder og hendelser som nærmer seg parodien. 
