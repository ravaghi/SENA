Bildemettet saktelitteratur
Josefine Klougarts nye roman ”New Forest” utgis på dansk i Norge, et forsøk på å skape en sterkere felles nordisk litterær offentlighet. 

Det er norske Pelikanen og danske Gladiator som har inngått dette samarbeidet. 
Samtidig gir de to forlagene ut Bjørn Arild Erslands ”Store hendelser i liten skala” på norsk, i Danmark. 

Kritikerroste Klougart skriver intenst, tematikken ligger tett opptil natur og eksistens. 
Det danske språket er kjent, og likevel fremmed nok til å gi en god friksjon. 

Som i hennes forrige bok ”Om mørke”, kretser bildene og metaforene i ”New Forest” om menneskelige forhold, dyr og landskap. 
Noen av dem er treffsikre og gode, som når romanens jeg kjører med tog gjennom mørket: 
"Man kan bevæge sig på skinner gennem mørket og på den måde holde det mistede nede under hastigheden". 

Men det poetiske når et metningspunkt. 
Når det ene bildet avløser det andre, når det blir flere enn ett ”bånd av lys” på en side, når skogen blir et hus med vegger av lys, eller når ansiktet blir ”...den kiste barndommen er begravet i” blir det rett og slett litt for mye og språket får ikke det nødvendige rommet til å virke. 
Jeg merker at jeg irriterer meg, og jeg har ikke lyst til å irritere meg over noe som i perioder holder så høy kvalitet som dette. 

Best er Klougart når hun beveger seg i det relasjonelle, der fortelleren opplever seg i et spenningsforhold til en annen. 
Forfatteren beskriver for eksempel presist hva som skjer når et forhold går i stykker. 

Jeg-personen får hodeverk, begynner å miste ting, minner forsvinner og hun får sterk angst, noe som overhode ikke finner gjenklang hos partneren: 
”Sådan er det for alle, sagde han, du er da ikke noget særtilfelle”. 

Forfatteren skriver også om å kjenne seg igjen i en fremmeds ansikt, i en person bokens forteller tror må ha vært nær et sammenbrudd så mange ganger at ”...nå kan det aldri skje”. 

Noen finner sikkert "New Forest" lysende, men for min del håper jeg Klougart skriver litt mindre ambisiøst neste gang. 
