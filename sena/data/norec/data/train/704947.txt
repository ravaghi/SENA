Ventepønk
Håndplukket av Slash kom det nestenkomplette pønkrockbandet McQueen for å varme opp før Cirkus Slash. 
Det var, tja, helt ok, ikke noe mer. 

Pønkuniform, pønklyd, og pønkopptreden var ikke nok til å få temperaturen opp noe særlig. 
God, energisk start, men dalende i takt med kveldssola. 
Tre dager før norgesbesøket måtte de bytte gitarist. 
Mulig det var litt usikkerhet rundt den revisorlignende reserven. 
Det var i alle fall en dose haltende. 
Mest applaus fikk McQueen da vokalisten annonserte at norske jenter er praktfulle, og da hun nevnte Michael Jackson. 
Da de dro gjennom popkongens «Give In To Me» — en hyllest/skjending av Jackos hit - var det ikke mer å gjøre enn å vente på at det var over. 
Hvis alle skal spille Jackson-låter for å hylle kongen i år, da har vi mye vondt i vente. 
Mulig McQueen kunne laget bråk på en svett og tett klubb. 
På gigantscenen ble McQueen bare ventepønk. 
