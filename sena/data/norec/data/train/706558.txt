Fargetemmeren
UTSTILLING: 
Koloristen Helle Kaarem er i besittelse av en imponerende egenskap: 
Hun kan temme fargene. 

Kunstgalleriet: 
Helle Kaarem. 
Malerier. 
Til 2. desember 2018. 

Kaarem henter frem jordens farger. 
Som ved en innskytelse fanger hun dem, tvinger dem sammen i stramme former, og med noe som fremstår som en intuitiv letthet maner hun frem koloristiske samspill på tvers av klangene, som en fargenes og formenes hersker. 

Helle Kaarems lett gjenkjennelige malerier består ved første øyesyn av lagvise oppbygninger av disse vilkårlige, utflytende fargefeltene, oftest mot en lys bunn. 
Etterhvert ser en tydeligere at ingenting ved Kaarems malerier er tilfeldig. 
De består snarere av villede, nøye kalkulerte farger og former, ubønnhørlig jobbet sammen til de fremstår som komplette komposisjoner. 

Dybde 

Det oppleves en følbar dybde i verkene hennes. 
De lagvise innslagene av farger og former spiller mot hverandre, provoserer og tiltrekker. 
Vekslinger mellom gradvise transparente antydninger og tyngre pigmenttette felt bidrar til en opplevelse av en luftighet, nærmest tredimensjonalitet i de flate lerretene. 
Fargefeltene synes å sveve over hverandre, som om de skulle flyte vektløse i forskjellige sjikt. 

Det er i disse kontrastene, i mellomrommene og overgangene vi finner den virkelige nerve og spenning i de statiske maleriene. 
I møtene mellom tilfeldighet og det kontrollerte, det eteriske vilkårlig og det dramatiske villede. 

De inneholder en påfallende energi, og en opplevelse av bevegelse. 
Som når en ligger på magen og ser ned på rullesteinene i elven, når lyset og vannets bevegelser antyder at også steinene beveger seg, slik beveger også Kaarems fargefelt seg. 

Kunstnerens nonfigurative flatemalerier har ingen titler. 
Ingen veivisere eller pekere styrer opplevelsene av dem mot noen bakenforliggende innhold eller mening. 
Helt uten figurative funksjoner er det den umiddelbare estetiske sanseopplevelsen som blir gjeldende. 
Slik legger hun også til rette for premissløse møter mellom betrakteren og verkene. 

Mindre kjente sider 

Utstillingen på Kunstgalleriet består av nyere verk og viser i hovedsak malerier. 
Men den byr også på et mindre, spennende utvalg av papirarbeider som viser andre, kanskje mindre kjente sider av Helle Kaarems kunstnerskap. 

To markante motstykker til maleriene som dominerer utstillingen, er verkene Divertimenti. 

De to papirarbeidene har fått sine titler etter musikkuttrykket Divertimento. 
I musikkens verden beskriver benevnelsen et muntert musikkstykke bestående av flere korte satser. 
Passende for de lekne, fargerike verkene vi her ser. 
Her har Kaarem helt overlatt de før omtalte myke organiske formene, og forholder seg her i stedet til harde, stramme, kvadratiske celler mot det hvite papiret. 
Med lekenhet fyller hun dem ved å sette fargene opp mot hverandre i ulike korte serier. 
Som for å understreke at kunstnerens malerier også er komposisjoner, der farger og former er toner og harmonier, som når kyndig satt sammen til slutt fremstår i en behagende, harmonisk klang. 
