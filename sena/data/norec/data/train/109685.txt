Film:«Fake» frihetskamp 

Hollywood gjenreist som superhelt med evne til å forandre den politiske verdensagendaen! 
I Ben Afflecks tredje film som regissør gir han oss et ekteskap mellom politisk thriller og Hollywood-satire som fungerer overraskende bra. 

«Operasjon Argo» trigger også ønsket om å grave enda mer i samtidshistorien, basert på en sann historie som den er. 
En utrolig, helskrudd én også, slik som bare må bli film i Hollywood. 
Det dreier seg om gisseldramaet som utspant seg i Iran i 1979 med 52 amerikanere, kort tid etter at Ayatholla Khomeinis maktovertakelse etter Sjahens fall. 

Seks av disse klarte å unnslippe og søker tilflukt i den canadiske ambassasaden. 
Inn med CIA-ekspert Tony Mendez som lanserer en idé som lenge møter hoderisting oppover i systemet: 
Vi lager en «fake» sci-film film - og får de seks amerikanerne ut under dekke at de er canadiske filmarbeidere. 
Det åpner for safari blant eksentriske Hollywood-produsenter og kostymedesignere - med en ramsalt og kynisk omgangstone. 

Det er tydelig at Affleck er stormforelsket i denne delen av historien - for oss utenforstående blir det fort ganske bransje-internt og selvnytende. 
Langt bedre er han på å bygge opp stemninger og skru til spenningen: 
I åpningssekvensen manipuleres vi mesterlig til å virkelig kjenne på gislenes frykt, mens den siste halvtimen er en neglbitende tour de force ut av Iran - førsteklasses underholdning rett og slett. 
Det tas åpenbart noen kunstneriske friheter «a la Watzinger» i spenningens ærend - dét aksepterer vi lett. 
Det er heller ikke måte på hvor mange kule «onelinere» 
Affleck har gitt seg selv som «mesterhjernen» i hovedrollen, en kar som får lysende ideer ved å se på sønnens Star Trek-figurer. 
Pyttsann, det får gå! 

Mindre tilgivelig er påklistringen av en voldsomt klisjefylt sidehistorie om en tapet av en sønn - og en samboer, samt en svulstig patriotisk finale - den kyniske produsent-delen av Affleck fikk for mye å si? 

ØYSTEIN DAVID JOHANSEN 
