TEST:Fjerde generasjon Subaru Forester 

En helt ny, større og bedre Forester er nå på plass hos forhandlerne. 
Vi har testet. 

Subaru lanserte sin crossover Forester første gang i 1997. 
Etter den tid ble bilen gradvis mer voksen, i to etapper. 
Med tredje generasjon rykket Forester opp i SUV-klassen for alvor, men var etter vår mening ikke helt klar for opprykket med en gang, og da dieselmotoren omsider kom på plass, hadde konkurrentene gått forbi igjen. 

Utfylt av XV 

Subaru har imidlertid ikke ligget på latsiden i mellomtiden, og har vært smarte nok til å lansere en ny crossover/SUV - denne gang basert på en generasjon Impreza vi ikke har sett snurten av her i landet. 
Og nyheten er blitt til en ny norges-suksess: 
Her kan du lese om våre erfaringer med Subaru XV. 

Helt ny generasjon 

Men nå, og etter bare fem år, har Subaru altså igjen oppdatert sin Forester fullstendig, og det er ingen tvil: 
Fjerde generasjon er en fullverdig folke-SUV. 
Den er enda mer av en SUV enn tidligere, den kan by på mer plass og en del smarte løsninger er kommet til siden sist. 
Samtidig har Subaru holdt fast ved en del elementer som for mange er blitt definerende for Forester: 
En ganske gjennomført og grunnleggende filosofi basert på enkelhet og brukervennlig tilnærming. 

Interiørbilder: 

Utfordrer Toyota, Mitsubishi, Mazda... 

Hvilke biler får nykommeren å bryne seg på i markedet? 
Av konkurrenter vi har prøvekjørt nylig kan vi nevne nye Toyota RAV4, Mitsubishi Outlander, Honda CR-V og Mazda CX-5. 
Av andre sterke aktører vil vi fremheve koreaneren Kia med sin Sportage. 
Det er altså tøff konkurranse, og på de fleste områder finnes det en eller annen av de nevnte bilene som er bedre enn Forester. 
Men på summen av egenskaper er ingen suverent overlegen Subarus nyeste, som vi skal se. 

Sterke sider oppveier svakheter 

Forester av fjerde generasjon vil for eksempel ikke skuffe de som tidligere har satt pris på Subarus permanente firehjulsdrift og boksermotorene med tilhørende lavt tyngdepunkt. 
Kjøreegenskapene er også fortsatt av de klart bedre i denne kategorien og noe av det som gjør det lettere å se gjennom fingrene med noen av bilens svakheter - som noen huller når det kommer til kvalitetsfølelse, samt et nivå på forbruk som fortsatt har potensial for forbedring. 

Er blitt en romslig bil 

Nye Forester er nå en folke-SUV i full størrelse, det vil si at den ikke står tilbake for nylig ankomne konkurrenter i klassen. 
Den har vokst med 3,5 centimeter i lengden til 459,5 centimeter og med to centimeter i bredden til 179,5. 
Bilen er også høyere - den legger på 1,5 centimeter til 169,5 og - hvilket bidrar til å forklare bedre plass i baksetet - akselavstanden er 2,5 centimeter lengre og måler nå 264 centimeter. 
I tillegg er bagasjerommet blitt en god del større i nykommeren. 
Det måler 505 liter, 488 hvis man går for den elektriske bakluken (se utstyrsnivåer lengst nede i artikkelen). 
Dette er et helt greit bagasjeromsvolum i denne relativt kompakte folke-SUV-klassen. 

Mer praktisk 

Da vi satte oss inn i bilen, opplevde vi den med en gang som mer voksen. 
Man merker at man sitter høyere, romslighetsfølelsen er påtagelig og i baksetene har man adskillig bedre plass enn før. 
Adgangen er dessuten blitt bedre med bredere terskler og dørene lukkes nå på en slik måte at søle og skitt ikke griser til innsiden av karmene. 
Bra tenkt! 
I det hele tatt er Forester blitt mer praktisk på mange områder, med flere og bedre plasserte oppbevaringsrom, enkel nedfelling av annen seterad ved behov via en hendel og lignende forbedringer som gjør modellen konkurransedyktig overfor markedsledende SUV-er og familie-stasjonsvogner. 

Forester har for øvrig et akseptabelt komfortnivå, tross noe avstivet fjæring og et relativt stramt oppsett. 
Generelt er også lydnivået i kupéen lavere enn før. 

Enkelt motorutvalg 

Subaru Forester leveres, som alltid, med firesylindret boksermotor (liggende sylindre, plassert mot hverandre). 
Både i bensin- og dieselversjon dreier det seg om motorer med to liter slagvolum; bensinmotoren yter 150 hester, dieselmotoren 147. 
(Se for øvrig tekniske data nederst i artikkelen). 
Begge motorene gir helt greie ytelser - dieselversjonen er mer råsterk og gir mer trekkraft. 
Men vil du ha automat er det fortsatt bensin som gjelder. 

"Trinnløs" automat... med seks trinn 

Versjonen vi tok for oss etter å ha mottatt en innføring i modellutvalget som er tilgjengelig (se data og prisliste nederst), var den bensinmotoriserte 2.0 Premium Lineartronic. 
Det siste betyr at den er utstyrt med en automatisk girkasse av den kontinuerlig variable typen, altså en såkalt CVT. 
Heldigvis er denne av siste generasjon, og har seks innprogrammerte trinn. 
Vi var litt skeptiske til bensin-CVT-versjonen da vi husker tidligere generasjoner av denne typen girkasse som masete og relativt støyende i bruk så fort man trengte litt krefter. 
Men dette er altså en ny generasjon transmisjon av denne typen og for de som har erfaring med automaten Subaru tidligere kombinerte med sin boksermotor: 
Dette er kort og godt mye bedre. 
Girskiftene (om enn simulerte sådanne), glir sømløst, støynivået er kraftig redusert, og momentet overføres adskillig mer uavkortet til de fire hjulene. 

Eksteriørbilder: 

Adaptiv kontroll med automat + 4x4 

Det er nemlig de fire hjulene som til enhver tid driver Forester fremover. 
Den såkalt symmetriske løsningen er fortsatt aktuell i dag og utgangspunktet er 60 prosent moment på akselen foran og 40 prosent på den bak. 
Med Lineartronic-girkassen kombinert med X-mode-programmet oppdaget vi at terreng-egenskapene ble ytterligere forbedret, takket være en adaptiv kontroll muliggjort gjennom samspillet CVT/firehjulsdrift. 

Denne gir i praksis en bedre tilpasning av drivverkets oppførsel etter kjøreforholdene - som begrensing av fremdrift i tilfelle bratt nedoverbakke, lavere utveksling ved behov for klatring, bremse- og svingkontroll under vanskelige forhold. 
På vinterføret vi hadde med å gjøre, fungerte dette utmerket og ga ytterligere betryggende kjøreegenskaper. 
Imidlertid en advarsel: 
Systemet kan gi en følelse av trygghet som gjør at man blir overmodig og glemmer at de fysiske lover ikke kan oppheves. 
Må derfor brukes med vanlig sunt vett! 

Overveiende velutstyrt 

Nye Subaru Forester kommer i fire utførelser med dertil hørende utstyrsnivåer: Comfort, Classic, Premium og Sport. 
(Se priser i listen nedenfor). 

Allerede på grunnivået, Comfort, finner man det vesentligste - og litt mer. 
17-toms alufelger, bakkestartassistent, tåkelys foran med integrerte kjørelys, takrelinger (i sort), lydanlegg og AUX/USB/Bluetooth er på plass. 
Automatisk klimaanlegg, skinntrukket multifunksjonsratt hører også med. 

Classic gir blant annet i tillegg oppgradert lydanlegg, ryggekamera, 2-soners klimaanlegg, el-justering av førersetet, xenonlys og X-Mode kjøreprogram på bensinversjonen med Lineartronic. 
Også adaptiv drivlinje ("SI-Drive") med mulighet for sportsligere oppsett. 

Premium inkluderer navigasjon (med ryggekameraet integrert), elektrisk betjent bakluke, nøkkelfri adgang og start, skinnseter, stort, elbetjent soltak og mørke vinduer bak. 

Sport-versjonen har en egen front med et tøffere uttrykk. 
Den gir faktisk bilen en personlighet vi skulle ønske de andre versjonene fikk også. 
Dette er oppnådd via et relativt enkelt designgrep med et vertikalt fallende ekstra luftinntak på hver side av grillen, annerledes designede tåkelys og røffere støtfanger formet som et speilbilde av grillen. 
Sport-utførelsen er tilgjengelig med turbo-bensinmotoren på 240 hester og dieselmotoren og inkluderer ellers 18-tomsalufelger og Harman Kardon-lydanlegg. 

Mye bra - noe mindre bra 

Konklusjonen vår er at fjerde generasjon Subaru Forester så langt er den overlegent beste. 
For øvrig henviser vi til det vi oppsumerte innledningsvis: 
Subaru fortsetter å gjøre bra det de gjør best, og på de områdene de lå etter konkurrentene har de langt på vei tatt dem igjen - på noen områder gått forbi. 
Imidlertid må vi kritisere mangelen på avanserte aktive sikkerhetssystemer, som blir stadig mer utbredt også i de "folkelige" bilklassene. 
Vi tenker på tretthetsvarslere, vinglevarslere, aktive fartsholdere og antikollisjonssystemer. 

Har overgått seg selv 

Totalt sett: 
Når vi ser at bilen har det meste av utstyret man kan forvente uten at prisnivået gir grunn til å rynke på brynene, vil vi anbefale at alle som er ute etter en brukervennlig folke-SUV av den "ekte og ærlige" typen, tar med Forester på sin prøveliste. 
Du kan bli overrasket. 
