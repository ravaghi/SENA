NY:Viking Western Terrain GTX 

Norske Viking leverer kvalitetssko med XCR-Gore-Tex uten at det koster skjorta. 
Men ikke noe for moteløver. 

Materiale/konstruksjon: 
Skoene fra Viking har rikelig med lær, og i motsetning til sko fra andre produsenter: Gummi. 

LES OGSÅ: 

Gummi pluss pustende XCR-Gore-Tex gir skoene et bunnsolid inntrykk. 
Her er soliditet, ikke design, vektlagt. 
Ulempen med gummi er at det øker vekta. 

Passform/stabilitet: 
Skoen er litt smalere enn det som er vanlig, og vil ikke passe folk med brede føtter. 

Hælstøtten er ikke fullt så solid som på Merrell Chameleon XCR, men gir bedre ankelstøtte enn mange andre sko. 
Sidestabiliteten er også relativt god. 
Lesten er ikke buet. 

Viking Western Terrain kan derfor brukes i lett til middels fjellterreng i tillegg til by- og markabruk. 

Støtdemping: 
Løpeskosåle? 
Ikke her. 
Viking har ikke teknologi fra egne løpesko å bruke i disse skoene. 

Dette i motsetning til produsenter som er store på løpesko, som Nike, Adidas og Reebok. 

Skoene gir ikke en like myk tur som enkelte andre sko. 
På asfalt virker de en tanke harde mot labben. 
- Litt gummistøvelfølelse, klaget han. 
Komfortnisser som liker luft i skoene bør vurdere andre sko. 

Western Terrain er rett og slett laget for bruk på mykere underlag enn asfalt. 
I lyng og mose presterte de glimrende, og bidro til at turen ble en glede. 

Temperatur: 
Gore-Tex med XCR-membran skal lufte ut forsvetten bedre enn tradisjonell Gore-Tex. 
Vi syntes at det ble varmt nok i skoene, men ikke så varmt som med vanlig Gore-Tex. 

På kaldere dager er det gunstig med vanlig Gore-Tex, fordi den holder på varmen og gjør at man ikke fryser føttene av seg. 
Disse skoene ble kalde etterhvert. 
Det er et tegn på at XCR funker. 

Vanntetthet: 
Fordelen med XCR kommer best til syne når forholdene er våte. 
Etter en halvtimes gange i myr og våt skog var føttene like tørre. 
Samme resultat fikk vi etter vandring i fuktig snø. 

Vi dusjet skoenes overflate med vann i 20 minutter uten at vannet nådde foten. 
Dagen etter var skoene like tørre innvendig. 

Såle-/sålegrep: 
Yttersålen satt godt både i bygater og i marka. 
På sleipt underlag i skogen var grepet middels godt. 

Yttersålen er middels tjukk, og vil stå godt i mot ilske steiner og ublide røtter i skauen. 

Utseende: 
Dette er definitivt skoenes svakeste punkt. 
Modellen vi testet var med sitt brune ytre triste. 
- Nistriste, sa hun. 

Mange designere leter etter jobb i disse dager. 
En av dem har sikkert noen gode råd til Viking med hensyn til utforming og farger. 

En fordel dog: 
Skoene er så nøytrale at de kan brukes til hverdags og til og med på jobb. 

Gå-følelse: 
Meget behagelige i marka, noe harde i byen. 
Han var mer begeistret enn henne. 

Er du mest opptatt av brukervennlighet og funksjonalitet, er dette skoene for deg. 
Vil du se fancy ut, glem disse. 

Fjell-Kjell sier: 
Kvalitet til lav pris. 
Men mest for menn uten moteoppheng. 

By-Gry sier: 
Skoene passer best på dunkle skogsstier etter solnedgang. 
