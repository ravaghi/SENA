Nigeria skuffet stort i VM-åpningen
(Iran-Nigeria 0-0) Nigeria skuffet stort da de ikke klarte å slå Iran i kveldens VM-kamp. 

Laget med stjerner som Victor Moses og John Obi Mikel presterte en stusselig fotballkamp og det var helt greit at Iran fikk uavgjort. 

Nigeria-supporterne pep ut laget da dommeren blåste av for full tid. 
Landslagstrener Stephen Keshi derimot smilte bredt. 

- Jeg trodde at Nigeria hadde mer å fare med, sa Drillo på TV2-sendingen. 

- Som lag fungerer de dårlig offensivt. 

Nigeria vant Afrika-mesterskapet i 2013 og burde ha muligheter til å avansere fra gruppe F. 

- Det kan tyde på at de to beste lagene i gruppen spilte i går, sa Drillo på TV2. 
Han tenkte på Argentina og Bosnia-Hercegovina. 

- Men samtidig er både Nigeria og Iran med begge to så lenge det blir uavgjort. 

Selv om begge lag hadde en del sjanser, var det lite kreativitet fremover på banen – samtidig som både Nigeria og Iran viste ganske solid forsvarsspill. 

Nigeria ble muligens snytt for en scoring tidlig i kampen, da Irans keeper fikk frispark. 

- Noen vil kalle det Iran driver med for rævvafotball, men kommer du til VM, så fortjener du å være der, sa Erik Thorstvedt i TV2-studio. 

- Iran gjør sitt beste ut fra sine forutsetninger. 
Det er verre med Nigeria... 

I sin neste kamp skal Nigeria møte Bosnia-Hercegovina, mens Iran trolig får det tøft mot Argentina. 

Nigerias målvakt Enyeama var god og hadde blant annet en flott redning på en heading fra Reza. 

Dette var den første uavgjorte kampen i VM. 
