Randi Stene og Rolf Lislevand m/Norsk Barokkork.:Lachrimae 

(Linn Records) 

Kjærlighetssorg på såre strenger. 

Dronningen av sommerens klassiske musikkfestivaler, Randi Stene, har etterlatt seg et vakkert visittkort til høstens mer melankolske stunder. 
På platen «Lachrimae» gir hun seg 1500-tallets engelske konge av kjærlighetssorg, John Dowland, i vold, med en stemme som smelter sammen sårbarhet og fylde på en uttrykksfull måte. 
De triste tekstene kommer til sin rett også takket være det spinkle, lekre akkompagnementet på lutt. 

Klimpringen er signert Rolf Lislevand, som også leder Norsk Barokkorkester gjennom fine instrumentale for- og mellomspill. 
Her sukkes og sørges det etter alle kunstens regler, og resultatet er like hjertevarmende som hjerteskjærende. 
