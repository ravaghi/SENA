Dell Inspiron 6400
Inspiron 6400 er den første datamaskinen fra Dell vi har hatt på testbenken med Intel Core Duo-prosessor, og vi var meget spente på ytelsen og batterilevetiden. 
Vi ble ikke skuffet. 

Et slags problem ved å teste bærbare PCer fra Dell er at den enkelte kunde kan skreddersy akkurat "sin" PC. 
Så "Dell Inspiron 6400" kommer i et stort antall forskjellige konfigurasjoner, med en prislapp som varierer fra omtrent åtte til godt over 20 tusenlapper. 

LES OGSÅ: 

Dersom du har fulgt med har vi den siste tiden testet flere bærbare datamaskiner mellom 8 og 9 tusen og 15,4 tommers bredskjerm. 
Vår favoritt så langt har vært Pavilion dv5054EA fra HP med Turion64-prosessor fra AMD. 
Vi tenkte å runde av denne prisklassen for nå med å teste en "lettvekter" av en Inspiron 6400. 

Inspiron 6400 er sølvfarget med hvite lister i kantene. 
Bildet ble forøvrig tatt under batteritestingen (det har sin forklaring), som er grunnen til at skjermen er dimmet og bildet ser så grått ut... 

Fulle spesifikasjoner: 

Intel Core Duo T2300 @ 1,66 GHz 15,4" skjerm i bredformat (1280 x 800 piksler) 1 GB DDR2-minne (2 x 512 MB) 60 GB harddisk (5400 rpm) 8x DVD dual-layer DVD/CD-brenner Intel Media Accelerator 950 (opp til 256 MB delt minne) 54 Mbps WLAN (b/g) 10/100 LAN + modem 4x USB, 1x FireWire (4-pin), lyd inn/ut 1 CardBus kortplass 5-in-1 kortleser: SD, MMC, Memory Stick, Memory Stick Pro/xD VGA og S-Video-utgang (7-pins) 9-cellers batteri Dimensjoner (B/D/H): 35,6 x 26,7 x 4,2 cm Vekt ca. 3,0 kilo Pris: mellom 8 og 9 tusenlapper inkl. mva. 

Bredskjermen har, som på de andre maskinene vi har sett på i denne prisklassen, en oppløsning på 1280 x 800 piksler. 
Men - som du kanskje kan gjette - er det mulig å velge en bedre skjerm, hvis du da er villig til å gå opp i pris. 
Likevel, på tross av at vi har den billigste skjermen så er det ikke så mye å klage på. 
Betraktningsvinkelen er ikke all verden, men det forventer vi heller ikke. 

Konstruksjon 

Datamaskinen kan knapt kalles noen sylfide, med lokket igjen rager den 4,2 cm over bordflaten og vekten er på nærmere tre kilo. 
Men designet vil tiltale mange og byggekvaliteten er meget god. 
Skjermen gir akkurat passe motstand når den åpnes. 
Baklokket tåler også press bedre enn de fleste bærbare vi har testet i samme prisklasse. 

Touchpaden er som skjermen i bredformat og har skrollfelt både vertikalt og horisontalt. 
Tastaturet preges også av kvalitet, med lavt støynivå og solid og kontant følelse. 
Over tastaturet har vi foruten av/på-knappen kun en snarveisknapp, som på vår maskin starter "Dell Media Experience". 
På fronten av maskinen finnes også snarveisknapper for medieavspilling som også er tilgjengelige når lokket er igjen. 
Andre snarveier styres med Fn-tasten og det vanlige tastaturet. 

Tilkoblingene på maskinen er plassert bak og på høyre side. 
På venstre side finner vi bare DVD-spilleren. 

På høyre side er det altså en ExpressCard/54-slot, lyd inn og ut, 2 x USB og firewire. 

Bak finner vi strøminntaket pluss uttak for modem og LAN, 2 x USB, VGA og TV-ut. 
Varmluften kommer også ut på bak til venstre. 

Foran har vi som nevnt medieknapper: lydløs-tast(mute), volum opp/ned, play/pause, forrige/neste og stopp. 
Fronten har også griller for de innebygde høyttalerne. 

Over forventingene 

Ytelsesmessig viste denne maskinen seg til å være en liten overraskelse. 
Vårt eksemplar hadde kanskje den tregeste Core Duo-prosessoren som kan oppdrives, men den er likevel raskere enn mye annet vi har sett av mobile prosessorer. 
Vi sammenlignet med HPs Pavilion dv5054EA. 

Ren prosessorkraft. 
Verdien er i sekunder, og lavere score betyr kjappere maskin. 

Som vi ser så blir AMDs Turion64-prosessor på 1,8 GHz formelig overkjørt av Intel Core Duo @ 1,66 GHz i flere disipliner. 
Turionen er heller ikke dobbeltkjernet, så i SysTool med to parallelle tråder (2X) har vi ingen verdi for den. 

Våre første inntrykk bekreftes av PCMark og 3DMark. 
Høyere score her vil si bedre maskin. 

Vi legger også merke til at Intels interne grafikk-løsning ikke er spesielt mye dårligere enn XPRESS 200M-løsningen i HPs maskin. 
Og trenger du mer pupp kan du for fem hundre ekstra oppgradere til et ATI Mobility X1300 grafikkort. 

Men den store overraskelsen kom på batterifronten. 
I Batterymark holdt det nemlig over seks og en halv time, noe som er det beste vi har målt så langt! 
Med BatteryEater Pro fikk vi også et herlig resultat: 
2 timer og 50 minutter. 

"You've come a long way, baby". 
Seks og en halv time i BatteryMark sier sitt! 

Vårt testeksemplar var altså utstyrt med et 9-cellers batteri, mens standardbatteriet er på 6 celler. 
Men 9-celleren koster bare litt over en hundrelapp mer enn standardbatteriet, og det er slett ikke dårlig investerte kroner. 

For støyallergikere har vi også meget gode nyheter. 
Maskinen utvikler relativt lite varme, så under lett jobbing er alle vifter i ro og det eneste vi såvidt hører er suset fra harddisken. 
Ved hard belastning går vifta som forventet kontinuerlig, men støyvolumet ligger godt under smertegrensen og under de fleste andre bærbare vi har hørt. 

Konklusjon 

Dell Inspiron 6400 er fin sak som kanskje ikke er av de letteste, men likevel lett å leve med. 
Faktisk har vi ikke til denne prisen sett lignende i henhold til ytelse og batterilevetid. 
Når også støyen er mer eller mindre fraværende er det vanskelig å sette fingeren på noe som virkelig irriterer oss ved denne maskinen. 
Trenger du for eksempel blåtann eller mer kraft på et eller flere områder er også det enkelt å ordne under bestillingen. 
Men pass på, slikt gjør det også mulig å ende opp med en maskin som er adskillig dyrere. 

Før vi noe motvillig sender maskinen tilbake gir vi den en meget solid femmer! 
