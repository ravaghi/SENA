Håret til Michelle Obama er falsk
Denne komi-dokumentaren kommer til å være noe av det snodigste du har sett. 
Den forteller om fru Obamas hår. 

Chris Rock er intervjuer og undersøker den moderne afro-amerikanske kvinnen og hennes nesten okkult forfengelige forhold til hår. 
Svart frisyre er mye, mye alvorligere enn to Obama-er og en Luther King. 
Rock intervjuer kjente og ukjente svarte kvinner. 
De har ikke vett til å være flaue og bekrefter småsmilende og lunt at mykt, slett hår er det viktigste for dem i hele livet. 
Dermed beveger intervjueren seg til frisør-bransjen, til det afro-amerikanske frisør-showet, til hårforlengelses-industrien i indiske templer og til ektemenn som venter benkelangs i salongene og beklager seg over at de liker den hvite kvinna fordi man får lov til å berøre håret hennes i samleie. 

Gjentar: 
Filmen er grotesk vittig og muntert forskrekkende. 
Det er en film om tankeløshet og barnemishandling, det er en slags Harald Eia-sosiologi som avslører at svarte amerikanske kvinner gir to-årige småjenter permanent for at de ikke skal ha krusehår. 
Spør om du får lov til å berøre hårforlengerne til presidentfrua. 
Du havner i Guantánamo. 

Den hemningsløse kjønnsforskninga avslører også et afro-amerikansk stammesamfunn der menn oppfatter seg som forsørgerne som bare har gått med på å betale for kvinnenes unger, men syns det går for langt når de også må finansiere hår til mer enn 1000 dollar pr. extension. 
