Symfonisk blemme fra metalhelt
System of a Down-vokalisten mister grepet. 

|||ALBUM: 
Det norske punkbandet Kvelertak pynter seg med låttitler som «Ordsmeder av rang». 
Det er en betegnelse som for alvor begynner å glippe for Serj Tankian. 

Hans naivistiske politiske paroler hadde sin plass i System of a Downs sprelske alternativmetalunivers. 

Disse kjentes hakket klammere ut på sangerens glaserte solodebut fra 2007. 

Når de nå kommer i symfonidrakt, føles lyrikken mest av alt plump og malplassert. 

Kiss og Metallica har tidligere gjort medium vellykkede forsøk med formatet. 

I dette tilfellet gir den svulstige innpakningen hele fesjået et ukledelig sus av kabaret. 

I låter som «Lie Lie Lie» framstår Tankian mest av alt som en karikert jøgler. 

Eller enda verre, en blasert protestsanger som konter ned klagevers mot overflodssamfunnet med ene hånden, mens han spiser druer og drikker dyr årgangsvin med den andre, les «Money». 
