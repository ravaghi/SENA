Storslått gåsehud-comeback fra Adele!
Storbritannias plagede soul-dronning fortsetter der hun slapp med sin mektige singel «Hello». 

LÅT: 
Med en oppskrift bestående av sin enorme stemme og et knust hjerte som tilsynelatende er umulig å lime sammen igjen, har den britiske sangeren Adele bygget opp en karriere som overgår samtlige av verdens superstjerner. 

I 2011 knuste London-jenta alle salgsrekorder med over 30 millioner solgte eksemplarer av andrealbumet «21», og skal vi tro av dagens første smakebit fra comeback-skiva «25», er Adele på vei mot et nytt, dominerende plateår. 

27-åringen returnerer nemlig der hun slapp, og er i skrivende stund årsaken til at en god porsjon av landets befolkning nå sitter på jobben med tårer i øynene og gåsehud fra topp til tå. 

Den mektige balladen «Hello» beviser den tidligere nevnte teorien om hennes evig-destruerte hjerte, til tross for suksessen og et nytt liv i Los Angeles. 
Langt borte fra sitt eget private ormehull. 

Låta utspiller seg som en sår telefonsamtale til sitt livs kjærlighet. 
Mannen som for lengst har forsvunnet ut av hverdagen hennes, men fortsatt er midtpunktet i hennes eget følelsesliv. 

«Hello, it's me / I was wondering if after all these years / You'd like to meet, to go over / Everything / They say that time's supposed to heal ya / But I ain't done much healing.» 

Et siste desperat forsøk på å korrigere den eneste delen av livet som fortsatt ikke henger på grep, og stadig står i veien for Adeles fullstendige lykke. 
Den kanskje største smerten av alt, å forstå at den du knuste hjertet til ikke lenger bryr seg — mens du selv ikke klarer å angre på ditt eget svik. 

«At least 
I can say that I've tried to tell you / I'm sorry, for breaking your heart / But it don't matter, it clearly doesn't tear you apart anymore.» 

Det universale temaet som allerede stikker dypt i sjelen til likesinnede verden over, blandet med Adeles nok en gang fantastiske vokalpresentasjon, tilsier at «Hello» kommer til å eie radiolistene i månedene framover. 

Med andre ord det perfekte startskuddet for neste måneds über-etterlengtede albumretur. 
