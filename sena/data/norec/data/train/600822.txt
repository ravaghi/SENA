Byggmakkers svar på Rambo
Thriller 

USA 2014 

Regi: 
Antoine Fuqua 

Manus: Richard Wenk 

Skuespillere: 
Denzel Washington, Chloë Grace Moretz, Melissa Leo,David Harbour 

Aldersgrense:15 år – frarådes ungdom under 15 år 

Egnethet: 
Ungdom/voksen 

Robert McCall (Denzel Washington) lever et rolig liv alene. 
Han går på jobben sin på Home Mart, smiler og er høflig med alle, men likevel er det ingen som virkelig kjenner ham. 

Da Teri (Chloë Grace Moretz), en ung prostituert kvinne McCall prater med på den lokale kafeen, blir grisebanket av sin russiske hallik, begynner hans egentlige jeg å tre frem fra skyggene igjen. 

Filmen er en klassisk helte— og hevnehistorie, basert på tv-serien med samme navn som gikk på skjermen på 80-tallet, med erkebritiske Edward Woodward i rollen. 

Regissør Antoine Fuqua (Training Day”, ”Shooter”) og manusforfatter Richard Wenk (”The Expendables 2”, ”The Mechanic”) har imidlertid eliminert alt som er britisk. 
Nå er det mer som om Rambo skulle gå amok på Byggmakker. 
The Equalizer er offisielt blitt amerikanisert. 

Deler av filmen er overdreven og overspilt. 
Spesielt hovedskurken Teddy (Marton Csokas), blir som en karikatur grunnet skuespillerens overdrevne bruk av grimaser og mimikk. 
”Less is more”. 

Det samme kan sies for den overdrevne lydeffektbruken i filmen, særlig under de ekstremt brutale voldsscenene. 

Men alt i alt en underholdende film hvor råtne kriminelle får servert straffen der den svir mest, og uskyldige liv reddes. 
Lukter vi en oppfølger? 
