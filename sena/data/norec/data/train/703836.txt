Dose dobbel samme oppskrift
20 kutt fordelt på to cd-er blir i meste laget fra Mark Knopfler. 
Særlig når jeg sliter med å holde interessen oppe etter de tre-fire første. 
Men det tar seg opp igjen, og mannen som bare brukte 22 minutter på å selge 5100 konsertbilletter i Stavanger denne uken, virker å være i god form. 
Gitarspillet er lekkert, og det skader ikke at Kim Wilson og munnspillet hans er med. 
Keyboardist Guy Fletcher henger med fortsatt, og steelgitarist Paul Franklin er en annen gammel kjenning. 
Alt i alt ingen overraskelser fra Knopfler, som leverer sin blanding av gammel blues, rotrock og keltisk folkemusikk. 
Dette er soloalbum nummer sju fra 63-åringen, som dermed har passert rekken på seks fra Dire Staits-tiden. 

Beste spor: 
"Haul away", "Corned beef city", "Radio City serenade", "Gator blood". 
