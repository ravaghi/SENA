Lover godt
LOVELOVELOVE er inne på noe bra. 

Det er snart to år siden oslobandet LOVELOVELOVE skapte entusiasme med sin første låt på Urørt - "Endeavor". 
Bandet, med Simon Dolmen Bergseth fra langt hardere Aristillus som musikalsk grunnstamme, viste allerede da de evnet å forvalte arven som involverer kombinasjonen fine popmelodier og gitarstøy på lovende vis. 

I 2014 har LOVELOVELOVE vokst til å telle seks medlemmer, og har med debutalbumet Kaleidoscope tonet ned fuzzen ytterligere, og fortsatt å dyrke lette og drivende poplåter, fremdeles med gitaren som bærebjelke, men også krydret med blant annet strykere. 
Resultatet er et album med opptil flere minneverdige øyeblikk, men også der spennet i låtkvalitet er stort. 

Omsatt til liveformatet forsvinner naturligvis en del av detaljrikdommen fra Kaleidoscope til fordel for et skitnere sound, men låter som "Eye See You" og "Eyes Closed" sitter også godt i liveformatet. 
Men også på scenen på Revolver er spennet stort, og konserten får en dyp dupp under tredje låt ut, "Kaleidoscope". 
Den trekkes ut i det kjedsommelig uten å ha nok ved seg, og skjemmes, som også deler av de fleste andre låtene, av noe tynn og sur vokal fra vokalist Birgitta Alida Hole, samt utfordringer med lyden. 

I sine beste øyeblikk lukker LOVELOVELOVE deg inn i en verden av duvende melodier og fyldige gitarvegger. 
Da er konserten et særs behagelig sted å være. 
Allikevel blir det ensformig i lengden - strukturen i låtene føles påfallende lik - til tross for at konserten kun varer den tilmålte halvtimen. 

LOVELOVELOVE har på ingen måte funnet opp kruttet, verken live eller på skive - men de er inne på et godt spor. 
Til tross for at musikken er forankret i arven fra My Bloody Valentine og deres medsammensvorne fra 80-tallet, føles nerven i musikken deres frisk og fremoverlent i sine beste øyeblikk. 
Får de bukt med barnesykdommene, kan det unge bandet fort vinne nytt terreng og nye fans i løpet av festivalsommeren som ligger foran oss. 
