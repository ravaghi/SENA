Påskekrim:Den døende detektiven på NRK1 | 
Anmeldt av Asbjørn Slettemark 

«Den døende detektiven» er like trygg, solid og sjarmerende som Beck og Wallander. 

Dypt nede i Youtube ligger videoen «Leif GW Persson grymtar og rosslar», en hjemmelaget samling av den svenske krimforfatterens gammelmannsgrynting på TV. 
Det er sjarmerende og komisk, og slett ikke så ulikt fremtoningen til hans etterforsker, Lars Martin Johansson i Den døende detektiven. 

GW er blant Nordens fremste krimforfattere. 
Når det kommer til solid, trygg sosialdemokratisk krim, er filmatiseringene av hans Johansson-bøker helt oppe med Beck og Wallander. 

I Den døende detektiven ryker Johansson på en kombosmell av arbeidsstress, feite pølser og whisky – også kjent som livet selv for Johansson – og blir sengeliggende etter et massivt hjerteinfarkt. 
Men slike detaljer stopper ikke en leder for krimavsnittet. 
Da doktoren hans forteller en rystende historie om en svensk-iransk jente som ble funnet drept for 30 år siden, klarer han ikke holde fingrene av etterforskningsfatet: 
Johansson blir gryntende, sengeliggende cold case-detektiv. 

Man skulle tro en buldrende skandinavisk detektiv var gått ut på dato? 

Selve krimmysteriet som brettes ut er fengende og systematisk fortalt, men sjarmen med Den døende detektiven ligger i Rolf Lassgårds portrett av den lakoniske etterforskeren. 
Han er kanskje sengeliggende, men står fjellstøtt og bredbent plassert i den gamle etterforskerskolen, mens tungen kommenterer sarkastisk mot alle mulige nyvinninger det moderne samfunnet byr på. 

Man skulle tro denne buldrende typen skandinavisk detektiv for alvor var gått ut på dato i 2018, men Lassgård gjør Johansson akkurat så sympatisk og skarp at det skal godt gjøres å ikke trives i hans påskeselskap noen timer. 
Han kler da også å se i bakspeilet og bli cold case-detektiv. 
Da kan han bruke den tid som trengs på gamle vitneforklaringer og åstedsrapporter uten at et hektisk samfunn raser fremover fra ham. 

Fengende krimfortelling, midt i blinken for påskekrim 

Johansson får da også god sparring fra politikvinnen Jeanette Eriksson, jovialt spilt av Helena af Sandeberg. 
De kjappe dialogene dem mellom er nydelig skrevet av en av svenskenes beste manusforfattere, Sara Heldt. 

Den døende detektiven finner ikke opp noen nye hjul TV-bransjen kan rulle inn i fremtiden på, men det er en fengende, solid krimfortelling fra hjertet av Stockholm. 
Midt i blinken for påskekrim, altså. 

5 krimserier du kan strømme i påsken 

Netflix, HBO og de andre strømmetjenestene har arkivene fulle av krimserier for påsken. 

Her er fem anbefalinger: 

Bosch, sesong 1–3 

Mens vi venter på fjerde sesong om Los Angeles-politimannen Harry Bosch (kommer i april), ligger de tre første sesongene bredt tilgjengelig. 
Bosch er sannsynligvis den beste politiserien som er laget de seneste årene, om korrupsjon og svarte natten i Los Angeles. 
Serien er basert på Michael Connellys romaner om rettferdighetssøkeren Harry Bosch. 

Strømmes hvor: 
Amazon Prime Video, HBO Nordic, Viaplay 

Top Boy, sesong 1–2 

Denne engelske serien kalles ofte Englands svar på The Wire. 
Historien om gategjenger i London har fått så stor kultstatus etter nedleggelse at rapperen Drake har kjøpt rettighetene og gjenopplivet den for to kommende sesonger. 

Strømmes på: Netflix 

Happy Valley, sesong 1–2 

Catherine Cawood er den beste politibetjenten på TV, og Happy Valley er BBC på sitt sterkeste. 
Småbykrim, familiedrama og kidnappingsdrama i perfekt forening. 

Strømmes på: Netflix 

Grenseland, sesong 1 

Tobias Santelmann ble fortjent nominert til Gullruten for det nydelig vevde krimplottet i Grenseland, men også bifigurene Benjamin Helstad og Ellen Dorrit Petersen må nevnes når serien anbefales. 
Dette er norsk krimthriller på sitt beste. 

Strømmes på: TV 2 Sumo 

1992 og 1993 

Italiensk krimdrama om de få modige som tør å ta et oppgjør med et korrupt system, mafia og skitne politikere. 
To sesonger med fortelling om politikk, kriminalitet og vindskeivt politi på sitt beste. 

Strømmes på: 
HBO Nordic 
