Oransje lykke
«The Orange Box» gir så mye spillglede for pengene at jeg nesten nekter å tro det er mulig. 

Hadde det ikke vært for at jeg sitter med det håndfaste beviset på at «The Orange Box» eksisterer, ville hodet mitt ha hatt alvorlige problemer med å akseptere det Valve Software har gjort her. 

Hør bare på hva pakken inneholder: 

* «Half-Life 2» (2004), et av de desidert beste skytespillene noen sinne, og et spill som holder seg bemerkelsesverdig godt fremdeles. 

* Utvidelsen «Half-Life 2: Episode One» (2006), som forsetter sagaen om Gordon Freeman på en herlig måte. 

* «Half-Life 2: Episode Two» tar stafettpinnen videre, uten å fomle med den en eneste gang. 

* Det morsomme, vellagede og geniale onlinespillet «Team Fortress 2». 

* Puzzleskytespillet «Portal», som står for herlig innovasjon og en overraskende sterk historie. 

(Du kan lese anmeldelse av «Portal» på tirsdag, «Half-Life 2: Episode Two» på onsdag og «Team Fortress 2» på torsdag her på VG Nett.) 

Tre nye spill pluss det originale «Half-Life 2» fra 2004 og fjorårets utvidelse «Half-Life 2: Episode One» samlet i én pakke, altså. 
Prisen? 
Det samme som ett enkelt spill normalt koster. 

Du får med andre ord så mye for pengene at hodet mitt nesten eksploderer av uventet spillglede. 

Valve viser muskler som en av verdens ledende uavhengige spillutviklere, og demonstrerer på uhyre sjarmerende vis at de er interessert i å lage gode spill - ikke å tjene mest mulig penger med minst mulig innsats. 

For alt du finner i «The Orange Box» oser av bunnsolid kvalitet og rå skaperglede. 

Fra det velregisserte og spennende «Half-Life 2: Episode Two» til et av de morsomste nettspillene noen sinne i «Team Fortress 2» og det geniale «Portal». 

Du vil til og med få mye igjen for å spille gjennom «Half-Life 2» og dens «Episode One»-utvidelse en gang til - tiden har på ingen måte løpt fra noen av dem. 

Hver for seg er kanskje ikke alle disse spillene fullt så fantastiske og viktige som det «Half-Life 2» var i 2004, selv om hvert eneste av dem kommer veldig nære. 

Men sammen er de definitivt dynamitt. 
Til en latterlig billig penge. 

Årets mest selvfølgelige kjøp er et faktum. 

PS: PC-versjonen er testet. 
Spillet lanseres 18. oktober, men kan kjøpes allerede nå på www.steampowered.com. 
En versjon av spillet kommer til PS3 senere i år. 
