Fornyet Mazda 3 prøvekjørt
VENEZIA (DinSide Motor): 
Etter bare 2 1/2 år gjennomgår Mazda 3 en foryngelseskur. 

Allerede i februar viste Mazda en oppdatert Mazda 3 på bilutstillingen i New York. 
I september ble den europeiske utgaven også vist med ansiktsløftning på bilutstillingen i Frankfurt. 
Nå har vi kjørt Golf-konkurrenten fra Hiroshima (der Mazda-fabrikken ligger). 

Fornyelsen av Mazda 3 er langt fra noen revolusjon og har hovedsakelig til hensikt å gjøre bilen hakket mer aktuell frem til den erstattes av en helt ny modell om cirka tre år. 
Da kommer Mazdas Sky Activ-teknologi til å introduseres også i kompaktklassen. 

Spenstig design 

Vi testet den beste utgaven i fjor, og kom til at bilen utseendemessig ikke utmerker seg på noe punkt. 
Designmessig var den allerede spenstig og dynamisk – selv om det er delte meninger om hvor pen fronten er. 
Endringene når det gjelder det ytre er da også ytterst begrensede; den ”glisende” grillen er blitt litt smalere, tåkelyktene har fått ny utforming og støtfangeren likeså. 
Uttrykket forekommer oss dermed noe mer nøkternt selv om bilen fortsatt har en markant personlighet - fortsatt med et "vennlig fjes", men også med en noe mer aggressiv fremtoning. 

Kortere 

Hekken er noe endret med en støtfanger som nå stikker mindre ut – hvilket skal gi bilen et mer solid utseende og samtidig gjøre inn- og utlasting av bagasje lettere. 
Mazda 3 er også blitt tre centimeter kortere i prosessen. 
Kombikupéen er 446 centimeter lang, 175,5 centimeter bred og 147 centimeter høy. 

Av andre visuelle oppgraderinger kan nevnes muligheten til å velge den nye ”Autumn Bronze-brunfargen” vi ser på bildene, og ny design på 16- og 17-tommers aluminiumsfelger. 

Bedre interiør 

I interiøret er det foretatt noen endringer med hensyn til instrumentenes lesbarhet – hvite tall på grå bakgrunn og mer glans på ringene rundt selve instrumentene. 
Den oransje skriften har heldigvis forsvunnet. 
En forbedret kvalitetsfølelse kan også spores. 
For øvrig er bilen fortsatt ganske nøktern når det kommer til innvendig design, hvilket kontrasterer med det sporty ytre. 

MPS videreføres 

Mazda 3 presenteres i tre hovedversjoner: Kombikupéen, sedanen og sportsversjonen MPS med sin heftige 260-hesters motor – for øvrig bare tilgjengelig som kombi. 
MPS er en av de suverent morsomste bilene å kjøre i ”GTI”-kategorien, men den blir selvsagt svært, svært dyr i Norge takket være avgiftssystemet. 

Plassen - tja... 

Prøvekjøringen vi foretok i områdene nær Venezia tillot ikke å sette bilen på de helt store prøvene, men det virker totalt sett som om Mazda har lykkes i å forbedre bilens mindre sterke sider – med unntak av en noe skuffende plassutnyttelse. 

Bagasjerommet er en anelse mindre enn det i en VW Golf til tross for at bilen er hele 25 centimeter lengre. 
Bakseteplassen er god nok for godt voksne både når det gjelder benplass og klaring over hodet. 
Bilen er altså romslig som sine konkurrenter - men burde vært romsligere tatt i betraktning størrelsen. 

Ganske sporty og mer komfortabel 

Bilens kjøreegenskaper er fortsatt gode og inspirerende og faktisk oppleves de som hakket skarpere, samtidig som komfortnivået er forbedret med et lavere støynivå. 
Et endret demperoppsett takler også bedre de små ujevnhetene i veibanen, og gir Mazda 3 en totalt sett bedre kjøreopplevelse. 
Av andre grep som er tatt for å oppnå bedre kombinasjonen av komfort og engasjerende kjøreegenskaper, peker Mazda på luftavviserne foran fronthjulene. 
De har blitt 50 prosent stivere, hjelperammen er blitt 0,7 millimeter tykkere, og det jevne dekselet under bilens underside dekker nå et ti prosent større areal. 
Dette skal gi gevinst både når det gjelder støynivå og aerodynamikk, og dermed forbruk. 

Hver for seg kan disse grepene virke nærmest bagatellmessige, men til sammen utgjør de altså en merkbar forbedring. 
Radikalt annerledes oppleves Mazda 3 selvsagt ikke, men vi liker måten de har greid å fremelske et mer fullendt produkt på. 

Lavere forbruk 

Forbedringene som er gjennomført bidrar til et noe redusert forbruk på de fleste versjoner. 
Når det gjelder den mest norgesaktuelle – 1,6-liters diesel – gir det en beskjeden reduksjon av forbruk og CO2-utslipp – sistnevnte er med 115 gram per kilometer (ned fra 117 gram) langt fra noen versting når det gjelder karbondioksid. 
Det tilsvarer for øvrig et forbruk på 0,43 liter per mil. 

Motorer videreføres 

Motorene som kan leveres i Mazda 3 (når vi ser bort fra den ovenfor omtalte MPS), er en 1,6-liters og en toliters bensinmotor, en 1,6-liters dieselmotor og en meget kraftfull 2,2-liters diesel på 185 hestekrefter. 
Denne motoren i 150 hestekrefters utgave tas ikke inn i Norge. 

Grunnmotoriseringen 1.6 bensin på 105 hestekrefter - som fungerer veldig greit - videreføres, og vår test av Mazda 3 1.6 bensin kan leses her. 

Norges-diesel 

Men for norske kunder er det utvilsomt dieselversjonen 1.6 DE med 115 hestekrefter som er mest interessant. 
Den har god trekkraft - 270 newtonmeter - og er både kultivert og gjennomgående sterk med drag helt opp til over 5.000 omdreininger. 
Den drar også svært jevnt og uten noen form for brutalitet, noe som også karakteriserer bilen generelt. 
Vi opplevde den som sprek nok, bevares, men mindre sprek enn i de fleste andre biler med tilsvarende motorisering (varianter av Ford/PSA Peugeot Citroëns 1.6-diesel). 
Det kommer av at den her kombineres med en sekstrinns manuell girkasse med høy utveksling hvilket gjør at kreftene utporsjoneres mer gradvis. 
Motoren har da også nok iboende ressurser til å tåle det, og fordelen er selvsagt et forbruk som holdes i sjakk - kombinert 0,43 liter per mil, som tidligere nevnt. 

Attraktiv pris 

Den sannsynligvis mest aktuelle versjonen i Norge, med 1.6 dieselmotor på 115 hk, er priset til 240.000 kroner som introduksjonspris, i utstyrsutgaven AdvancePlus og med TomTom-navigasjon inkludert. 
Som vanlig tilkommer leveringskostnaden – levert Oslo dreier det seg om i underkant av 9.000 kroner. 
Dette er utvilsomt en attraktiv pris i forhold til konkurrentene. 
Listepris blir 252.000 kroner (fortsatt AdvantagePlus) og TomTom navigasjon koster normalt 6.900 kroner. 

En tiltalende bil 

Totalt sett betyr dette at vi fortsatt har å gjøre med en tiltalende bil i Golf-klassen. 
Den utmerker seg ikkke veldig på noe bestemt område, men er likevel en av de vi synes er mest inspirerende i klassen når det gjelder kjøreegenskaper. 

Samtidig gjør summen av forbedringer at vi nå er av den oppfatning at bilen fortjener et terningkast fem, i motsetning til hva som var tilfellet da vi testet den før oppgraderingen. 
Prismessig er den dessuten konkurransedyktig og historisk sett regnes Mazda som et av de mest driftssikre merkene på markedet. 
Med andre ord er dette en bil som absolutt fortjener en plass på kompaktbilkundenes handleliste. 

Mazda har for øvrig som mål å selge 750 Mazda 3 her i landet i løpet av 2012. 
