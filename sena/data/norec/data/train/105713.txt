Miley Cyrus:«Can't Be Tamed» 

(Hollywood / Universal) 

De vokser opp for fort nå om dagen, vet du. 

Når Miley Cyrus nå skal «bli voksen», må det tydeligvis skje faderlig fort og via trykking på alle de mest tradisjonelle knappene. 
Toppene er blitt kortere - det er en stund siden vi først hilste på Cyrus' «tredje øye», navlen. 
De lange bena hennes er en naturlig ressurs som for lengst er blitt oppdaget og skjøvet frem i lyset. 
På omslaget av dette, hennes første liksom «modne» plate, er hun kledd i svart lær, har matchende tånegler og stirrer trassig trutmunnet inn i kamera. 

«Skandalene» har begynt å komme også. 
Helt som bestilt. 
Videoen til tittelkuttet herfra er blitt veid og funnet for sexy for en 17-åring fra Nashville, Tennessee. 
Her om dagen illuderte hun et «jentekyss» under en opptreden på «Britain's Got Talent». 

«The lady doth protest too much, methinks», som William Shakespeare muligens ville ha sagt dersom han jobbet i TZM. 
Vi skal overlate moraliseringen til ungdomspsykologene, det amerikanske bibelbeltet og kommentariatet. 
Vi nøyer oss med å fastslå at noe av det fine med Miley, både som Hannah Montana og seg selv, var at hun var så ille blid. 
Og beklage det faktum at mye av denne sjarmen, dette genuint gode humøret, går tapt nå som hun er så oppsatt på å vise oss hvor voksen, sexy og liksom aggressivt uavhengig hun er. 

De to mest eksplisitte «dette er mitt nye jeg»-sangene, «Liberty Walk» og «Robot», klinger begge hult. 
Var det virkelig så fælt, så hemmende og begrensende, å være Disney-konsernets og hele verdens kjæledegge? 
Det tror jeg simpelthen ikke noe på. 

Autotune-overdosen «Permanent December» og det funksjonelle tittelkuttet er begge bedre dansepop, men mangler også de den smittende powerpopgleden fra de beste kuttene på «Breakout» (2008). 

Det er i balladene Miley kommer mest til sin rett. 
«Forgiveness And Love» demonstrerer at hun kan gjøre en karriere i moderne country dersom popverdensherredømme-forsøket skulle feile. 
«My Heart Beats For Love» og «Two More Lonely People» understreker poenget. 

«Ja visst gör det ondt när knoppar brister». 
Det må vi respektere. 
Men verden er allerede smekkfull av sexy og småsutrete syngedamer. 

Mer moro neste gang, takk. 

BESTE LÅT: 
«Forgiveness And Love» 

MORTEN STÅLE NILSEN 
