Vilt og voldsomt
Aldersgrense: 
Tillatt for alle 

”SvampeBob Firkant Filmen — Svamp på land” er vill, surrealistisk , bråkete, skrikete og innimellom litt morsom. 
Men når den varer i over en og en halv time, blir det noe i overkant. 

Filmen er basert på den populære Nickelodeon-serien med samme navn, og blander animasjon og virkelige bilder. 
Antonio Banderas spiller piraten Burgerskjegg. 
Han jakter på den siste siden i en magisk bok, som kan gjøre alle hans onde planer til virkelighet. 
Siden viser seg å være oppskriften til den hemmelige og superpopulære krabbeburgeren, og da Burgerskjegg stjeler den blir det helt kaos i den lille undervannsbyen Bikinibunnen der SvampeBob og hans venner bor. 

SvampeBob, Patrick og resten av gjengen må begi seg opp til overflaten for å finne igjen oppskriften og redde byen sin. 
Den eneste måten de kan bekjempe Burgerskjeggs onde planer, er ved å forvandle seg til superhelter ved hjelp av den magiske boken. 

Manuset spriker i øst og vest , og en blir helt svett av å prøve å følge med, men filmen er visuelt stilig og har mange kule spesialeffekter. 

Alt går derimot for fort, så en rekker egentlig ikke å le av de tingene som er morsomt. 
Det er som om alle karakterene går på speed, men selvfølgelig er dette sett gjennom godt voksne øyne. 
