Test:Canon P-150 skanner 

Når man først skal skanne, så bør det være enkelt og praktisk 

Å skanne det som er på papir har mange fordeler. 
Det er lettere å lagre, distribuere og forandre. 
Men de fleste skannere er flate og større enn det de skal skanne, og er laget for å plasseres på et fast sted. 
Har du liten plass, eller trenger en kompakt skanner for å ta med på reiser, møter eller konferanser er en flatskanner ikke spesielt praktisk. 

Det er derimot Canon P-150. 

Svært kompakt 

Scanneren er mindre enn en kartong sigaretter og veier under en kilo. 

Lokket er i blank plast, mens sidene er matte og mønstret, den er derfor god å holde og flytte på, men lagrer alle fingermerker på toppen. 

Du åpner lokket, bretter opp den øverste klaffen og drar ut støttevingene. 

Så vipper du ut styreflapsene til arkmateren og den er klar til bruk. 

Arkmatermekanismen krever at du setter på plass en liten del innunder det nederste lokket. 
Uten denne kan du bare skanne enkeltark. 
Dette står i bruksanvisningen, så en liten kikk på denne og litt graving i esken måtte til før vi fikk noe greie på arkmatingen. 

Nettopp arkmatingen er en av egenskapene det er verdt å merke seg hos denne skanneren. 
Du kan sette i en liten bunke på opptil 20 ark, og den skanner alle, en etter en. 
Ikke nok med det - den skanner begge sidene på en gang! 

Hastigheten er det heller ikke mye å si på, opptil 15 sider A4 per minutt, eller 30 bilder. 

Den bruker strøm fra 2 USB-kontakter (fra USB-signalkabelen og en ekstra USB kabel med strømplugg i andre enden), eller du kan klare deg med bare en kabel og redusert hastighet. 

Programvare 

En smart vri er at skanneren også har innebygd flashminne hvor styreprogramvaren CaptureOn Touch er lagret. 
Dermed behøver du ikke installere noe som helst, programmet starter fra flashminnet og ingen ting på vertsmaskinen blir endret. 

Skanneren kommer i to utgaver, hvor forskjellen er hva som er en for Mac og en for PC, men man kan også bruke Mac-utgaven på PC. 
Da må man imidlertid installere programvare fra CD'en som følger med på PC'en. 
Da kan man bruke den på begge platformer, og funksjonaliteten er den samme. 

Programvaren er satt opp til å lagre det du skanner som PDF-filer, noe som er utmerket når du skal kombinere tekst og bilder. 
Men du kan lagre flere samleinnstillinger ("Jobs") hvor du velger innstillinger og lagringsformat. 

Skal du skanne en bunke med ark hvor noen har innhold på begge sider, legger du bunken i arkmateren med toppen ned (viktig), så trykker du på knappen på skanneren. 
Skanneprogrammet starter og setter i gang jobben, du må klikke for å avslutte og lagre - det er det hele. 

Programvaren er smart, så de arkene med informasjon bare på en av sidene blir ikke skannet på baksiden. 

Du kan også velge hvilken funksjon knappen på skanneren skal ha i de forskjellige stadiene i prosessen, slik at du slipper å klikke i skjermbildet. 

Det følger også med TWAIN-driver slik at du kan bruke skanneren i andre programmer. 

Dessuten følger det med buntede programmer som Presto! 
BizCard Reader 5 SE for skanning og lagring av visittkort, Evernote for administrasjon av notater, PaperPort for administrasjon av dokumenter. 
På Mac-utgaven følger også Presto! 
PageManager 9 med. 

Kvalitet? 

Kvaliteten har vi ingen ting å utsette på. 
Standardsettingen på 200 dpi gir rask og god skanning av mange dokumenter. 
Skal du ha topp kvalitet kan du velge opp til 600 dpi og få svært høy kvalitet, på bekostning av tidsbruk og filstørrelse. 

Konklusjon 

For skanning av dokumenter og bilder er skanneren ypperlig. 
Den er praktisk, svært enkel i bruk og rask. 
Kvaliteten er også helt utmerket til denne type bruk. 

Prisene i nettbutikkene er svært varierende, vi har sett priser fra 2 .239 kroner til 3.579 kroner. 
