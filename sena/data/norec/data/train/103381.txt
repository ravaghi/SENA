Golf à la Nintendo
Sprudlende, positivt og fargerikt - det er stikkordene når Mario & Co. tar turen til golfbanen. 

I «Mario Golf: 
Toadstool Tour» drar Mario og vennene hans ut på golfbaner for å slå den hvite ballen ned i hullet med så få slag som mulig. 

Spillet byr på en rekke spillmoduser i kjent Mario-stil, og noen er vesentlig mer bisarre enn andre. 
Her kan du gjøre alt fra et vanlig slag golf, til å skyte på penger eller gjennom ringer. 

Det fine med de fleste Mario-spillene er at de fungerer så godt i lag med andre. 
«Mario Golf» er intet unntak og byr på flerspillermoro for opp til fire spillere samtidig. 

Selve ballkontrollen er ikke vanskeligere enn du selv gjør det til. 
«Mario Golf» gir deg friheten til å velge hvor avanserte kontrollene skal være, og dermed kan et slag golf være alt fra utfordrende til lekende lett. 
Konseptet fungerer som i de fleste golfspill: 
Du kontrollerer styrken og presisjonen, men «Mario Golf» lar deg velge hvor mye hjelp du vil ha. 

Den største kvaliteten «Mario Golf» bærer med seg er det velkjente Mario-preget. 
Fargene er sterke og lyse, banene kreative og morsomme, og figurene er fulle av personlighet. 
Helt fra den særdeles velgjorte introduksjonssekvensen og hele spillet gjennom, lyser det kvalitet både når det gjelder grafikk, musikk og lyd. 

Sist, men ikke minst er «Mario Golf» flittig med å belønne deg når du vinner. 
Gjennom å vinne turneringer vil du åpne nye spillmoduser og nye baner, noe som er med på å drive deg fremover i spillet. 

Det er på det tekniske planet «Mario Golf» snubler litt. 
Kameraføringen kan tidvis være fryktelig irriterende og lite brukervennlig. 
En litt større variasjon i baner og spillmoduser ville nok også vært et positivt trekk, etter en stund sitter du igjen med en følelse av mangel på innhold, og at Nintendo burde ha kunne gjort litt mer ut av tittelen enn dette. 

Ingen hole-in-one, men mye moro for både store og små allikevel. 
