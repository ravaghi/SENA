They Might Be Giants:Mørkt på innsiden 

Et av rockens mer underlige band. 

They Might Be Giants: 
"I like fun" (Lojinx/Border) 

I årevis har They Might Be Giants drevet tjenesten dial-a-song, der du ringer et betalingsnummer i Brooklyn og får avspilt en av deres demoer, uferdige sanger, tullereklamer eller annet. 
I tillegg har duoen John Flansburgh og John Linnell vært storleverandører av musikk til film og tv, inkludert temasangen "Boss of me" for "Malcolm in the middle". 

De ga ut en rekke hørbare album på 80- og 90-tallet, utvidet etter hvert bandet og har spilt inn fem barneplater for Disney Records etter 2000. 
Samtidig er deres nye voksen-plater blitt oversett, men forhåndsinteressen er i hvert fall til stede denne gang. 
Platen er deres 15. i rekken, nummer 20 om du inkluderer barneplatene. 

De åpner med "Let's get this over with", som ikke akkurat overraskende lyder som en barnesang mikset med tv-musikk. 
Greit nok, men de har mer å by på. 
Med iørefallende melodier, frisk kraftpop, vakre harmonier og tilsynelatende godt humør leker de seg gjennom 15 korte kutt, men The Might Be Giants er mørkere enn som så. 

"All time what" er en oppbruddsang der alt går i oppløsning, fortalt på deres eget, skeive vis: 

I use my outside voice 

because 
I have no choice 

The barn that I was raised in 

was constructed out of noise. 

And now I’m all torn up because 

my buttercup up and gone and left me 

Said she finally had enough 

"The bright side" er det som blinder oss, mens "By the time you get this" er et brev fra 937 adressert til 1937, om hvor mye bedre verden kommer til å være om tusen år. 
Dårlig timing. 

We die alone, we die afraid. 
We live in terror naked and alone and the grave is the loneliest place, synger de på sistekuttet "Last wave". 
Depressivt, ja, men som alltid når det gjelder They Might Be Giants: 
Hvor mye er alvor, og hvor mye er ironi? 
Det fine er at du kan tolke dem som du vil, for trolig er det en dose av begge deler. 

Rent musikalsk er det i hvert fall en av deres bedre plater. 

Beste spor: 
"All time what", "By the time you get this", "This microphone". 
