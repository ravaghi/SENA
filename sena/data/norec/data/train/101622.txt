Her ødelegger United-stjernen for Ecuador
(Ecuador-Frankrike 0-0)(Honduras-Sveits 0-3) 
Vel vitende om at Sveits tok en tidlig ledelse mot Honduras, var Ecuador nødt til å slå Frankrike. 
Den drømmen brast da lagets kaptein mistet hodet. 

Fem minutter inn i den andre omgangen oppstod situasjonen som fjernet det meste av håpet om avansement for Ecuador. 
I og med at Sveits allerede ledet 2-0 over Honduras i den andre kampen i gruppe E, var søramerikanerne avhengige av å slå Frankrike. 

Laget var fullt på høyde med «Les Bleus» på det tidspunktet, men så kortsluttet Antonio Valencia et lite sekund. 

Manchester United-stjernen kastet seg inn i en voldsom takling på Frankrikes unggutt Lucas Digne, og traff høyrebacken i leggen med knottene først. 
Digne tok umiddelbart telling og vred seg i smerte, mens Valencia ble sendt i dusjen av dommer Noumandiez Doue. 

- Valencia tar ballen først, men fortsetter taklingen. 
Han vet han kan stoppe, men kliner knottene i leggen på Digne. 
Han fullfører med vilje, utbrøt Bernt Hulsker i VGTVs VM-studio. 

Sveits avanserte 

Ecuador kjempet for å få vinnermålet med ti mann på banen, men fikk det tungt mot allerede kvalifiserte Frankrike. 

Før kampen sto Valencia og co. med tre poeng, det samme som Sveits. 
Sistnevnte hadde imidlertid to scoringer svakere målforskjell. 

Da Xherdan Shaqiri fullførte sitt hat trick og sendte Sveits opp i 3-0-ledelse, måtte Ecuador dermed vinne med to for å avansere. 

Innbytter Renato Ibarra fikk riktignok en god mulighet åtte minutter før slutt, men det ble med forsøket. 
Dermed er det Sveits som får møte Argentina i åttedelsfinalen. 

- Den mest rutinerte og meriterte spilleren til Ecuador ødelegger deres sjanse til å gå videre. 
Ecuador måtte vinne og det var jevnt. 
Det er trist, sier Hulsker om Valencia. 

Kunne endt med beinbrudd 

Etter å ha sett situasjonen om og om igjen, klarer han ikke å ha sympati med United-stjernen. 

- Han er ute etter å skade spilleren. 
Det er et soleklart rødt kort. 
Det er ingen protester heller. 
Han mister hodet, sier Hulsker. 

Også Rekdal er klokkeklar på at dommeren gjør rett i å hente frem det røde kortet. 

- Du kan tenke deg hvis Digne står med beinet i bakken. 
Da er det sannsynligvis rett av, sier Rekdal, og lager en lyd som skal illustrere et beinbrudd. 

Ecuadors landslagssjef Reinaldo Rueda erkjenner at det ble vanskelig å avansere etter utvisningen. 

- Vi mistet en veldig viktig spiller i strukturen vår, og kanskje vår mest rutinerte spiller, sier Rueda til NTB. 

Sakho med stygg albue 

Kampen kunne imidlertid fått et rødt kort allerede etter ni minutter om dommer Doue hadde fått med seg Mamadou Sakhos (24) albue. 
På en Ecuador-corner klinte Liverpool-spilleren albuen i ansiktet på Oswaldo Minda. 

Sistnevnte falt i bakken og holdt seg til ansiktet, men ingen i dommerteamet kan ha fått med seg situasjonen. 
Dermed slapp enda en Liverpool-spiller unna etter en stygg epiosde. 
Luis Suarez bet Giorgio Chiellini i skulderen i tirsdagens kamp mellom Uruguay og Italia. 

- Det der er en albue. 
Den er veldig, veldig stygg. 
Det er rødt kort, utbrøt Hulsker. 

Han fikk umiddelbart støtte av VGs VM-ekspert Kjetil Rekdal. 

- Det er en kjempealbue. 
Ganske enkelt: 
De situasjonene der må ut av fotballen, sa Rekdal. 

Vålerenga-treneren mener Liverpool-stjernen må straffes i ettertid. 

- Selvfølgelig kan han felles av videodømming. 
Det synes jeg han skal. 
Dette må man bruke video til. 
Når vi har en spiller som smeller ned en annen med albuen, sa Rekdal. 

VGTVs VM-studio diskuterer Sakho-albuen: 

Mamadou Sakho plantet albuen i ansiktet til Enner Valencia i Frankrikes kamp mot Ecuador. 
Studio mener det er soleklart rødt kort og karantene i ettertid. 

Frankrike møter Nigeria 

Det kan bety at Sakho mister åttedelsfinalen mot Nigeria. 
Etter to strake seire, går Frankrike til den kampen med en svak 0-0-kamp mot Ecuador friskt i minnet. 

Uten at det stresser Frankrike-trener Didier Deschamps. 

– Noen ganger er det vanskelig å vinne, men vi hadde sjansene. 
Vi vinner likevel gruppa og kvalifiserer oss, så alt er fint. 
Nå har vi fem dager på å forberede oss til Nigeria-kampen. 
Men før vi begynner å tenke på det møtet, skal vi nyte at vi har kvalifisert oss, sa Deschamps til franske l'Équipe etter kampslutt. 
