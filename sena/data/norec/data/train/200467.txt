PRØVEKJØRT:Nye Ford Focus 

Ford lanserer modell nummer to på sin globale C-plattform. 
Dette er nøkkelen til fremtidig suksess. 

JEREZ DE LA FRONTERA, Spania (DinSide Motor): 
Spenst og dynamikk. 
Det er to ord som etter vår mening passer godt til nye Ford Focus, som vi har fått anledning til å prøvekjøre et par dager på flotte sydspanske veier. 
Ford har tydeligvis en gang for alle tatt parti mot kjedelige familiebiler, og det er bra. 
Vi omtalte for øvrig denne bilen allerede i januar 2010 - altså for over et år siden. 

Jevn storselger 

Utgående Ford Focus fikk en ansiktsløftning i 2007 og ble dermed innlemmet i "Kinetic Design"-familien sammen med S-Max, Mondeo, Fiesta, Ka og nye C-Max/Grand C-Max. 
Focus' to første generasjoner har ufortrødent solgt bra her i landet og ble bare slått av VW Golf og Toyota Auris i C-segmentet i fjor, med et totalt salg på 2.500 eksemplarer. 
Siden Focus overtok etter Escort i 1998 er det blitt solgt ti millioner av dem i verden. 
Tredje generasjon lanseres på en global plattform og vi har allerede kjørt de første modellene som er utviklet på denne plattformen, nemlig Ford C-Max og Grand C-Max. 

Veldig god å kjøre 

Samme dag som Ford annonserte at de innfører fem års garanti her i landet, kjørte vi den helt nye Focus på flotte, andalusiske veier. 
Utgående Ford Focus har vært kjent som den mest velkjørende i klassen og det knyttet seg spenning til om Ford ville ha greid å bevare den dynamiske snerten og samtidig oppgradere den. 
Vi ble ikke skuffet. 
Kort sagt: 
Nye Focus er enda bedre å kjøre enn forgjengeren, og har en tilleggsdimensjon når det kommer til demping og komfort som gjør bilen mer komplett, mer fullendt. 

Det betyr at kjøreegenskapene er bedre balansert - selv om de mest sportslige vil synes at de har mistet litt av det skarpe preget, samtidig som den elektriske servostyringen i en viss grad filtrerer tilbakemeldingene fra veien. 
Men biler bygges ikke for motorjournalister, men for folk flest og disse vil etter vår mening finne nye Focus mer velkjørende enn den "gamle". 

Nye Ford Focus kommer i tre karosserivarianter: 
Som femdørs kombi, stasjonsvogn - og sedan. 
Den norske Ford-importøren har valgt ikke å tilby sedan-utgaven her i landet. 
Den forventer for øvrig at salget vil fordele seg temmelig jevnt på kombi- og stasjonsvognversjonene. 
I anledning denne presselanseringen kjørte vi utelukkende kombien. 

Helhetlig og dynamisk 

Der den utgående modellen hadde fått et slags "påklistret" kinetic design-utseende - den var opprinnelig en new edge-designet modell - er nykommeren helhetlig og harmonisk i det dynamiske designspråket som gjør Ford-modellene gjenkjennelige og som gir dem markant personlighet. 
Vi lurte litt på om designen er blitt tonet ned i forhold til de første modellene med dette designspråket, men kom til at det har mer med det å gjøre at vi har vent oss til denne typen linjeføring de siste fem årene. 

Størrelsesmessig er nye Focus omtrent som den forrige; lite grann lengre, men litt lavere og hakket smalere. 
De vitale målene (lengde/bredde/høyde), er 436 cm / 182 cm / 148 cm. Akselavstanden er 265 centimeter (Golf: 258 cm, Astra: 268 cm). 
Egenvekt er fra cirka 1.380 kg (kombi med bensinmotor) til omtrent 1.580 kg (stasjonsvogn med 2.0 dieselmotor og automat). 
Det gjør Focus til den tyngste bilen i klassen. 

Interiør: 
Bra og mindre bra 

Totalt sett trivdes vi godt inne i nye Focus. 
Setene er gode å sitte i og gir god sidestøtte. 
Utsynet fra kupéen er på det jevne - det har vært en generell utvikling de siste årene at den er blitt dårligere i de fleste personbiler, for en stor del grunnet designen som må ta hensyn til en sikkerhetsoptimalisert karosseristruktur. 
I Focus er den ikke dårligere enn hos de fleste konkurrentene. 

Interiøret virker solid og bra kvalitetsmessig, med unntak etter vår mening av de blanke plastoverflatene som gir et litt spinkelt inntrykk. 
Utseendemessig er det jo et spørsmål om smak og behag hvor mye man setter pris på kinetic design tilpasset interiøret og for vår del synes vi de mange vinkler og varierende flater blir på grensen til rotete. 
Ergonomien kunne vi ha ønsket bedre selv om vi setter pris på MMI-grensesnittet med betjening fra rattet. 

Rikholdig hjelpe-utstyr 

Så er det da også blitt mye å holde styr på når det kommer til systemer og assistanse-utstyr dersom man velger en høyt spesifisert versjon. 
Den nye teknologien som er introdusert gjør for øvrig at Ford Focus er den modellen i klassen som tilbyr mest avansert sikkerhetsutstyr hvorav mye inntil nylig bare var tilgjengelig på dyre luksusbiler. 
Adaptiv fartsholder/avstandsholder er ekstrautstyr til 8.900 kroner. 
En parkeringsassistent, som hjelper bilen inn i parkeringsluken, koster 4.500 kroner. 
For 2.000 kroner ekstra kan man utstyre bilen med antikollisjonssystemet som ble introdusert av Volvo og som hos Ford heter Active City Stop. 
Det griper inn for å unngå kollisjon eller i det minste begrense skadeomfanget ved by- og køkjøring. 

Flust av assistenter 

Focus kan heretter også utstyres med filskiftevarsler med aktiv motstyring i tilfelle man utilsiktet forlater kjørebanen. 
Videre er system for føreroppmerksomhetsovervåkning tilgjengelig, sammen med blindsone-varsler, trafikkskiltgjenkjenning og automatisk opp/nedblending for nær- og fjernlysene. 
Disse systemene er tilgjengelig, sammen med Active City Stop, i en pakke som koster 11.700 kroner. 
Det er gunstig og kan være nyttig i enkelte situasjoner selv om vi observerer med en viss skepsis inflasjonen i systemer som delvis har potensiale for å overta kontrollen fra sjåføren. 
Man bør i hvert fall bruke systemene kun som backup i tilfelle førerfeil og ikke glemme å sørge for selv å ha så god kontroll over kjøretøyet som mulig til enhver tid. 

Motorer 

Som de mest aktuelle konkurrentene disponerer nye Ford fokus en rasjonell og delvis "downsized" motorrekke. 
På bensinsiden finnes kun 1,6-liters motorvarianter (Duratec og EcoBoost) å velge i mens dieselkundene kan velge mellom 1.6 og 2.0-motorer (Duratorq TDCi). 

Attraktiv bensin med turbo 

Vi kjørte nye Focus med to av de sprekere variantene - 2.0 TDCi med 163 hestekrefter og sekstrinns dobbelkløtsj-automat (PowerShift) og 1.6 EcoBoost med 150 hestekrefter, begge i utstyrsversjon Titanium. 
Vi satt igjen med best inntrykk av bensinmotoren og fikk nok en gang bekreftet at det mest attraktive valget i dag er de kompakte, kultiverte turbo-bensinmotorene som både Volkswagen, Opel, Peugeot og altså Ford nå kan tilby. 
Det er bare når det gjelder skyvet i det lave mellomregisteret at diesel fortsatt har sin fordel, men også her har de moderne bensinmotorene spist opp en god del av forspranget. 

1.6 diesel med 95 hk 

For øvrig starter motorprogrammet når det gjelder bensin med 1.6 og 105 hester og toppes med 1.6 turbo EcoBoost på 182 hester. 
Diesel-innstegsmotoren er 1.6 TDCi med 95 hestekrefter og 230 newtonmeter, hvilket burde være akkurat tilstrekkelig for de fleste selv om 12,5 sekunder fra 0-100 er noe snaut. 
Mellomakselerasjonene på denne er imidlertid en god del raskere enn for både innstegsbensinmotoren og flexifuelmotoren på 120 hester. 
Ford ser på denne i kombinasjon med høyeste utstyrsnivå, Titanium, som deres fokusversjon. 
Pris: 
252.000 kroner. 
Se for øvrig full oversikt i tabellen nedenfor. 

Konkurransedyktig 

Prismessig ligger nye Focus på et nivå som er sammenlignbart med konkurrenter som VW Golf, Toyota Auris og Opel Astra. 
Dette er de tre hovedkonkurrentene Ford nevner - det finnes selvsagt en lang rekke andre som Peugeot 308, Hyundai i30, Renault Mégane, Fiat Bravo, Mazda 3, Honda Civic og Kia cee'd med flere. 
Vi finner Focus mer velkjørende enn de nevnte konkurrentene, den kan by på mye attraktivt utstyr og en godt spesifisert Focus er etter vår mening helt klart et meget konkurransedyktig produkt i dagens marked, enten man ser på kombi- eller stasjonsvognutgavene. 

For vår del anser vi at Ford Focus som totalpakke er mer attraktiv enn VW Golf, som dermed ikke lenger i våre øyne har status som klar klasseleder. 

Nye Ford Focus kommer til Norge i løpet av mars måned og vil være hos forhandlerne i april som kombi, mens stasjonsvognen dukker opp i mai. 

Ford-importøren har et ganske ambisiøst salgsmål for 2011; de satser på å selge 3.800 Ford Focus hvorav 800 av den utgående modellen. 
