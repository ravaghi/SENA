Turbonegro: «Retox»
(Scandinavian Leather / Sonet) 

Glampønkens D.D.E. er tilbake. 

Faktisk er Turboneger et band som får rumpe- og sprittekstene fra Namsos' store sønner til å virke som utdrag fra salmeboken. 
Allerede i første låt, «We're Gonna Drop The Atom Bomb», har turbonegrene klart å blande forsøksvis samfunnskritikk og pubertale metaforer om å utslette Oslo med en atombombe fylt av sæd. 

Obscønitetene fortsetter gjennom hele platen, hvis sedvanlige «nå bærer det lukt til helvete»-tema aldri har vært klarere enn denne gangen. 
Tekstene trigger ikke akkurat lysten til å lage nye, revolusjonære paroler for nye generasjoner, men tolket i Turbonegers trange univers inneholder de faktisk statements som både er morsommere, og derfor enda mer flirfullt idiotiske enn noen gang. 
«Hell Toupee» er i så måte en klassiker - slik at de fremstår som en gavepakke til Turbojugend over hele verden. 

Rent musikalsk er det lett å si at om du har hørt en Turbo-plate, har du hørt dem alle sammen. 
Men det er faktisk ikke slik denne gangen, selv om låtene er sjeldent ujevne. 

Likevel gjør bandets to frontfigurer, vokalist Hank von Helvete og gitarist Knut Schreiner, seriøse forsøk på å utvide sitt eget Turbo-repertoar, hvilket er sårt nødvendig for at Turboneger i 2007 ikke skal oppfattes kun som klovner. 
Det klarer de - noe «I Wanna Come» er et utmerket eksempel på. 
Turboneger ser kanskje ut som klovner og oppfører seg på mange måter deretter, men her viser de også en større vilje til å ta et lite skritt inn i alvoret, uten å miste seg selv. 
Klokt med tanke på fremtiden. 

ANBEFALTE KJØP: 
«We're Gonna Drop The Atom Bomb», «I Wanna Come», «Hot & Filthy», «Hell Toupee» og «What Is Rock?»! 

STEIN ØSTBØ 
