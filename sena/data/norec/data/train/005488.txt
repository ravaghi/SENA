Når intet nytt er godt nytt
Verdensstjerna står stødig i komfortsonen på sin nyeste singel. 

For alle Drake-fans bød nok forrige ukes Louis Vuitton-show under Paris Fashion Week på en ekstra godbit. 
Kanadieren, som tviholder på posisjonen som én av verdens aller største soloartister, lot nemlig «Signs» medvirke som lydspor under seansen da menn spaserte i alskens finurlige antrekk på catwalken. 

«Signs» er nokså statisk, med lugn afrobeat og Drake - eller Champagne Papi, for dette tilfellets skyld - som utmaler «Champagne with breakfast while I’m yawning, you can’t drink all day if you don’t start in the morning». 
Statisk fordi musikken med beaten som grunnmuren er gjennomgående så og si fra ende til annen, som er med på å gjøre skillet mellom de ulike partiene av låta vage. 
Den blir enda mindre framtredende av å ikke ha noen konkrete hooks eller andre elementer som virkelig stikker seg ut. 

I sin anonymitet og nesten likegyldighet krever den ikke mye av oppmerksomheten, sånn sett ideell for nettopp den typen samarbeid Drake inngikk med motekolossen for denne singelen. 
Samtidig sørger dens ensporete natur for at det blir både beroligende og behagelig lytting, og innehar den kvaliteten som er forventet fra Drake. 

Sammenlignet med materialet han har liret av seg det siste året er dog «Signs» litt for trygg, med flere likhetstrekk til låter som «Passionfruit» fra spilleliste-plata More Life. 
Denne gangen er det nok til å funke, men neste gang burde Drake vurdere å friske opp sounden sin igjen. 
