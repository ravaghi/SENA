Natasha Bedingfield:«NB» 

(Sony BMG) 

Sterk søknad om plass i glemmeboken 

Produksjonen rundt om på verdens hitfabrikker virker å være ganske laber for tiden. 
Nå trengte denne damen bare én slager for å selge seks millioner av sitt debutalbum, så det er vel ikke umulig at strategien fungerer også denne gang. 
Sist var salgsargumentet den bitte litt søte men kjapt enerverende «These Words»; nå er det den hemningsløst idiotiske «I Wanna Have Your Babies» som skal dra lasset. 

Forhåpentlig fungerer det ikke, for «NB» er like grå og anonym som damen selv. 
Dette er fabrikk-pop ribbet for det meste som er morsomt ved slik pop - så usexy og fantasiløs at man tar seg i å tenke at «My Boobs Are OK» har noe ved seg tross alt. 

«NB» låter i hovedsak som fyllstoffet på Kim Wildes plater fra slutten av åttitallet, og det er en grunn til at de ikke har fått sin revival, for å si det sånn. 

ANBEFALT KJØP: 
«When You Know You Know» 
