Google Nexus 7 (2013)
7-tommersbrettet som gir mest valuta for pengene. 

Den første utgaven av Nexus 7 ble lansert av Google og Asus i fjor, og ble raskt et av de aller beste mindre nettbrettene i 2012. 
«Mye krutt i en billig pakke» lød vår konklusjon, og vi var ikke alene om å mene det. 

Nå er oppfølgeren her, og den skuffer ikke. 

Originalprisen på 2.000 kroner har økt med noen hundrelapper, men det er en prisøkning som er lett å forsvare, for hvis du skal ha et lite Android-nettbrett akkurat nå, ser vi ingen grunn til å velge noe annet enn denne. 

Tekniske spesifikasjoner, Google Nexus 7 

Først la oss ta en titt på de tekniske spesifikasjonene – fjorårets modell er i parantes. 

Skjermstørrelse: 7" (samme)Skjermoppløsning: 1920x1080, 323 ppi (1280x800, 216ppi)Prosessor: 1,5 GHz, fire kjerner, (1,2GHz, fire kjerner)Internminne: 16/32GB (samme)Arbeidsminne: 2GB (1GB)Mål: 114x200x8,7mm (120x199x10,5mm)Vekt: 
290g (340g)Kamera bak: 5MP (ikke tilgjengelig)Kamera foran: 
1,2Mp (samme)Batteri: 3950 mAh (4325 mAh) 

Dette liker vi 

Nexus 7 er et Android-nettbrett det er utrolig lett å like, og av mange grunner. 
Aller viktigst: 
Skjermen er en fryd å se på. 
Den er sylskarp, viser gode, nøyaktige farger og er dessuten svært lyssterk. 
Full HD-oppløsning i et 16:9-format er ypperlig når man skal se film og tv-serier på farten. 

Nettbrettet er dessuten lite, lett og behagelig å holde i, både med en og to hender. 
7-tommere går definitivt under kategorien hendig. 
Designen er nøytral, men pen – nesten litt som nettbrett-versjonen av "den lille sorte". 
Stereo-høyttalerne gir overraskende bra lyd til nettbrett å være, lyden er klar og høy, selv om vi selvsagt foretrekker å bruke hodetelefoner når vi skal høre på musikk, se på film eller videochatte. 

Ytelsen er så å si upåklagelig. 
Den takler de fleste apper du måtte finne på å laste ned. 
Det lugger riktignok litt når vi blar nedover nettsider i nettleseren Chrome, og når vi svinger litt for brått i bilspillet Asphalt 8, men det er til å leve med. 

Flere medier, deriblant Huffington Post, har tidligere påpekt at forgjengeren hadde et problem med at den ble som sirup etter flere måneders bruk, men Google skal ha fikset det i Android 4.3-oppdateringen som nettbrettet kommer med, ifølge Anandtech. 

Batteritiden er god, til tross for at batterikapasiteten er mindre enn hos forgjengeren. 
Ifølge Google/Asus skal den holde til 9 timers aktiv bruk. 
Vi kunne fint holde den i live i minst 1,5 dag på en lading hvor vi brukte den med jevne mellomrom til å surfe på nettet, lese litt i en ebok, sjekke Facebook og Twitter, høre på litt radio, se en tv-serie-episode og ta noen runder golf i Super Stickman. 

Batteritiden vil som alltid variere etter hvordan du bruker enheten, hva slags lysstyrke du har på skjermen og hva slags apper du bruker. 
Når den ikke er i bruk, vil den naturligvis holde ut lengre. 
I løpet av en natt gikk den fra 87% til 74%. 

Vi liker den "rene" Android-opplevelsen som man får når det er Google selv som står bak produktet. 
Nexus 7 er fri for alt mulig bloatware og dobbelt opp med apper. 
Du har det grunnleggende på plass til å begynne med, som nettleser, epostklient, kalender, kart, musikkspiller og så videre, alt fra Google riktignok, men du står med full frihet til å laste ned hva du vil fra Google Play. 

Nettbrettet kjører nyeste tilgjengelig versjon av Android, 4.3. 
Den beste nyheten her er begrensede brukerprofiler, som klar deg velge hvilke innstillinger og apper en bruker får tilgang til – en "barne-modus" om du vil. 
Det var fra før av mulig å opprette forskjellige profiler for ulike Google-kontoer, så her er det gode muligheter for å ha et nettbrett som kan bli allemannseie for hele familien, både store og små. 

Til slutt er prisen på Nexus 7 lav, om enn noe høyere enn forgjengeren, så er ikke 2.500 kroner mye penger med tanke på hva man får. 
Den fantastiske skjermen er nesten verdt pengene i seg selv. 

Forresten så kommer årets Nexus 7 med et 5 megapiksel kamera på baksiden (originalen hadde kun kamera på fremsiden), som tar helt ålreite bilder i godt lys, uskarpe og kornete bilder i dårlig lys. 
Det er for øvrig ingen blits. 
Her er noen bilder vi har tatt: 

Dette liker vi ikke 

Nye Nexus 7 en sjarmerende sak som vi nesten får lyst til å ha med oss i senga som en kosebamse, men vi har likevel noen ankepunkter som kan være verdt å ta med i vurderinga om du lurer på å kjøpe Nexus 7. 

Den 7-tommer store skjermen er i 16:9-format, og som vi nevnte er det supert når man skal se det meste av film og tv-serier, men det er ikke nødvendigvis optimalt når man skal lese bøker og surfe på nettet. 
Her synes vi fortsatt at 4:3 egner seg bedre, fordi ting blir litt større og mer lesbart, spesielt i portrettvisning. 

Vi synes heller ikke Nexus 7 er godt egnet til å skrive lengre tekster på. 
Det skyldes at nettbrett i 7-tommersklassen er i minste laget til det, men også her trekker 16:9-formatet ned. 
I horisontal posisjon tar tastaturet opp så mye plass på skjermen at man nesten ikke ser hva man skriver. 
Det er mer et underholdnings-nettbrett enn det er arbeidsverktøy. 
Ikke at det er negativt, men det er viktig å være klar over. 

Android havner fortsatt i skyggen av iOS når det kommer til brukeropplevelsen på nettbrett. 
Googles operativsystem har begynt å bli svært bra, pent og kjapt, og på noen områder faktisk bedre enn Apples operativsystem, som f.eks med brukerprofiler, men app-utvalget er fremdeles skralt. 
Det er kommet en egen seksjon på Google Play spesifikt for nettbrett-tilpassede apper, men den er en trist skue sammenlignet med App Store. 

Man kan sikkert argumentere for at oppskalerte telefon-apper også fungerer helt fint på nettbrett, men bare se hvor dårlig plassen er utnyttet i Facebook-appen, som strengt tatt er en app som burde vært bedre tilpasset med tanke på hvor mange som bruker den. 

Nå har dette med apper forsåvidt lite å gjøre med Nexus 7, men det er likevel en irritasjon som trekker ned opplevelsen av å bruke et Android-nettbrett. 

32 GB er også maks lagringskapasitet Nexus 7. 
Vi skulle gjerne tatt med oss Nexus 7 på tur fylt opp med timesvis av filmer, tv-serier og annet snacks, og da hadde det vært kjekt med minst 64 GB. 
Og her kan vi ikke stappe i et ekstra minnekort heller. 

Konklusjon 

Google har skapt en vinnerformel med Nexus 7, ferdig snakka. 
Første utgave var et godt produkt, men oppfølgeren har x-faktor. 
Vi nevnte hvor fin skjermen var å se på, ikke sant? 

Android har etter hvert blitt et fint nettbrett-operativsystem på mange områder, og selv om vi nordmenn ikke får tilgang på hele Google Play-butikken, med musikk og filmer, så finnes det andre måter å skaffe seg dette på, enten ved å laste inn sitt eget innhold eller bruke apper som Spotify og Netflix. 
Mangelen på apper har vi nevnt allerede. 

Når alt kommer til alt er det imidlertid ingen bedre alternativer på markedet nå hvis du er ute etter et 7-tommers nettbrett. 
Hvis du allerede er Android-bruker, er det nesten ikke noe å lure på engang – hvis du tror at skjermstørrelsen er noe for deg, da. 

Nexus 7 vil koste 2.099 kroner for 16 GB-versjonen med Wi-Fi, mens 32 GB-utgaven med Wi-Fi vil koste 2.499 kroner når den kommer offisielt til salg i Norge den 4. oktober. 
Det kommer også en 32 GB-versjon av Nexus 7 med LTE senere i år, men prisen på denne er ikke kjent. 

Til sammenligning koster iPad mini fra 2.590 for 16 GB-versjonen med kun Wi-Fi, og fra 3.290 kroner for 32 GB-versjonen med kun Wi-Fi. 
Apple er ventet å slippe nye modeller i neste måned, så vi har nok en skikkelig 7-tommerskrig i vente innen julehandelen settes i gang. 

Takk til Multicom for lån av testenhet. 

Google Nexus 7 32GB (2nd Generation) 
