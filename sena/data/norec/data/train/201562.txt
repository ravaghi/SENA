Et alternativ vi tør anbefale
Peugeot har endelig fått en skikkelig automatkasse. 
Er dermed siste rest av fransk særhet borte? 

Det foregår en beintøff kamp om kundene i kompaktklassen. 
Markedsleder VW Golf, som i disse dager kommer som ladbar hybrid, har solgt utrolige 9.000 biler så langt i år, og neste år er det ventet at den vil selges i mer enn 12.000 eksemplarer. 

Det er ekstremt, og skyldes selvsagt mange eksemplarer e-Golf! 

På samme tid har det også vært en pen vekst for kompaktbilene fra premium-merkene. 
Samtidig er det blitt tøffere for alle de andre bilmodellene i mellomsjiktet. 
De som verken har premiumstempel eller er tyske. 

Fri for nykker 

Dette kan være en av grunnene til at Peugeot har laget 308 nærmest fri for franske nykker. 
Du må nemlig lete lenge etter særhetene som tidligere kunne være i stand til å plage livet av en stakkar uten frankofil legning. 

Selv den svært omdiskuterte halvautomatiske girkassen “EMG”, er nå skiftet ut til fordel for en ordentlig automatkasse. 

Kassen er tilgjengelig i 1,2-liters bensinturbo, eller i 2-liters diesel på 150 hk, som vi har testet her. 

Motoren er virkelig sterk med et dreiemoment på hele 370 
Nm ved 2000 omdreininger. 
Girskiftene kan være litt treige under vanlig kjøring, men trykk inn S-knappen (Sport), og responsen blir med ett rappere. 

I en tid hvor flere kommer med automatkasser med både 7- 8- og 9-trinn, er det snodig at Peugeot ikke tilbyr mer enn seks trinn på sin nye kasse. 

Se bilder av interiøret her: 

Men det fungerer uten særlige problemer, så det er lite å henge seg mer opp i. 
Prestasjonene er det lite å si på. 
Med 150 hester under panseret ligger Peugeoten tett på de arge konkurrentene når det gjelder både ytelser og utslipp. 

0-100 km/t skjer på 8,6 sekunder (identisk med bla. 
BMW 118d aut. og VW Golf 2,0 TDI 150 hk DSG), og toppfarten er 214 km/t. 
CO2-utslippet ligger på 104 g/km og snittforbruk er oppgitt til 0,4 l/mil. 
På 45 mil med blandet kjøring registrerte vi et snitt på 0,62 l/mil. 

Tysk oppsett 

Selve kjørefølelsen på 308 minner også mye om en tysk bil. 
Oppsettet er blitt fastere uten at det er blitt stumpt, så komforten er ivaretatt. 
Styrefølelsen kunne vært noe kvassere, men det kan også skyldes at testbilen står på vinterhjul. 

Peugeot 308 ser bra ut på utsiden, og designet er kanskje noe av grunnen til at bilen har solgt såpass godt som den har gjort. 
På innsiden er det igjen lett å innbille seg at du kjører en tysk bil. 
Det er ryddet kraftig opp i midtkonsollen, nesten for mye, må vi si. 

For alt av knapper til navigasjon, radio, telefon osv. 
er nå lagt inn under touch-screen-skjermen. 
Det er plassbesparende. 

Problemet er bare at det blir litt for mange tastetrykk. 

For eksempel hadde det vært en stor fordel å kunne regulere temperaturen uten å måtte taste seg fram til riktig meny og undermeny. 
Det blir for tungvint. 
Samme opplevelse erfarer vi med å betjene radioen via skjermen. 
BMW lærte av dette da de lanserte iDrive på sin 7-serie. 
Kanskje Peugeot også fikser det på senere 308-utgaver? 

Kamera uten lys 

Testbilen er også utstyrt med ryggekamera, men det har ikke noe lys, slik at hele innretningen fremstår som meningsløs i mørket. 

Ettersom sikten bakover fra før er begrenset, grunnet den smale bakruten og de store C-stolpene, må du stole på at du reddes av ryggesensoren. 

Men bør du egentlig stole blindt på bilenes hjelpesystemer? 

Peugeot 308 er blitt en veldig bra bil på mange måter. 
Designet, kjøreegenskaper, ytelser og komfort imponerer. 
Samtidig spørs det om ikke de typiske Golf-kundene vil savne noe utstyr Peugeot ikke kan levere. 

Adaptive lys og automatisk fjernlysbetjent er et par eksempler vi savner på ekstrautstyrslisten. 

Videre er også Peugeots variant av adaptiv cruise control ikke like god som konkurrentenes. 
Det er nemlig ikke alltid den bremser ned bilen, men i stedet tyr til varsling om fare forut. 
Alt i alt tør vi likevel anbefale 308 2,0 HDi automat som et godt alternativ! 
