Spillanmeldelse:«NeverDead» 

(VG Nett) 
I «NeverDead» forsøker man å blande amerikansk action med japansk fantasi. 
Det ender opp som et sammensurium av slitne klisjeer. 

Helten i «NeverDead» er Bryce Boltzmann, en mann som blomstrer med like mye sjarme som en overkjørt padde. 
Bryce ble nemlig forbannet med evig liv da han sloss og tapte mot en demon for 500 år siden. 

Dette har gjort ham til en bitter, alkoholisert mannsjåvinist. 
Nå er tiden kommet for at Bryce nok en gang må ta et oppgjør med demonen og alle dens lakeier. 

Som udødelig kan Bryce brennes, skytes og påføres elektroniske støt uten å ta skade. 
I stedet mister han kroppsdeler helt til han kun har hodet igjen. 
Avkappede armer kan fortsatt avfyre skudd eller sprenges som granater. 

Dette virker i utgangspunktet som en morsom greie, men det skal ikke mange timene til før moroa surner der man bruker størsteparten av tiden i kampsekvensene til å kave rundt på letning etter armer og bein. 
Når Bryce i tillegg «dør» hvis hodet hans blir spist av en demon, fremstår det hele som mer provoserende enn originalt. 

Bryce kan bytte mellom skytevåpen og sverd, et godt konsept som her dessverre har blitt miserabelt gjennomført. 
Det tar en halv evighet å bytte våpen og all kampdynamikk forsvinner når våpnene i tillegg har presisjon som en dartspiller med tung promille. 

Fiendene i spillet ser litt ut som de kommer fra avslagsbunken til «Final Fantasy», noe som faktisk gjør dem til noe av det bedre i spillet. 
Visuelt er det egentlig ikke så alt for mye i veien med opplevelsen. 

Det som derimot er i veien med «NeverDead» er at det er de samme fiendene som kommer stort sett hver eneste gang og at alle kampene føles helt like. 
Det er armer og bein over alt, mens kameraet leker tivoli. 

Man skal også holde styr på partneren Arcadia, en ung kvinne som etter standarden har blitt utstyrt med mer i puppen enn i pappen. 
Mister hun livet er det game over også for Bryce. 
Heldigvis skjer dette nesten aldri. 

Arcadia er ikke til særlig stor hjelp når det komme til å nedkjempe fiendene. 
Hun er i det hele tatt en jevnt over menigsløs følgesvenn som fungerer til lite annet enn mottager av de platte kommentarene til Bryce. 

For «morsomhetene» til Bryce er det aller, aller verste med dette spillet. 
Når han ruller på hodet sitt og sier «I hope this doesn't mess up my hair» for nihundredeogåttifemte gang har man mest lyst til å skru av lyden. 
Det hjelper heller ikke på at all dialog er levert med en innlevelse som vanligvis er forbeholdt pornoindustrien. 

«NeverDead» var kanskje en god idé tidlig i prosessen, men resultatet har blitt klønete og platt. 
At spillets beste opplevelse er den ufattelig naturtro teksturen på sengepleddet til Arcadia burde vel si sitt. 

NEVERDEAD Plattform: 
PS3 og 360 Genre: Action Alder: 18 Utvikler: 
Rebellion Developments Utgiver: 
Konami Mer info 
