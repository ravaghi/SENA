Følger oppskriften
Rotete oppfølger, men fortsatt en del å le av i «Little Fockers». 

FILM: 
De norske titlene har gradvis blitt verre — «Slekten er verst», «Svigers er aller verst» - men denne gangen har man hektet på originaltittelen, slik at publikum skal skjønne hva det dreier seg om. 

Focker-filmene er nemlig en større suksess enn mange husker: 
«Meet the Parents» og «Meet the Fockers» spilte inn over 800 millioner dollar, noe som er godt gjort for et par familiefilmer som ikke er laget av en datamaskin. 

Jack er skuffet 

I stedet har man satset på den menneskelige kjemi, først og fremst den som oppstår når Ben Stiller møter Robert De Niro. 
Også denne gangen består hovedkonflikten i at kontrollfriken Jack Byrnes mistenker sin svigersønn, Gaylord Focker, den mannlige sykepleieren, for ikke å innfri forventningene. 

Nå har imidlertid Jack fått problemer med hjertet og forteller Gaylord, som har byttet navn til Greg og fostret to fem år gamle tvillinger med Pam, at han skal bli slektas overhode. 
Greg føler seg beæret, men når Jack kommer til Chicago på besøk, mistenker han Greg for å være utro mot hans kjære datter Pam. 

Lite nytt 

Er dette morsomt? 
Hvis vi skal rangere, var den første utgaven, som kom for ti år siden, klart morsomst. 
Oppfølgeren (2004) var noe mindre vellykket og «Little Fockers» befinner seg omtrent på samme nivå. 

Humoren i alle tre er på én måte voksen, siden vår venn Gaylord reagerer med relativt velformulert oppgitthet på alt det absurde som skjer rundt ham. 
Samtidig handler det mye om kroppsåpninger, potensmidler og slikt. 

Kort sagt: 
Du vet hva du får. 
Karakterene er uttegnet for lenge siden. 
Stjerner som Dustin Hoffman, Barbra Streisand og Harvey Keitel svipper innom. 
Owen Wilson er fortsatt brukbar som Kevin, Pams nyreligiøse ekskjæreste. 
Det hjelper også hvis du fremdeles synes det er morsomt når svigerfar sier, I know you are in there, Focker! 
