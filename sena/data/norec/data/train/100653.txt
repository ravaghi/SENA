Bruvoll/Halvorsen:«Trillar for to» 

Grappa musikkforlag. 
FOLKEMUSIKK 

Med stor og uhemmet musikalitet videreformidler sanger Jon Anders Halvorsen og gitarist Tore Bruvoll den norske balladetradisjonen. 
Det er en svært samspilt duo, med et modent og velutviklet uttrykk. 
Halvorsens sang er vakker og fløtemyk, med delikate forsiringer som kiler i ørene. 
Bruvoll akkompagnerer fantasifullt på ulike strengeinstrumenter. 

I tillegg bidrar 40 gjestemusikere, deriblant Oslo fagottkor og den drevne bassisten Sondre Meisfjord. 
Det ligger også mange fine klangdetaljer i den gjennomtenkte studioproduksjonen. 
Med vokal norsk folkemusikk som base har duoen laget en kraftfull og velsmakende miks der også blues, bluegrass og country er blant ingrediensene. 

CARL PETTER OPSAHL 
