Peprer løs i mitraljøsestil
Hun treffer ikke hver gang, Anne-Kat. 
Hærland, men når hun skyter verbalblink, så gnistrer det. 

TV: 
«Det er dét som er å være norsk: 
Ikke spør hva Arfan Bhatti kan gjøre for deg. 
Spør hva du kan gjøre for Arfan Bhatti». 

Med slike heftig frekke utspill er hun uten tvil gjenoppstanden på TV-skjermen, Anne-Kat. 
Hærland. 
Uten tvil er hun også i storform. 
Nå, snart fem år etter at hun ga seg i «Nytt på nytt», er hun på TV Norge med talkshowet «Anne-Kat». 

I kveld fikk vi se henne snatre ut sin vrede som en nysmurt mitraljøse og meske seg i sarkasme rettet mot alt fra kongefamilien til Nina Karin Monsen og Ellen Arnstad. 
Når man peprer så hardt og skyter fra hofta, er det klart det blir mange innertiere. 

Hun er fandenivoldsk. 
Fresk. 
Men selvsagt ikke hver gang. 
Og intervjuene med gjester som Erna Solberg og Tore Strømøy blir litt fargeløse. 

En kvinnelig Otto Jespersen Showet er enkelt og ujålete lagt opp i et like upretensiøst studio. 
Her skal Hærland bære og dra, og det gjør hun fra første sekund. 
Hun kjører rett på med kryssklipp fra aktuelle nyhetshendelser og spydige kommentarer i Nytt på nytt-stil. 
Det sitter godt. 
Hun tør å herje med såvel jihadister som kongelige: 
Herlig. 

Dama er mer rappkjefta enn noen gang, bokstavelig talt, snakketøyet går så hun selv må kremte. 
Hun hytter med pekefingeren også så hun minner om Otto Jespersen så sitt beste, eventuelt verste, i Torsdagsklubben. 

Gode hjelpere 
Hun har alleriert seg godt, blant annet med komiker Mímir Kristianson. 
Et høydepunkt er hans date med en oppblåsbar barbara hvor han demonstrerer hvordan mannen bør te seg mot kvinner: 
Alt kvinnen sier betyr stort sett nei, og ikke glem å alltid uttrykke skam for alt det grusomme menn gjør for «penis er på mange måter et overgrep i seg sjøl». 
Et freidig innspill i kjønnsdebatten. 

Yousef Hadaoui er også kostelig reporter når han leter etter Arfan Bhatti og synger «Vi må finne skjegget». 
Intervjuene med gjester i studio er mer usikre. 
Siden hun er så frekk ellers, lurer vi på hvorfor hun ikke setter ut Solberg og Strømøy når hun har dem ansikt til ansikt. 
