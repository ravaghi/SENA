Lenovo G570
Smart bærbar til fin pris. 

Lenovos G-serie består av modeller for deg som har fokus på valuta for pengene, men PC-en har både eksteriør og funksjonalitet som slett ikke vitner om at det er snakk om en modell som starter på godt under 5000 kroner. 

Mange utgaver 

Modellen finnes imidlertid i over 20 forskjellige konfigurasjoner, får vi opplyst fra Lenovo Norge. 
Utgaven vi har hatt på testbenken koster rundt 6.700 kroner i butikk, og har følgende viktige tekniske egenskaper: 

15,6 tommer blank skjerm, 1366 x 768 piksler Intel Core i5-2410M (2,3 GHz) prosessor 6 GB minneAMD Radeon HD 6370M grafikk 750 GB harddisk (5400 rpm) 

Den rimeligste utgaven vi har funnet i norske butikker har en Core i3 2310M-prosessor, 4 GB minne, 500 GB harddisk og Intel HD-grafikk, som må betegnes som rimelig potent med tanke på prisen, som starter på rundt 4700 kroner. 

Felles for samtlige utgaver er et chassis i delvis plast/metall, DVD-brenner for alle formater, webkamera, trådløst nettverk (b/g/n), 4 USB 2.0-porter, VGA/HDMI-utgang, 10/100 Mbit nettverkskontakt, minnekortleser og et 6-cellersbatteri som skal holde til rundt 5 timer jobbing, ifølge Lenovo. 
PC-en er 3,5 cm tykk, og vekten lander på rundt 2,6 kg. 
Operativsystemet er Windows 7 Home Premium, 64 bit. 

Eksteriør, tastatur og pekeplate 

PC-en har en mørk, brunlig plastoverflate av den blanke typen som ser veldig fin ut når den er ren, men som ser rimelig shabby ut etter å ha vært i jevnlig kontakt med fettete fingre. 

Alle tilkoblingene sitter lett tilgjengelig på sidene, kortleseren sitter i fronten mot høyre. 

Når du åpner lokket blir du møtt av et forseggjort arbeidsmiljø. 
Dekselet som omkranser tastatur og pekeplate er i metall, ser bra ut, og gjør dessuten sitt for at PC-en er relativt oppstivet. 

God tastatur, men med ett litt for lite unntak 

Selve tastaturplaten er av typen der hver tast er isolert fra naboene. 
Hver tast er også lett krummet. 
Det er meget fast og responsivt, og godt å skrive på, men vi kan ikke forstå hvorfor enter-tasten er så smal. 
Vi klarte gang på gang å trykke på feil tast under "touching". 
Foruten dette er vi meget fornøyd. 

Pekeplaten støtter multiberøring, og har to adskilte knapper, noe mange vil like. 
De avgir en tydelig lyd under trykking, men ikke så høy at den sjenerer. 

Denne knappen burde alle ha 

Over tastaturet sitter det to knapper. 
En av-på-knapp, og en som aktiverer programvare som lar deg gjenopprette maskinen slik den var ved levering. 
Denne er mye mindre enn av-på-knappen, så det skal mye til for å trykke feil. 

En slik knapp burde være obligatorisk i 2011. 
Har man vært flink til å ta sikkerhetskopier til eksterne medier, vil knappen i praksis gi deg tilbake ny-pc-følelsen. 

Gjenopprettingsprosessen skjer på minutter, og krever ikke at du må lete opp gjenopprettings-DVD-er eller lignende. 
Alt ligger nemlig i en skjult partisjon på harddisken. 
Dette liker vi meget godt! 

Når du har trykket på gjenopprettingsknappen blir du geleidet gjennom prosessen med å nullstille PC-en til utgangspunktet. 
Dette vil samtidig slette alt av personlige data og spor på PC-en, så vær nøye med sikkerhetskopier før du går til dette skrittet. 

Flere smarte detaljer 

Men det er ikke den eneste smarte løsningen Lenovo har fått på plass. 
Du kan for eksempel logge på ved hjelp av ansiktsgjenkjenning, DirectShare lar deg synkronisere filene dine med en annen PC, og sist men ikke minst - Enhanced Experience 2.0 kan optimalisere oppstarten slik at PC-en din starter mye raskere. 
Alt dette er funksjonalitet som ikke bare er "nice to have", men som også har et klart nyttepotensiale. 

PC-en leveres for øvrig med multimedie- og brenneprogrammer fra Cyberlink, og McAfee Antivirus med begrenset varighet. 
Dette er ikke blant sikkerhetsprogrammene som gjør minst av seg, dessverre. 
Personlig foretrekker vi mer sømløse løsninger, det finnes flere gode som er gratis. 

Hva med ytelsen? 

Utgaven vi testet koster rundt 2000 kroner mer enn den som er lettest tilgjengelig på det norske markedet i skrivende stund. 
For det får du altså 2 GB ekstra minne, 250 GB ekstra lagringsplass, og litt raskere prosessor og grafikkløsning. 

Windows opplevelsesindeks gir følgende indikasjoner på ytelsen, skalaen går fra 1 til 7.9: 

Prosessor 6,9 minne: 7,4 Grafikk: 
5,0 Spillgrafikk: 6,2 primær harddisk: 
5,9 

I figurene under har vi sett på ytelsen vi målte på vårt testeksemplar ved hjelp av Passmark Performance Test 7, og sammenlignet med snittytelsen til prosessorer og grafikkort på PC-er som ligger i samme prisklasse. 
Vi har også tatt med konfigurasjonen til G570-modellen som rundt 4.700 kroner, for å gi deg et bilde på hva du kan forvente av forskjeller: 

(fortsetter etter figurene) 

Prosessorytelsen målt via Passmark PerformanceTest 7.0 

3D-grafikkytelsen målt via Passmark PerforrmanceTest 7.0 

Uansett hvilken G570 du går for, vil du få en PC med siste generasjon Intel-prosessor. 
Og selv Core i3 2310M kan matche forrige generasjons i5 480M-prosessor, som sitter i mange dyrere PC-er. 

Grafikkytelsen er derimot mer diskutabel. 
Her er forskjellene langt mindre, og verken integrert Intel HD-grafikk eller AMD Radeon HD 6370M duger særlig godt til nye og krevende 3D-spill. 
Her er Radeon HD5650 et langt bedre, og et vanlig alternativ i 6-7000-kroners klassen. 

Duger til det meste 

Uansett hvilken G570-modell du velger vil du få en maskin som vil oppleves som rask i de aller, aller fleste situasjoner. 
Den vil ha null problemer med å ekspedere alt av høyoppløst videomateriale, samt kjøring av flere, tyngre oppgaver samtidig. 
6 GB minne vil også bidra positivt til dette. 

Merk likevel dette: 
Det skal ikke særlig mye belastning til før viften i maskinen begynner å surre, og lyden er helt klart hørbar i stille miljøer. 
Det kan ikke omtales som direkte støy, men det finnes stillere løsninger hvis du er følsom for slikt. 

Batterilevetiden er omtrent som vi forventer i denne klassen, kanskje med unntak av at det var temmelig stor forskjell på levetiden med og uten belastning. 
Med minimal belastning holdt batteriet i 6 timer før det måtte kaste inn håndkledet, mens under videoavspilling (720P) var det tomt etter ganske nøyaktig 2 timer og 30 minutter. 

Under normal aktivitet vil det være sannsynlig at batteriet holder i 4-5 timer. 
Det er bra, men vi har sett bedre. 

Konklusjon 

Møtet med G570 ble i hovedsak positivt. 
Det er hevet over en hver tvil at PC-en fremstår som solid og med gjennomtenkte løsninger, og prislappen er også temmelig fornuftig. 

Ytelsesmessig ligger den over hva du kan forvente fra modeller i samme prisklasse, spesielt gjelder det de rimeligste konfigurasjonene. 
Dette vil nok endre seg når siste generasjon Intel-utstyrte PC-er nå kommer for fullt. 

Vi trekker litt for vifta og liten enter-tast, men også for at den mangler USB 3.0-porter og støtte for gigabit nettverk. 
Det bør en maskin som ellers oser av siste generasjon maskinvare ha, synes vi. 
Derfor havner vi til slutt på en sterk firer på terningen. 

(NB! 
Prisene som oppgis under gjelder ikke testet modell, men en enklere utgave som refereres til i teksten). 

Lenovo G570 4334-34G 
