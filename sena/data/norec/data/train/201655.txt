Asus PCE-AC68
Trådløst nett kan også brukes i stasjonære PC-er. 

Naturlig nok er trådløst nett først og fremst en løsning beregnet på bærbare og mobile enheter. 
Men også for utstyr som alltid står på sin faste plass kan trådløst nett være en praktisk løsning. 

Årsaken til å bruke trådløst er i de aller fleste tilfeller at man slipper å trekke nettverkskabel gjennom flere rom og etasjer, eller til og med utendørs i noen tilfeller. 
Noen vil ha trådløst nett i furtebua eller garasjen, det er jo forståelig. 

Mange løsninger 

For å koble seg på trådløst nett finnes det flere løsninger. 
Små USB-enheter er de vanligste, men det finnes også nettverksbroer, som er overgangsenheter mellom trådløst og kablet nett. 
For enheter uten USB, men bare kablet nett, da er nettverksbroer tingen, men slike enheter blir det stadig færre av. 

Men hvis det er snakk om å få en stasjonær PC på nett, i et rom der det ikke er aktuelt å legge opp nettverkskabel, da finnes det en ny og moderne løsning som vi har testet: 

Asus PCE-AC68 

Dette er et lite PCIe kort som kan plasseres i hvilken som helst kortplass, den krever bare én linje men kan godt stå i en 4x eller 16x kortplass. 

Hele løsningen ligner til forveksling forgjengeren PCE-AC66 som vi har testet tidligere, men elektronikkene er oppgradert for enda høyere ytelse. 

Hele oversiden av kortet er dekket av en stor kjøleribbe, og tilkoblingen til tre antenner er på braketten på utsiden av kortet. 

Det følger med en holder med kabler slik at du ikke må feste antennene rett på baksiden av PC-en. 

Det er selvsagt mulig, men gir ofte dårligere mottak siden en PC gjerne blir plassert under et bord inn mot en vegg. 
Med holderen kan du ha antennene på bordet eller på veggen om det passer bedre. 
Jo færre hindringer jo bedre resultat får du. 

Installasjon og bruk 

Installasjonen var enkel og grei fra driver-CD-en som fulgte med. 
I tillegg lastes et styreprogram som gir deg oversikt over bruken av kortet, som lister over nettverk, tilkobling, passord osv. 

Opplevd bruk var både rask og stabil, men ikke like kvikk og lettbent i responsen som en rask kablet gigabit-linje. 

Målingen sammen med ruteren Asus RT-AC66U viser at den rå UDP-hastigheten lå på over 500 Mbit. 
For mer komplisert trafikk som TCP, som har stålkontroll over hver eneste bit som blir sendt lå hastigheten på 115 Mbit i snitt. 

Dette er enda et hakk over forgjengeren, som ikke kom over 100 Mbit i snitt. 

I praksis betyr dette at for internettbruk er hastigheten glimrende og godt over det de fleste har tilgjengelig fra sin nettleverandør. 

For krevende nettbruk på lokalnettet hjemme, som overføring av mange og store filer, for eksempel video og høyoppløselige bilder, så er likevel fortsatt den tradisjonelle nettverkskabelen en god del raskere. 

Men blant trådløse løsninger er den blant de beste vi har testet. 

Asus PCE-AC68 
