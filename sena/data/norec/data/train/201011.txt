TEST:Panasonic TX-P50ST60 

Vi likte forgjengeren svært godt, derfor er det godt å se at ST60 er enda bedre. 

ST60 nyter godt av Panasonics designløft de siste årene, og skiller seg ikke nevneverdig fra konkurrentene i markedet. 
Panasonic sverger også her til en liten metallramme på ytterkanten av kabinettet, noe vi kjenner igjen fra LED-modellen DT60 og storebroren i plasmaklassen VT60 (test på vei). 

Selv om TV-en ikke er like anorektisk slank som de tynneste LED-modellene, er det tydelig at den har blitt tynnere enn forgjengeren ST 50. 
Foten er forøvrig helt klassisk, og kan dreies fra side til side. 

Det er ingen hemmelighet at vi syntes forgjengeren var et av fjorårets beste TV-kjøp, og sammenlignet med den er det par ting å merke seg: 

ST60 har nemlig fått innebygget wifi, så nå slipper du å kjøpe wifi-dongel for å gjøre TV-en trådløs. 
Vi noterer også at alle inngangene på TV-en peker nedover eller ut på siden, noe som gjør TV-en enklere å få helt inntil veggen ved veggmontering. 
Som vi tidligere har vært innom har også Panasonic tatt et syvmilssteg framover når det gjelder smart-TV-funksjoner. 
Også det nyter du godt av her, selv om ST60 naturlig nok ikke har alle funksjonene du finner på toppmodellene. 

9.000 for 50 tommer 

Like begeistret er vi imidlertid ikke over at ST60 kun har tre HDMI-innganger, noe vi også la merke til på LED-modellen DT60. 
Når det er sagt vil nok det likevel holde for de aller fleste, og kobler du uansett TV-en til en surroundreceiver er jo ikke dette noe tema. 

TV-en har innebygd dekoder for kabel og bakkenett, men merk deg at den ikke har USB-opptak, er dette viktig for deg må du altså opp til GT-serien. 
Her mangler også innebygget skype-kamera, for de som er interessert i det. 
Selv klarer vi oss godt uten. 

Vår testmodell var på 50 tommer og det er verdt å merke seg at prisen ikke er høyere enn 9.000 kroner. 
Men ST60 kommer også i 42, 55, og 65-tommer. 
For mange TV-entusiaster på begrenset budsjett er spesielt det siste en god nyhet. 

Fjernkontrollen er en gammel kjenning, og kommer i hardplast og med svært mange knapper. 
Trøsten får være at den tross alt virker godt. 

Klart bedre smartTV-funksjoner 

TV-en kan også styres via Samsungs Viera Remote2-App, og spesielt muligheten til å "swipe" nettsider, bilder og musikklåter over til TVen er praktisk - og ikke minst en enkel måte å spille av, og vise innhold på TV-en. 

Det skal også være mulig å overføre videosnutter på denne måten, men der ble vi ikke helt fornøyd da videoklippene hakket. 
Nå skal det presiseres at dette nok også må tilskrives ujevn ytelse på kontorets trådløse nettverk der våre test-TVer står plassert. 
Vi har derfor ikke trukket for dette. 

Som trofaste lesere vil ha fått med seg har imidlertid Panasonic tatt et syvmilssteg når det gjelder smart-TV-funksjoner i år. 

Utvalget av apper oppleves nå som bra, og i praksis er det kun HBO Nordic vi savner. 
Viktigst er likevel at Panasonic nå lar deg velge mellom ulike startskjermer, slik at du kan ha en med de appene du bruker, mens kjæresten din har en annen. 
Hvorvidt dette er noe som vil bli brukt er vi usikre på, men her har du i hvert fall muligheten, og den fungerer godt. 

Alt er likevel ikke bare gull, og det er tydelig at ST60 har en slappere motor enn både storebror VT60 og LED-modellen DT60. 
I praksis betyr det at appene og deres funksjoner bruker lenger tid på å starte opp. 
Vi synes likevel at det er til å leve med, prisforskjellen tatt i betraktning. 

Av og til støter du likevel på noen pussigheter. 

En av fordelene med å bruke smartmobilen eller nettbrettet som fjernkontroll, er jo at det er langt enklere å skrive tekst på mobilen enn kombinasjonen TVens skjermmeny og fjernkontrollen. 
Dessverre fungerer det ikke like godt i praksis som i teorien. 
For selv om appen har et tastaturmodus, får vi for eksempel ikke overført innholdet i den til blant annet Netflix-appen når du skal logge på. 
Da er jo hele poenget borte, så her har Panasonic fortsatt en jobb å gjøre. 

Bildekvalitet 

Menyene på ST60 er klassisk Panasonic, altså relativt selvforklarende. 
Sammenlignet med de dyrere alternativene merker vi imidlertid at ST60 ikke har like mange avanserte justeringsmuligheter. 

Det fine er likevel at jeg ikke savner dem. 
Panasonic har nemlig utstyrt TV-en med standardmoduser som ikke er overdrevne, og velger du naturlig på TV-sendinger og Cinema på Blu-ray inngangen er mye gjort. 
På dette punktet har spesielt LG og Samsung mye å lære. 

I denne runden hadde vi ST60 inne sammen med storebror VT60 og LED-modellen DT60, og vi sammenlignet derfor med disse. 

Den gode nyheten er at ST60 har svært lite å skamme seg over. 
I dagslys ser kanskje DT60 hakket skarpere ut, og det er tydelig at den er langt mer lyssterk. 
Når du demper lyset kommer imidlertid plasmaens fordeler fram. 
Vi var nemlig ikke spesielt imponert over sortnivået på DT60, og her ser vi tydelig at ST60 har langt mer å gå på: 

Sortnivået er rett og slett klart bedre, ja - til prisen vil vi faktisk si at det er imponerende bra. 
Storebror VT60 er riktignok enda bedre, men forskjellene er faktisk langt mindre enn man skulle tro på forhånd. 

Litt malurt i begeret er det likevel: 
Panelet avgir nemlig fortsatt mer reflekser enn vi liker. 
Et tema som ser ut til å være noe nær en tapt kamp, i praksis er det bare toppmodellene til Philips som tar tak i gjenskinnsproblemet - og da er også prisklassen en helt annen. 

Men tilbake til det positive: 
Vi synes også at årets modell gjør en god jobb på glidende overganger, dette må du imidlertid stille inn selv i bildemenyen om du liker dette. 

Bare husk... 

Er du en ivrig gamer som tilbringer svært mange timer foran TV-en med spillkonsollen er fortsatt mitt utgangspunkt at en LED-TV er bedre egnet (stikkordene her er skarphet og innbrenning). 
Likevel: 
Skal du opp på en LED-TV med samme bildekvalitet er det ikke langt om å gjøre at prisen dobles, og for deg som spiller litt innimellom bør det ikke være noe problem siden TVen har innebygde funksjoner for å redusere innbrenningen. 
(Du finner Piksel Orbiter i bildemenyen under skjerminnstillinger, og skulle du få en midlertidig innbrenning av f.eks en logo, skal du aktivere Rullefelt.) 

Når vi først er igang nevner vi også at kommer noe summing fra baksiden av TVen. 
Noe stort problem synes vi likevel ikke det er. 
Det høres tross alt kun når når du skrur lyden helt av, men dette er altså ikke noe du opplever på en LED-TV, og er du støyømfindtlig er det greit å være klar over. 

3D, men hvor er brillene? 

Den gode nyheten er at ST60 er 3D-klar, og i motsetning til fjorårsmodellen skal det nå følge med en brille i esken. 
Vi skjønner at dette er Panasonics måte å skille ST60 fra de dyrere modellene GT60 og VT60, men synes likevel det er litt stusselig. 

Spør du oss burde det minimum fulgt med to stykker. 
For deg med en familie på fire vil det altså si at du må kjøpe tre briller, som i dagens marked minimum vil koste deg 1.500 kroner ekstra. 
Er 3D viktig for deg må altså dette legges inn i regnestykket. 

3D-kvaliteten oppleves forøvrig som god, og crosstalk er for eksempel ikke noe problem med mindre du sitter aktivt og leter etter det. 
Vi noterer likevel i margen at den aktive 3D-brillen stjeler en del lys. 
Syns du det blir for mørkt kan du justere i bildemenyen. 

Konklusjon 

Fjorårsmodellen ST50 var en stor positiv overraskelse, og det er derfor godt å se at ST60 viderefører tradisjonen. 

Den er fin nok til å stå på hedersplassen i stua, og det glimrende sortnivået gjør at du vil kose deg enten du skal se på TV eller invitere kompisgjengen på en Blu-ray film. 

Når du i tillegg får den til rundt 9.000 kroner er det rett og slett ikke mye å klage over, og i våre øyne er dette rett og slett et meget godt kjøp. 
Anbefales. 

Panasonic Viera TX-P50ST60Y 
