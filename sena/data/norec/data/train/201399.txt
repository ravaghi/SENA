TEST:Mercedes-Benz CLA 250 4Matic 

Sedan eller ikke: 
Det er noe uvanlig ungdommelig over Mercedes CLA. 

Mercedes-Benz er i ferd med å endre image. 
De vil tidligere tiders "gubbe-stempel" til livs og mye tyder på at de er i ferd med å lykkes med det. 

Således er den spenstig designede A-klassen merkets mest solgte modell. 
Og de såkalte "spin-offs", først "kupé-sedanen" CLA, deretter crossoveren GLA, som vi nylig prøvekjørte, viser de samme ungdommelige taktene. 

Til og med høyere opp i modellrekken gjør denne tendensen seg nå gjeldende, noe vi nylig konstaterte da vi kjørte den helt nye Mercedes C-klasse. 

4x4 og automat 

Testbilen denne gangen er den sprekeste av CLA-versjonene med unntak av CLA 45 AMG. 
Det dreier seg om CLA 250 4Matic Sport, som 4Matic-benevnelsen indikerer er utstyrt med firehjulsdrift. 
CLA 250 leveres utelukkende med girkassen 7G-DCT, en dobbelkløtsj-automat som er Mercedes' svar på Volkswagen-konsernets DSG-girkasse. 

Mer om de tekniske data lenger ned og i egen tabell, først må vi forklare litt mer om hva slags bil dette egentlig er. 
Altså CLA, uansett drivlinje. 

Design-innsats 

Som vi alt har nevnt er hensikten fra Mercedes' side å forynge merkevaren. 
Veien dit går gjennom moderne design med sporty preg. 

Vi syntes de lyktes med det i A-klasse og vi er faktisk imponert over hvordan de har klart å avlede en adskillig større sedan ut fra denne. 
For det er en sedan uansett hvor mye Mercedes prøver å kategorisere den som kupé. 

Eksteriørbilder: 

Likevel er fasong og generell linjeføring langt fra traust og konservativ. 

Selv om vi har onde tunger i redaksjonen som antyder at den ligner på en banan (og vi ser hva de mener), velger vi å se mer på helheten i formspråket. 

Vi synes dette er spenstig laget. 
Særlig i den utførelsen vi fikk anledning til å teste. 

Tøff pakke 

For å få en like tøff versjon som testbilen, må det nemlig legges på drøye 25.000 kroner for AMG Sport-pakken, med senket og avstivet understell og AMG-styling. 
Da får en til gjengjeld et chassis-oppsett som passer til bilen, i tillegg til det tøffere utseendet. 

Dessuten tenderer den ikke til å være så understyrt som Comfort-utgaven er når den blir presset, har vi funnet ut ved tidligere sammenligning. 

Har man en mindre sportslig kjørestil, bør man imidlertid være klar over at komfortnivået lider noe ved oppgradering til sportsundersellet og heftigere hjul. 

Det kan være en idé å prøvekjøre begge alternativer før man bestemmer seg. 

Litt trang 

Selv om CLA er basert på A-klasse og har samme akselavstand, er den en god del lengre - med sine 463 centimeter faktisk nesten like lang som C-klassen (469). 
Men den er smalere og en anelse lavere og bilens fasong favoriserer heller ikke plassutnyttelsen. 

Man kjøper ikke denne bilen for dens praktiske aspekt eller romslighet. 

I baksetene er det relativt trangt. 
Bagasjerommet får imidlertid absolutt godkjent med sine 470 liter. 

Bra og mindre bra 

Interiøret er også mindre klassisk enn på de større Mercedes-modellene. 

Her kjenner vi igjen A-klasse-stilen med et tillegg av sportslighet i testbilen, som har tøffe sportsseter med skinn og alcantara samt røde sømmer. 

Førermiljøet er høyverdig, men ikke det mest oversiktlige vi har sett, og vi kan styre oss for de veldig synlige luftedysene samt skjermen som etter vår mening nesten ser ettermontert ut. 
Mye av dette er selvsagt opp til smak, og tilvenning. 

Interiørbilder: 

Kraftpakke 

Motoren, en 2-liter på 211 hester, er selve hjertet i denne bilen, og det er i overført betydning et hjerte av gull. 
På papiret har det GTI-egenskaper, men denne motoren er mer enn som så: 

Den er raffinert og kultivert i tillegg til å være hissig og kraftfull når man ønsker. 
Dreiemomentet på 350 newtonmeter er tilgjengelig tidlig og lenge: 
Fra 1.200 til 4.000 newtonmeter. 

Det fører tankene hen til BMWs motor i kategorien over, nemlig 3-literen i for eksempel 435i, hvor dreiemomentet er maksimale 400 
Nm fra 1.200 til hele 5.000 omdreininger. 

Dette gir heftige ytelser som er i GTI-ligaen de også: 0-100 tar 6,6 sekunder og toppfarten er oppgitt til 240 kilometer i timen. 

Oppgitt forbruk er 0,64 liter per mil, regn med 0,7 ved vanlig kjøring og mellom 0,8 og 0,9 hvis det kjøres aktivt. 

Ny automat 

Eneste girkasse på CLA 250 er 7 G-DCT-kassen, altså en dobbelkløtsjbasert automat av DSG-typen. 
Man kan selvsagt velge å bruke den i sportsmodus eller komfortmodus, men sistnevnte kan virke noe sedat i forhold til bilens egenskaper og motorkarakteristikken. 

Likevel kan den benyttes på transportetapper for å roe nervene etter å ha brukt den mer hyperaktive sports-innstillingen en stund. 

Det kan også gires med hendler på rattet om ønskelig, og det fungerer helt greit. 

4Matic, ikke 4Matic 

Kryptisk? 
Vel - her er forklaringen: CLA, som A-klassen, benytter den unge plattformen basert på forhjulsdrift og systemet for firehjulsdrift er dermed et annet enn det vi finner på Mercedes-modellene basert på bakhjulsdrift og på de større SUV-ene (med unntak av GLA). 

Prinsippet er at forhjulsdrift er det som gjelder så lenge man ikke trenger å overføre krefter bakover. 
Dette for ikke å bruke mer drivstoff enn strengt nødvendig. 

Men ved antydning til hjulspinn fanges det opp av elektronikken som gir ordre om å sende moment bakover via en flerplatekløtsj på bakakselen. 
Vi kjørte bilen, tidvis ganske aktivt, på tildels sleipt føre og syntes dette fungerer utmerket. 

Dette er blitt fintunet og sportsligheten i bilens oppførsel fremheves i denne versjonen med AMG-understell. 

Sportslig kjøreopplevelse 

For at bilen oppleves sportslig skal være helt klart. 
Forhjulene har utmerket grep og balansen er så å si uangripelig. 
Det skal skikkelige provokasjoner til for at understyringen for alvor gjør seg gjeldende. 

Baksiden av medaljen er et komfortnivå som er uvanlig stivt og på grensen til stumpt til Mercedes å være. 

Er man av den ømtålelige typen bør man derfor vurdere å renonsere på både 18-tommere og AMG-pakke. 

Det koster 

CLA kan per dato leveres med et utvalg av fire motorer - en diesel og tre bensin. 
Innstegsprisene er som følger (før frakt og leveringskostnader): 

CLA 220 CDI (2,2-liter diesel, 170 hk) Fra kr. 417.000CLA 180 (1,6-liter bensin, 122 hk) Fra kr. 313.000CLA 200 (1,6-liter bensin, 156 hk) Fra kr. 366.000CLA 250 (2-liter bensin, 211 hk) Fra kr. 
517.000 

Men selvfølgelig vil langt de fleste kundene plusse på med en god del ekstrautstyr, gjerne for rundt 100.000 kroner. 

Ikke direkte billig 

I vårt tilfelle betyr det at testbilen kom på 676.000 kroner (levert Oslo), inklusive ekstrautstyr som for eksempel den nevnte AMG sportpakken, "natt-pakke", "speil"-pakke, "lys- og sikt"-pakke, filholderpakke, parkeringsassistent, Distronic Plus (aktiv fartsholder med autobrems), Pre-Safe antikollisjonspakke, panoramatak, navigasjon og sortlakkerte 18-tommers AMG-felger i stedet for AMG-pakkens standard-17-tommere. 

Så dette er jo en kostbar bil, da. 
Men når man går for Mercedes, bør man vite hva man går til i så måte. 

Konklusjon 

Etter vår mening: 

Har man et såpass solid budsjett og er på jakt etter en moderne, sportslig sedan der kjøreopplevelsen er viktigere enn det praktiske, fortjener Mercedes-Benz CLA 250 4Matic absolutt å være en het kandidat. 
