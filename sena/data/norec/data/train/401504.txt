Skadedyrs tredje album:Et vilt fyrverkeri av musikk 

Musikk! er ikke for alle, men som utfordring er dette et bra sted å starte. 

Tolvmannsorkesteret 
Skadedyr besitter en felles vilje til å bryte grenser, skape noe helt nytt og uforutsigbart. 
Musikken er kompromissløs, intens og krevende, men også full av humor og leken spilleglede. 
For noen er den sikkert forbausende kaotisk. 

Skadedyr låter som ingen andre. 

Friskt og forrykende 

Når de første inntrykkene har fått lagt seg, blir det som opplevdes kaotisk, kun en del av en større helhet. 
Sammen spiller musikerne et vell av instrumenter, og hva som hører sammen eller passer i lag, er ikke alltid det vi forventer. 
Det er som å gå inn i en ny og ommøblert verden, der de ulike bestanddelene har byttet plass og farger. 

Instrumenter skaper lyd, men også ulyd. 
De skaper klanger, og i kombinasjon med hverandre finnes det uante muligheter av lydbilder. 
Dette vet Skadedyr å utnytte maksimalt. 
De røsker opp i det meste, og det låter friskt, fantasirikt og forrykende når de slipper seg løs. 

Musikk! er intenst, til tider krevende å følge, men også stimulerende og berikende. 
Selv det heslige og forvrengte oppleves som noe positivt. 

Spontanitet og opprør 

Først tenker jeg dette som en frigjøringsprosess, et kollektivt opprør mot det finstemte, elegante og harmoniske i musikken. 
Mot det forutsigbare. 
Men det blir for snevert og kanskje urettferdig. 
Det de gjør, er å leke med alt det etablerte, vri og vrenge på ulike sjangre til det ugjenkjennelige. 
Musikken oppstår spontant der og da. 

De tolv overrasker, ja jeg tror de sågar overrasker hverandre enkelte ganger. 
Med det mener jeg de både utfordrer, inspirerer og stimulerer hverandre, samtidig som de storkoser seg. 
Improvisasjon er krevende, og med tolv musikere i potten som eksperimenterer med lydbildet, kan det fort bli vel mye. 
De mister imidlertid aldri grepet. 
Dette er ganske enkelt et formidabelt orkester. 

Som lytter er man litt på tå hev hele tiden. 
Det er som om ingenting henger sammen, men så viser det seg at det er en struktur der. 
Instrumentene kommuniserer og leker sammen. 
Samtidig gir de hverandre plass og rom til å skinne. 
Musikken lever sitt eget liv på sine egne premisser. 

I stadig utvikling 

Musikk! er Skadedyrs tredje album, og man kan spore utviklingen fra Kongekrabbe (2014) og Culturen (2016). 
De er på et vis blitt både friere og tryggere som ensemble. 
Nå har kollektivet virkelig satt seg. 
Det har sikkert en del med konsertvirksomheten å gjøre. 
De har perfeksjonert samspillet. 
Blitt villere, om du vil. 

Fortsatt er det Anja Lauvdal, Heida Mobeck, Hans Hulbækmo og Lars Ove Fossheim som styrer skuta og legger grunnlaget for komposisjonene. 
Derfra fyller resten av musikerne på, og den musikalske spenningen utløses. 
Dette ble en både vill, fartsfylt og herlig reise inn i en toneverden av uante dimensjoner. 
