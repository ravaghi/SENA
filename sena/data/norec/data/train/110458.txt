The Welcome Wagon «Welcome To The Welcome Wagon»
(Asthmatic Kitty/Tuba) 

En fin vri i adventstiden: 
En religiøs plate som styrer unna alt som lukter av jul. 

... om vi da ser bort fra at julen er relativt sentral i kristendommen. 
Uansett: 
Dette er knalldebuten fra pastorekteparet Vito og Monique Aiuto, produsert av norgesvenn Sufjan Stevens. 
Og den er nok det lifligste du får høre denne desembermåneden. 

The Welcome Wagon er ikke snauere enn at de tar for seg gammeltestamentlige salmer så vel som coverversjoner av The Smiths og Velvet Underground, og hvis du synes dét høres sært ut er det ikke noe å si på det. 
Poenget er likevel at det låter alt annet enn sært; dette er lettfordøyelig, indieskrudd folkrock med dempede gospelkoringer i bakhånd. 
Har du plater med Beirut eller Belle And Sebastian i samlingen er det kort vei hit. 
Melodisk overlegent, vakkert sunget, mangfoldig instrumentert - det er mye frelse å hente her, først og fremst av musikalsk art. 
Personlig synes jeg også det er stas å høre sanger om Jesus hvor det ikke føles som om det ligger en trussel mellom linjene. 

ANBEFALTE KJØP: 
«Up On A Mountain», «He Never Said A Mumblin' Word», «Hail To The Lord's Anointed», «But For You Who Fear My Name», «Jesus» 
