Coldplay:«Live 2003 DVD» 

(Parlophone / EMI) 

Plankekjøring for et elsket band. 

Coldplay er et bra band - iallfall langt å foretrekke fremfor de aller fleste andre melankolikere med U2-kompleks - men de er ikke akkurat noen visuelle godbiter, hvilket denne DVD'en bærer preg av. 
Det er grenser for hvor lenge vi synes det er interessant med nærbilder av Chris Martin (og hans hendige Make Trade Fair-produktplassering), men musikken på «Live 2003» viser utmerket godt hvorfor Coldplay de siste årene har blitt britenes kanskje største band. 

«Live 2003» kommer både som DVD og en kortere CD-utgave. 
Som bonus får vi en ca. 40 minutters turné-dagbok i bilder som neppe vil fenge flere enn den fansen som allerede finnes der ute, til tross for gode tilløp på å vise hvor meningsløst turnélivet kan være utenfor scenen. 
