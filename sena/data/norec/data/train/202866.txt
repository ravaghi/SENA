Far Cry Instincts
Xbox-versjonen til fjorårets PC-suksess er endelig her, og det er så mye mer enn bare en port. 
Far Cry på Xbox er nesten bedre enn på PC! 

Far Cry var et av de første skikkelige nestegenerasjons skytespillene vi spilte i fjor. 
Det kom før Doom III og før Half Life 2, men viste oss likevel at grenser innad sjangeren kan flyttes, mekanikken kan være annerledes enn vi er vant til, og ikke minst hvor bra grafikk en skikkelig råtass PC kan prestere. 
Vi elsket det, selv om en god del andre var misfornøyd over at man måtte kjempe mot monstre i de senere brettene. 
Det gjorde ikke oss så mye. 

LES OGSÅ: 

Konversjonen til Xbox tok sin tid 
 spillet skulle opprinnelig være klart i fjor høst. 
Men nå som det ferdige produktet er foran oss, skjønner vi at det var verdt ventetiden. 
I motsetning til Xbox-versjonen av Doom III, som ikke skilte seg nevneverdig fra PC-originalen, er Far Cry Instincts et helt nytt spill, designet for å passe Xboxen perfekt. 

Ikke det samme spillet 

Spillet foregår fremdeles på de blendende vakre øyene, med den flotteste vegetasjonen vi har sett i et spill noensinne. 
Knallblå himmel, flotte sandstrender og rikt plante- og dyreliv er ikke den settingen vi normalt forbinder med et blodig skytespill 
 men det er jo også det som skiller Far Cry fra andre. 
Vi spiller fremdeles Jack Carver, og hans journalistvenninne blir igjen kidnappet av onde leiesoldater. 
Den grunnleggende historien er den samme som på PC, men fortellingsteknikken er helt annerledes, og brettene er kraftig bearbeidet og bedre tilpasset konsollformatet. 

Ja, friheten PC-versjonen kunne skryte av er noe innskrenket nå, da Jack må følge mye mer lineære stier langs spillet. 
Men til gjengjeld er kampmekanikken definitivt forandret og mer åpen. 
Selvfølgelig har vi et ganske forutsigbart våpenutvalg og muligheten til å angripe rett frem, men sniking er i våre øyne et større element her enn i PC-versjonen. 
Vi hadde ikke så lyst å snike når vi spilte Far Cry på PC, men her er det mye mer givende. 
Du kan utføre et tøft knivangrep på intetanende fiender, men det kuleste er muligheten til å snike seg under hytter, legge seg på ryggen og skyte skuddsalver gjennom gulvet. 

Ikke nok med det 
 du kan legge igjen feller som dreper motstanderne momentant. 
Du kan feste en spikerutstyrt trestokk til et tre, trekke det opp og kaste småsteiner for å lokke fiendene. 
Det er utrolig tilfredsstillende å høre hvordan det smeller når du selv sitter i trygg avstand. 

Dyriske instinkter 

Dette er imidlertid bare begynnelsen av Far Cry Instincts. 
Litt lenger ut i spillet blir vår helt forandret til en drapsmaskin gjennom en injeksjon av et eksperimentelt stoff. 
Vi får da kontroll over dyriske krefter, som mulighet til løpe ekstremt fort, se i mørket og drepe motstandere med et ekstremt kraftig slag. 
Disse superkreftene bruker opp adrenalinet ditt, som heldigvis blir ladet opp igjen. 

Ikke helt uventet møter du på langt kraftigere motstandere etter hvert enn bare menneskelige leiesoldater, og alle disse kreftene kommer godt til nytte. 
Spillet blir tøft utover, men ikke så tøft at utfordringen blir umulig 
 selv om et par sekvenser krever den ypperste konsentrasjonen. 

Kjøretøy er også et ganske viktig element i Far Cry Instincts, og du får muligheten til å bruke diverse jeeper, båter og glidefly. 
Disse er dessverre litt problematiske, da kontrollen ikke sitter like bra som til fots. 
Du bruker kun den venstre stikken til å kontrollere kjøretøyene, og den høyre til å sikte med våpenet. 
Kontrollen er overfølsom, og bilene har tendenser til å velte og generelt oppføre seg vanskelig. 

Noen av innendørsområdene er også ensformige, spesielt de monotone gruvesjaktene vi må navigere oss gjennom. 

Men totalt sett er enkeltspilleropplevelsen svært bra. 
Kampanjen er passelig lang, utfordrende, og bygger seg opp nivå etter nivå. 
Her er det mye god spilling å få! 
Og flerspillerdelen over Xbox 
Live er heller ikke glemt. 
Du kan delta i en rekke modi, de fleste ganske tradisjonelle 
 men predator-modusen setter én spiller opp mot alle andre, og den ene spilleren får de omtalte dyrekreftene. 

Det vi liker veldig godt er muligheten til å designe egne brett. 
Det er så klart uvant å lage brett med en Xbox-kontroller til å begynne med, med verktøyet er overraskende brukervennlig og fleksibelt. 
Vi håper vi ser mer til slikt fremover. 

Postkort fra ferien 

Grafisk er Instincts vanvittig bra. 
Brettene er ofte helt enorme (uten lastetider inne i brettene!), og tegneavstanden er forbløffende. 
Selv om detaljnivået er lavere enn på PC, og teksturene ikke så skarpe, er selve skalaen på spillet like imponerende som når Far Cry dukket først opp. 
I tillegg har utviklerne lagt til en hel rekke nye spesialeffekter, for eksempel når du kommer ut av vannet eller bruker dine dyrekrefter. 
Det er klart et av de mest teknisk avanserte spillene på Xbox i dag, spesielt når man tenker på hvor mye jobb det må ha vært å skalere ned PC-motoren til den nå ganske gamle konsollen. 

Samtidig merker vi en del hakking underveis, så det er tydelig at grafikken har sin pris. 

Valget om å ikke bare porte Far Cry direkte til Xbox, men å faktisk lage et helt nytt spill, var modig. 
Og klokt, viser det seg. 
Instincts er en mer fokusert opplevelse, til tider faktisk bedre enn på PC. 
Klart, det er noen minuspoeng, men det forandrer ikke det faktum at spillet er blant de aller ypperste skytespillene på konsollen, muligens den beste siden Halo 2. 
Med Half Life 2 til Xbox også på horisonten, er konsollens siste timer en eldorado for FPS-entusiaster. 
Takk for alt, Xbox. 
