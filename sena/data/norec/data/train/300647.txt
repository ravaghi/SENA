Emmerhoff er ikke like treffsikker som før
De psykedeliske melankolikerne har mistet litt av sin signatur. 

ALBUM: 
Gunnar Emmerhoff og hans melankolske kjæledegger er tilbake med sin første studioskive på seks år. 
Etterlengtet tenkte jeg først, men det bergenbaserte bandet skuffer litt denne gangen. 

De viste en nedadgående formkurve med «Electric Reverie» i 2005, men på første halvdel av 2000-tallet var deres syrebehandlede og vindskeive countryrock særdeles interessant. 

Noe ufortjent kom ikke det store gjennombruddet, og det vil nok heller ikke komme nå. 
For dette er en ganske anonym skive hvor bandet har mistet noe av signaturen sin. 

«Where The Pale Light Creeps» er mer nedtonet enn de tidligere platene, men fortsatt med bøttevis av psykedelia og mørke westernreferanser. 
Det er noe Neil Youngsk over den såre og vakre åpninglåta, og man kjenner igjen gammel storhet på avslutningseposet. 
Dessverre er litt for få av de andre låtene som vitner om tidligere låtskriverkunst. 
