Sony Ericsson C702i
Den har GPS, Cyber-shot-kamera, gode multimedia-funksjoner og har fått sprutsikker innpakning. 
Er dette den komplette mobil? 

Det er morsomt å se hvordan produsentene får dyttet mer og mer funksjonalitet inn i mobiltelefonene, og stadig gjør forsøk på å gjøre andre dingser overflødige. 
Det begynte med kamera, siden kom musikk og video. 
Nå er det GPS som er det hotteste. 
C702i er Sony Ericssons første telefon med GPS innebygd. 

Eksteriørmessig er det ikke noen tvil om at det er snakk om en Sony Ericsson, men som vanlig har også dette nye familiemedlemmet sin egen design-vri på enkelte områder. 
At den er sprutsikker og dermed godt beskyttet mot vann og støv, er selvfølgelig positivt. 
Det er derimot ikke sikkert alle er begeistret for den blågrønne fargen, og da er det jo greit å vite at telefonen også kommer i sort utførelse. 

Skjermen måler 2,2 tommer, og er dermed litt større enn på eksisterende modeller i K- og W-serien. 
Lysstyrken og skarpheten er meget bra. 

Ikke helt optimalt 

Tastaturet er også litt annerledes - selvfølgelig. 
Hvorvidt det passer til deg skal vi ikke uttale oss om, men undertegnede, som ikke har spesielt store fingre, sliter med å taste tekstmeldinger uten å treffe andre taster. 
Det kunne jeg for eksempel gjøre uten problemer på K800i. 
Svare- og legg på-knappene er imidlertid så små at vi betviler at det finnes menn over 18 år som ikke vil knote med dem. 

Menyene er velkjente for alle som har brukt K- og W-serien tidligere, og etter vårt syn er de blant de mest velfungerende og brukervennlige på mobilmarkedet i dag. 
I tillegg til den vanlige rutenett-visningen har Sony Ericsson utstyrt telefonen med liste- og karusellvisning. 
Sistnevnte plasserer ikonene i en slags liggende, tredimensjonal sirkel. 

God GPS-funksjonalitet 

Posisjonstjenester er et nytt menyvalg, og her finner du naturligvis den omtalte GPS-funksjonaliteten. 
Det første valget her er Google Maps, som er en ypperlig web-basert karttjeneste. 
Her kombineres Internett og satellitter, og ut fra dette markeres din posisjon i landskapet. 
Du kan også få ruteinstrukser, og se deg selv forflytte deg over kartet. 
Men her lastes kartet fra Internett. 
Det blir fort ganske store datamengder som overføres, og da kommer naturligvis kostnadsspørsmålet inn i bildet. 

For normal navigasjon har Sony Ericsson derfor utstyrt telefonen med en 3-måneders versjon av WayFinder, og den fungerer faktisk meget bra. 
Her får du full GPS-funksjonalitet, med stemme som ber deg ta til høyre etter hundre meter, kjøre rett fram i rundkjøringen, og så videre. 
Men etter tre måneder koster det penger, noe du slipper på "vanlige" GPS-mottakere. 

GPSen regner raskt ut alternative ruter dersom du av forskjellige grunner skulle velge en annen vei enn den anviste. 

Et tredje GPS-basert verktøy er også på plass, Treningsassistent. 
Her kan du blant annet legge opp ruter, konkurrere mot virtuell partner, regne ut energiforbruk og føre statistikk over din egen utvikling. 
Dette er bra, Sony Ericsson! 

Men ingen medaljer er uten baksider. 
Her er baksiden at batteriet blir fort tomt når du bruker GPS-funksjonaliteten. 
En fulladet telefon holdt i 23 timer, der 45 minutter ble brukt til navigasjon, 20 minutter ble brukt til samtaler, resten av tiden stod telefonen i standby, med unntak av mottak og sending av kanskje 10 tekstmeldinger. 
Så pass på å ha laderen i nærheten, eventuelt koblet til en billader når du bruker GPSen i bil. 

En ekte Cyber-shot? 

Kameradelen hadde vi store forventninger til. 
Telefonen inngår i Cyber-shot-familien til Sony, og er utstyrt med en 3,2 megapiksels CCD, autofokus og ansiktsgjenkjenning. 
Funksjonsmessig ikke ulikt de "ekte" cybershottene. 

Enkelte har hevdet at mobilkameraene ligger fem år bak vanlige lommekameraer hva kvalitet og ytelser angår. 
Undertegnede har en ganske annen oppfatning. 
Jeg har testet digitalkameraer i åtte år for DinSide Data, og har til dags dato aldri opplevd en autofokus på noe kamera som har vært tregere enn på - blant annet - Sony Ericsson C702i. 
Det er viktig å understreke blant annet, fordi C702i er verken bedre eller verre enn de andre modellene med velutbygd fotofunksjonalitet. 

Og så er det en del fysiske lover som spiller inn, og ut fra den svært begrensede plassen til optiske elementer i en liten mobiltelefon, er bildekvaliteten forsåvidt grei nok. 
Men en mobiltelefon kan ikke erstatte et spesialkamera, hva optiske kvaliteter angår, med mindre noen er i stand til å snu opp ned på de fysiske lovene - eller telefonene blir betraktelig større. 

For tro meg - mitt sju år gamle Nikon Coolpix 880, med samme oppløsning som C702i, er i stand til å ta bilder som ligger mange klasser over i nær sagt alle situasjoner. 

Men spiller det egentlig noen stor rolle? 
For folk flest - antakelig ikke. 
Fotografier er først og fremst til for å bevare minner, og så får heller feinschmeckerne velge andre løsninger enn et mobilkamera. 

Her er noen eksempler: 

Vi nevner også at du kan filme - i relativt høy oppløsning (320x240 piksler). 
Kvaliteten holder akkurat til visning på mobiltelefonen, noe som også er formålet. 

Annet 

Telefonen er naturligvis også utstyrt med FM-radio og en kompetent musikkspiller med bred formatstøtte. 
Minnekortet som følger med er på 512 MB, men disse M2-kortene får du kjøpt i opptil 2 GB nå - uten at det blakker deg til sommerferien. 

Den morsomme TrackID-funksjonen er også verdt å merke seg. 
Den tar opp en liten lydsnutt fra en sang du hører i en butikk eller påradioen, og ved hjelp av en nettjeneste får du deretter opplyst hva sangen heter og hvem artisten er. 

Nettleseren er mer kompetent enn tidligere, og kan nå spille av klipp fra YouTube. 
Den fungerer egentlig bra den, men vi foretrekker fortsatt Opera Mini - som blant annet komprimerer grafikken før den lastes ned til telefonen. 
Den kan lastes ned fra mini.opera.com - og brukes gratis. 

Og glemte vi å nevne at telefonen også støtter HSDPA? 
For det gjør den, noe som kan gi deg riktig fine surfeopplevelser - hva hastighet angår. 

Konklusjon 

Javel, Sony Ericsson C702i er definitivt en god telefon, og ser man på funksjonaliteten alene, aspirerer den til terningkast seks. 
Men gjennomføringsmessig holder den ikke til en sekser. 
Batterilevetid, enkelte problemer med tastaturet og treg autofokus på kamerasiden gjør at denne telefonen ikke kan få den mye omtalte toppkarakteren som henger så høyt. 

Men en god femmer, det har den definitivt fortjent! 

Flere mobiltester nederst. 
Sjekk også ut vår Mobilvelger! 
