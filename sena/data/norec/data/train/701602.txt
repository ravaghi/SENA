Koser med drager
Livet i vikinglandsbyen på øya Berkøy kunne vært ren idyll, hadde det ikke vært for drageplagen. 
De nifse, flygende dragene terroriserer byen, både ved å stjele maten og å sette bygninger i lys lue. 

Her lever tenåringsgutten Hikken. 
Han er en stor skuffelse for sin far, vikinghøvdingen. 
Ikke er han tøff, ikke er han sterk. 
Det går mot katastrofe da Hikken blir tvunget til å gå på dragetrening med de andre tenåringene i landsbyen. 
Men så en dag kommer Hikken over en skadet drage som han hjelper. 
Han og dragen som han kaller Tannlaus blir venner, og Hikken oppdager at det kan være andre måter å løse drageproblemet på enn å tilintetgjøre dem. 

Filmen har et overtydelig og politisk korrekt budskap om at kunnskap, dialog og teknologi er mye bedre enn hevn, vold og rå krigføring (selvfølgelig unntatt når motstanderen oppfattes som virkelig truende og diger!). 
Men faller på ekte antikrigsfilmvis likevel for fristelsen til å underholde oss med massevis av denne forkastelige volden og krigføringen. 
Historien, som er basert på en roman av Cressida Cowell, er forutsigbar og spekket med klisjeer, og klarer bare tidvis å engasjere til tross for mye action. 
«Dragetemmeren» er levert av studioet Dreamworks, som også laget «Shrek», «Madagaskar» og «Kung Fu Panda». 
Jeg har sett filmen i 2D, og kan tenke meg at både de fargerike, fantasifulle dragene og flygescenene er spektakulære i 3D. 
Som vanlig leverer Dreamworks kreativ animasjon av høy kvalitet, men uten wow-faktor denne gangen. 
«Dragetemmeren» er heller ikke så humoristisk som disse «passer bra for hele familien»-filmene pleier å være. 
