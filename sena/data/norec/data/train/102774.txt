Spillanmeldelse:«Minecraft» 

(VG Nett) 
Det er ikke mulig å forstå «Minecraft» før man har spilt «Minecraft». 
På samme tid er spillet både utrolig enkelt og vanvittig enormt. 

Uavhengige spillutviklere med salgstall i millionklassen er ikke hverdagskost, iallefall ikke uten drahjelp fra utgivere eller pengesterke investorer. 
Utviklingen av «Minecraft» startet som et énmannsprosjekt, men etterhvert har teamet blitt utvidet og spillutvikler «Mojang» blitt dannet. 

At en slik suksesshistorie kan stamme fra et spill som rent grafisk ville sett foreldet ut allerede for femten år siden, og som verken har historie, mål eller mening, kan nok få enkelte til å klø seg i hodet. 
Men det skyldes i så fall bare at hodekløerne ikke har spilt «Minecraft». 

Første gang man genererer en ny verden og begir seg inn i den, blir man totalt forvirret. 
«Minecraft» har ingen form for innføringsdel eller hjelpefunksjon, ikke er det særlig intuitivt hva man skal gjøre heller. 
For å strø salt i såret har man heller ikke mer enn rundt ti minutter på seg, før det blir natt og blodtørstige monstre dukker opp. 

Da er det egentlig bare å fyre opp nettleseren sin og finne tekstguider på sider som MinecraftWiki eller videoguider på YouTube. 
«Minecraft» kan i teorien spilles uten slike hjelpemidler, men da risikerer man å gå glipp av mange funksjoner fordi man rett og slett ikke oppdager at de finnes. 

VGD-bruker Norlænningen: 
Har lagd en syk borg på Internet med noen venner. 
Er et sykt episk spill. 
Diskuter Minecraft her! 

Skal man være litt kategorisk kan man si at «Minecraft» består av to godt integrerte hovedbiter, bygging og ressursinnhenting. 

For å være godt rustet til den første natten, bør man for eksempel skynde seg å «hugge» trær. 
Hvert tre består av minst fem «stammeblokker» som sankes ved å klikke på dem. 
Ved et tastetrykk kan man så få opp en meny hvor innsamlede ressurser kan manipuleres og settes sammen. 

Hver stammeblokk blir til fire plankeblokker som kan legges ut og stables omtrent som legoklosser, og før man vet ordet av det har man sitt første lille hus. 
Faktisk er det enda enklere enn Lego, ettersom blokkene ikke bryr seg nevneverdig om tyngekraften. 

Om man fortsatt har litt tid igjen før solnedgang, kan man ved hjelp av plankeblokkene også bygge en «konstruksjonsblokk». 
Denne lar en kombinere opptil ni ressurser i et rutenett, slik at man kan konstruere mer avanserte objekter. 
Et av disse er en tredør som kan komme godt med i det nybygde huset. 

Høyt oppe på agendaen står også anskaffelse av ulike verktøy. 
En øks øker tempoet på tresankingen, spaden lar deg grave kjappere og gruvehakken er uunnværlig når du etterhvert begir deg nedover i dype gruveganger. 
Kvaliteten og effektiviteten avhenger av materialet, verktøy i jern og særlig diamant er å foretrekke. 

Hva man velger å gjøre videre, er egentlig helt opp til en selv. 
Jeg brukte et anselig antall timer på å bygge meg et slott, med en stor hovedbygning på fire etasjer koblet til en rekke mindre tårn med gangbroer og tunneler. 
Like ved et av tårnene markerte to steinpillarer med fakler starten på jernbanen jeg hadde bygget ned til gruvene. 

Sistnevnte gikk dypt inn i fjellet og var nok min stolteste konstruksjon. 
Ikke bare var det gått med store mengder jern på å lage skinnene, men hver skinnemeter var møysommelig lagt opp slik at vognen utnyttet helningen i bakken for å få fart. 
Der det ikke lot seg gjøre, ble vognen drevet bortover eller oppover av strømførende skinner. 
Sistnevnte forsøkte jeg å være sparsommelig med, ettersom de koster store mengder gull. 

«Minecraft» har enkelte tradisjonelle spillelementer, som andre dimensjoner man kan krysse over til, samt et system for oppgradering av rustning og våpen. 
Allikevel er det den vanvittige friheten som ligger i spillets kjerne som er og blir det viktigste. 

Men sammen med en nærmest ubegrenset frihet, overlates også motivasjonen til spilleren. 
Man kan bygge et massivt fort, med vollgraver og forsvarsverk, men det har ikke noen funksjon i spillet. 
Det kommer aldri noen invasjonshær som man må beskytte seg mot, og en middels stor steinboks holder i massevis mot de monstrene som faktisk kommer. 

Mer tålmodige sjeler enn meg har bygget store oljeplattformer, pyramider og hele byer, enkelte har utnyttet det såkalte «redstone»-systemet til å lage fungerende datamaskiner inne i spillet, basert på «virkelig» dataarkitektur. 
Resultatet er et avsindig antall YouTube-videoer. 

Selv om de færreste kommer helt opp på et slikt nivå, er det noe helt eget å spasere rundt i noe man har bygget selv, og det er da også den følelsen som har gjort «Minecraft» til det kultikonet det har blitt. 

«Minecraft» er et viktig spill, både som idékilde for etablerte spillutviklere, og som inspirasjon for andre uavhengige utviklere. 
Det er ikke dermed sagt at det er et perfekt spill, at alle vil like det eller at det ikke har sine svakheter. 

Men at det kan være pokkers så avhengighetsskapende, det er det ingen tvil om. 

MINECRAFT Plattform: 
PC Genre: 
Sandkasse Alder: 3+ Utvikler: 
Mojang Utgiver: 
Mojang Mer info 
