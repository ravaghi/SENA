Hver gang vi kosekrangler
"Valgcamp" er så koselig og morsomt at det blir vanskelig å skille de politisk gode fra de onde for velgerne. 

Musikkserien "Hver gang vi møtes" er helt der oppe med "Tore på sporet" i sjangeren rørende-tv, og i tillegg fikk seerne gode musikkopplevelser og kjente fjes som byr masse på seg selv og har det hyggelig sammen. 
Så hvorfor ikke la sju politikere, en fra hvert av partiene som er representert være på Stortinget, kopiere opplegget? 
Uten musikk, men med politikk, altså. 
Og selvsagt: hytte i naturskjønne omgivelser i Østfold uten innlagt strøm og vann. 
Men med felles soverom. 
Her skal de krangle, konkurrere, kose seg og samarbeide. 
Og forhåpentlig engasjere seerne til å bruke stemmeretten sin (riktig) også. 

Byr på privaten 

Ideen er god, den. 
Og siden det snart er stortingsvalg, har det heller ikke vært vanskelig å finne travle, profilerte politikere som vil stille opp og by på seg selv både ved frokostbordet, i badetøy og på soverommet. 

I første episode flytter Heikki Holmås (SV), Per Sandberg (Frp), Linda Cathrine Hofstad Helleland (H), Eirin Sund (Ap), Dagrun Eriksen (KrF), Sandra Borch (Sp) og Sveinung Rotevatn (V) inn på hytta, velger romkamerat og sosialiserer. 
Ganske raskt blir det klart at TV 2 har valgt en tradisjonell og gjenkjennelig produksjon: en fortellerstemme loser seerne gjennom det som skjer, mens deltakerne forteller at de er "spente", "gleder seg", "koser seg" og "liker de andre godt". 
Ren idyll, også politisk. 
Tilsynelatende. 

Fuglekasse med symbolikk 

Men akkurat da programmet er i ferd med å drukne i kos, blir det konkurranse. 
Og første politikerarrangør ut er Aps Eirin Sund. 
For å demonstrere partiets arbeids— og sosialpolitikk og slagordet "Alle skal med", utfordrer hun lagene hun har valgt til å bygge fuglekasser. 
Og oppdraget er mye morsommere og politisk relevant enn først antatt. 
For det viser seg å være utrolig mye politisk symbolikk i en fuglekasse, og nå kommer debatten. 
Både sak og ideologi blir både folkelig, informativt og morsomt presentert. 

Skikkelig god politisk underholdning, altså. 
Verre blir det å finne ut hvem en skal stemme på av dette. 
De argumenterer jo så koselig og godt alle sammen. 
Og alle sammen virker veldig velmenende, engasjerte – og koselige. 
