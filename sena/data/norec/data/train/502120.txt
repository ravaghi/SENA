Rachel Dolezal har hvite foreldre, men mener selv hun er svart
Netflix-dokumentaren om aktivisten er fascinerende, opplysende og frustrerende. 

For tre år siden ble det avslørt at aktivisten Rachel Dolezal utga seg for å være afroamerikansk, selv om begge foreldrene var hvite. 
Netflix-dokumentaren «The Rachel Divide» er en kompleks fortelling om en kvinne som nekter å innrømme hvor kompliserende hun er. 
Både hun og hennes barn sliter i dag med skandalens konsekvenser. 

I begynnelsen av «The Rachel Divide» er Dolezal høygravid, mor til to (adopterte) barn og arbeidsledig, noe som skyldes, antar hun, at skandalen rundt henne skremmer potensielle arbeidsgivere. 
Dolezal mener at hun misforstås og fryktes: 
Hun har gitt seg selv merkelappen «trans-racial» og sier denne forståelsen av identitet er for kontroversiell for USA. 

Regissør Laura Brownsons utforskning av Dolezals liv er fascinerende. 
Blant annet kommer det frem en hel del sjokkerende informasjon om Dolezals komplekse – og hvite – barndom, hvorav mye av dette var ukjent for meg. 
Det antydes sterkt at traumer er en viktig årsak til hennes provoserende insistering på at hun er svart. 

«Ingenting med det å være hvit definerer hvem jeg er», sier hun. 

Problemet er at Dolezal ikke forstår fullt ut hvorfor hennes krav om en ny etnisitet er kontroversielt. 
Eller kanskje nekter hun å forstå. 
Dolezal erkjenner nemlig ikke at hun kompliserer andres arbeid for rettferdighet i politikk og økt samfunnsdeltakelse – spesielt hos dem som unektelig fødes med mørk hudfarge. 
Hun ignorerer legitime poeng om hvor fornærmende det er å bruke (andres) etnisitet for sitt eget psykologiske velbehag, men likevel ha tilgang til å bli sett på som hvit. 

En av tragediene mellom linjene i «The Rachel Divide» er hvor godt begrunnet angsten for «godhjertet overlegenhet» er: 
Det finnes ikke bare dem som ser på den mørkhudede som «utenfor» med ondskap i blikket, men også dem som ser på den samme personen som «utenfor» med godhet i blikket. 
Tragedien skjer fordi det ikke handler om å være snill eller slem, men fordi man setter seg selv foran målet om et samfunn der etnisk bestemte detaljer på kroppen er irrelevante – på ordentlig. 

«The Rachel Divide» frustrerer også. 
Brownsons portrett av en komplisert kvinne skaper en falsk balanse mellom kompliserte samfunnsspørsmål og vår medfølelse for en person som har gjort livet vanskelig for seg selv og sine barn. 
Selvfølgelig kan Dolezal få seerens sympati, men «The Rachel Divide» legger opp til en forenkling av dypt problematisk, selvdyrkende tenkning. 

Det finnes ingen enkle svar på hvordan man løser en knipe som Rachel Dolezal. 
Men bare fordi man sier at noe er komplekst, betyr ikke at man har sagt noe klokt. 
