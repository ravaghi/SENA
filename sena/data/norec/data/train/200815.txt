Trust 120V - trådløs TV-overføring
Med løsningen 120V kan du overføre lyd og bilde fra f. eks PC, video, satellittmottaker, DVD-spiller etc til en TV hvor som helst i huset - trådløst. 
Dette måtte vi prøve, men med en litt annen vri. 

Det er førjulstid, og nettbutikkene kjører spesialtilbud "bak kalenderlukene" hver dag fram mot jul. 
Enkelte av tilbudene er oppsiktsvekkende, som for eksempel dagens luke hos nettbutikken PS.no. 
Her kan du få en trådløs overføringsløsning for TV til 99 kroner. 
Vi har tidligere testet dette produktet, som har vært på markedet i flere år, og testen får du i sin helhet her: 

Vårt case 

Vi har utstyrt hjemme-PCen med TV-kort, men har måttet nøye oss med signalene fra en vanlig UHF-antenne, og kanalene TV2 og NRK1. 
I stuen i første etasje har vi derimot en parabol-tuner og tilgang til over 40 TV-kanaler. 

For at disse kanalene skulle bli tilgjengelig på PCen, med muligheter for blant annet digitale opptak, hadde vi sett for oss både kabelstrekk og en ny tuner - noe som i utgangspunktet var uaktuelt 

Kabelfri løsning 

Vi ble derfor nysgjerrig på den rimelige 120V-løsningen fra Trust. 
Dette er et sett som består av en transceiver og en mottakerboks, for trådløs overføring av lyd og bilde mellom AV-enheter. 

All kommunikasjon foregår i det populære 2,4 GHz-området. 
I prinsippet skulle det da være mulig å overføre lyd og bilde fra parabol-tuneren til TV-kortet i PCen, og dermed skulle kabelproblematikken være løst. 

Dessuten skulle også tuneren kunne fjernstyres fra mottakerboksen, ved hjelp av den originale fjernkontrollen. 
Ingen kabler og ingen ny parabol-tuner, med andre ord. 

Selve installasjonen viste seg å være enkel. 
Det fulgte med kabler for tilkobling til AV-enheter (scart/phono), godt merket "Transceiver" og "Receiver". 
På baksiden av boksene kunne vi velge mellom tre kanaler, her måtte mottaker og sender naturligvis ha lik innstilling. 
Vi klistret en liten medfølgende infrarød sender/mottaker nær den infrarøde mottakeren på satellitt-tuneren, for å kunne skifte kanaler ved hjelp av den originale fjernkontrollen - via mottakerboksen som var tilkoblet PCen. 

WLAN-trøbbel 

Spenningen var stor da vi startet TV-programvaren på PCen, og valgte "video composite" som AV-kilde. 
Og joda, lyd og bilde var på plass med det samme. 
Det var bare ett problem; her var det mye forstyrrelser. 

Et par ganger i sekundet ble både lyd og bilde forvrengt. 
Etter litt tankevirksomhet slo det oss at kanskje vårt trådløse 802. 
11g-nett var kilden til forstyrrelsene, her benyttes nemlig også 2,4 GHz-området. 
Vi prøvde å bytte kanaler på baksiden av boksene, men det gav ikke bedre resultater. 
I ruteren kunne vi imidlertid også bytte kanal, og etter litt fram og tilbake ble til slutt forstyrrelsene borte. 

Bildekvaliteten var faktisk overraskende bra, med klare, skarpe bilder - langt bedre enn med den gamle UHF-antennen. 
Kanalskifte fungerte også, men korte trykk ble glatt oversett. 
Vi måtte holde knappene nede et lite sekund for at parabol-tuneren skulle reagere. 
Det kunne vi leve med. 

Hva med lyden? 
Den ble i mono. 
OPPDATERT: 
Det viste seg at dette skyldtes en feil i vår tilkobling - enhetene er i stand til å sende/motta i stereo. 

Konklusjon 

Løsningen fungerte veldig bra, og var svært enkel å sette opp. 
Hvis du ønsker både å bruke WLAN og denne løsningen samtidig, kan du støte på problemer som kan medføre at du må gjøre noen små grep i ruteroppsettet. 
Men du har uansett ingen garanti for at trådløse nettverk i nabolaget ikke vil skape forstyrrelser. 

Veiledende pris er 699 kroner inkl mva, men produktet selges i dag 3. desember for 99 kroner hos PS.no. 
For mer informasjon om produktet, se denne siden. 

Andre nettbutikker som har julekalender: 
Komplett.no Netshop.no Multicom.no Amentio.no 

Vet du om flere gode julekalendertilbud? 
Bruk debatten under! 
