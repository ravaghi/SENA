Kjedelig fra utflyttet stavangerband
Det utflyttede Stavanger-bandet Syme hadde nok ikke helt dagen da de varmet opp for 120 Days i Folken på onsdag. 

En del kunne nok ha vært bedre om gitarene var skikkelig stemt da de entret scenen, og det sure blir ekstra framtredende når to instrumenter spiller samme melodi. 

Det er ofte ingen takknemlig jobb å være oppvarmere. 
Lyd i monitorer er tilrettelagt for hovedbandet, og man har gjernefærre kanaler på miksebordet til disposisjon. 

Syme slet muligens med disse tingene. 
I tillegg har de en veldig innadvendt stil på scenen, de er lite visuelle, og ikke så veldig interessante å høre på heller. 
Vokalprestasjonene er langt under middels. 

Alt i alt leverte Syme et usedvanlig kjedelig sett, som på ingen måte var egnet som oppvarming for energiske 120 Days. 
Vi får håpe de lykkes bedre når de skal forsvare byens ære under Bylarm i Trondheim. 
