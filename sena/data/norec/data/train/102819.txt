Rihannas nye plate:Søt, forførende og sexy 

Rihannas plate nummer seks strutter av nettopp det - sex. 
Farlig nær sekseren er den også. 

Romantisk og kjærlighetssulten. 
«A hopeless romantic, I can't help falling in love», synger hun på Stargates finfine «Drunk On Love». 

Slikt gir overskudd. 
Akkurat dét har definitivt «Talk That Talk», hennes klart jevneste - og kanskje beste - plate til nå. 

Tidvis damper det mildt sagt heftig av språkbruken til Rihanna, som fullt ut forfølger den flørtende og forføreriske vampelinjen hun for lengst har staket ut. 
Men i rettferdighetens navn; «Loud» for nøyaktig ett år siden manglet heller ikke språklige antydninger mot underlivet! 

Selv Jay-Z tillater seg litt griseri i den herlig funkymørke tittellåten (Stargate). 
Mor selv følger på, ikke minst i «Watch'n Learn» og «Cockiness (Love It)» med den tvetydig repeterende Rihanna-bønnen: 
«I love it when you eat it». 
Samtidig er sistnevnte en fiffig, minimalistisk dub bygd opp med call&response mot et jentekor som viser at Rihanna-kretsen denne gangen har jobbet mer helhetlig med de forskjellige musikalske ideene enn tilfellet var på «Loud». 

Det på alle måter kjærlighetssultne overskuddet avsløres allerede i åpningslåten, den oppløftende og reggaeinfiserte «You Da One». 

På pumpende «Where Have You Been» (Dr.Luke/Ester Dean - mest involvert her ved siden av Stargates tre bidrag) er hun tilbake på det europeiske dansegulvet for å lete etter han som kan «elske henne natten lang». 
Men det er på de snillere låtene at Rihanna virkelig viser sine kvaliteter som sanger. 

Spesielt Stargate utfordrer henne stemmemessig på nevnte «Drunk On Love» og «Roc Me Out». 
Her, samt på den mer streite poplåta «We All Want Love» og spesielt avslutningen (som selvsagt heter «Farewell» ...), går hun faktisk Beyoncè i næringen i kontrollert stemmeprakt. 
Og det sier litt. 

«Talk That Talk» inneholder kanskje ingen direkte klassikere, men samtidig knapt et dødpunkt. 
Albumet viser en artist - en superstjerne - med full kontroll på seg selv, sitt materiale og sin stemme. 

Imponerende, rett og slett. 

PS! 
De luxe-utgaven av platen inneholder for øvrig låten «Red Lipstick» som sampler Metallicas «Wherever I May Roam»! 

BESTE LÅT: 
«Drunk On Love» 
