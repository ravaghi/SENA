Sjimpanser går bananas
En ubemannet NASA-sonde forsvinner i verdensrommet, og ekspertene får raskt mistanke om at dette kan være et signal om at det finnes levende vesener på en annen planet. 

Det blir bestemt at noen må sendes opp for å finne ut av det store spørsmålet. 
Men siden oppdraget, som går gjennom et intergalaktisk ormhull, er for farlig for mennesket, må andre ta støyten: nemlig sjimpansene. 
Og da den ansvarlig senatoren finner ut at sirkus-sjimpansen HAM III er barnebarn av romhelt-sjimpansen HAM, er valget enkelt. 
Sammen med de topptrente sjimpanse-astronautene Titan og Luna, blir HAM III sendt ut som jordens representanter i verdensrommet. 
Det finnes nok av eksempler der animasjonsfilmer tilpasset barn kan være bra underholdning også for ungdom og voksne. 
Det kan man ikke si om denne filmen. 
«Space Chimps» er en helt ok barnefilm med bra visuelle effekter. 
Men som en engasjerende og virkelig underholdene animasjonsfilm, faller den igjennom. 
Til det er historien for svak. 

Hovedpersonen HAM III har mange kvaliteter som gjør ham til en sjarmerende og morsom karakter, men dessverre aldri hysterisk. 

Filmen inneholder som man kan forvente store, skumle, utenomjordiske monstre. 
Den ene av dem, den onde diktatoren Zartog, har fått hendene i den forsvunnede romsonden og vil med denne ta fullstendig herredømme over sin egen planet. 

Dermed er det bare en ting å gjøre: 
HAM III, Titan og Luna må, som det står på filmplakaten, gå bananas i verdensrommet! 
