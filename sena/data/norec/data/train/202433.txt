Linksys E4200
Enkel og avansert trådløs ruter - er det mulig? 

Trådløst nett er teknisk sett svært kompliserte greier, men alt er heldigvis pakket inn slik at det fremstår som ganske enkelt i bruk. 
De fleste har ingen problemer med å koble seg til, bare man vet hva det trådløse nettverket heter og hva passordet er. 

Men for å sette opp et trådløst nett må man installere en trådløs ruter, og det har ikke alltid vært like enkelt. 
Samtidig har ruterne blitt mer avanserte og byr på mange muligheter for de som vil skreddersy hvordan ruteren skal behandle forskjellige tjenester. 

I tillegg har det mange steder blitt en utfordring å få dekning og rekkevidde, siden "alle" skal ha trådløst nett og konkurrerer om tilgjengelig spektrum. 

På toppen av det hele skal ruteren ha et utseende som gjør at den ikke må gjemmes bort. 

Linksys - som nå eies av Cisco - har flere løsninger på alle disse utfordringene og vi har testet toppmodellen. 

Linksys E4200 

Dette er toppmodellen til Linksys, den opererer både på 2,4 og 5 GHz, støtter både hovednett og gjestenett, har tilkoblinger for gigabit kablet nettverk og USB-kontakt som støtter felles lagring eller skriver. 

Ser man den fra forsiden har den et diskret utseende i matt, koksgrå plast delt med et sølvfarget midtfelt. 
Kanskje ikke noe å ha på stuebordet, men den burde tåle selv et strengt innredningsblikk, sammenlignet med andre rutere som ser mer ut som et "teknisk apparat". 

På baksiden har vi de vanlige tilkoblingene, med 4 gigabit-porter, port til Internettilkoblingen WPS-knapp, USB-kontakt, strømkontakt og av/på bryter. 

Den er laget for å ligge flatt, det følger ikke med noen form for bein, det er heller ikke noen "nøkkelhull" til å tre over skruer på en vegg slik at den kan henge. 

Installasjon og oppsett 

De som behersker TCP/IP både skriftlig og muntlig kan lese den ordentlige brukerveiledningen som ligger på CD-ROMen som følger med, taste inn 192.168.1.1 i nettleseren, taste inn brukernavn og passord og ta det derfra. 

Men Linksys har også et eget Setup-program som guider deg gjennom installasjonen på en utmerket måte. 

Her har vi tatt skjermdumper av hele prosessen, som var svært brukervennlig og foregikk helt smertefritt. 

Ytelse 

Ytelsen på trådløst nett er lett å måle, samtidig gir det ikke nødvendigvis et resultat som vil gjelde i andre sammenhenger. 
Det er omtrent som å måle hvor godt leselys man får av en stålampe - alt avhenger av plassering, andre gjenstander og annen belysning. 
Det er så mange forskjellige boliger, konstruksjoner, materialer og innredninger i tillegg til konkurrerende trådløse nett at måleresultatene ikke lar seg overføre mellom forskjellige steder. 

Men man kan sammenligne rutere, plassert på samme sted og distribuert til samme bærbare PC andre steder i boligen. 

Vi har her sammenlignet med en Apple TimeCapsule som er en av de ruterne vi har hatt best erfaring med når det gjelder rekkevidde og hastighet. 

Som bærbar maskin har vi brukt en splitter ny Dell Vostro. 
Målingen er gjort på 2.4 GHz båndet, som er det mest kompatible og med lengst rekkevidde. 

Hastigheten under normale avstander og betingelser, som etasjen under i et trehus, viser i praksis samme ytelse mellom de to trådløse ruterne. 

Men da vi målte med den bærbare plassert nede i kjelleren viste det seg at Linksys E4200 hadde påtagelig bedre rekkevidde enn Apple-ruteren, med større signalstyrke og dermed høyere hastighet på overføringen. 

Vi målte også utendørs og fikk 6dB kraftigere signal på vår iPhone med E4200 enn med TimeCapsule i samme posisjon som vi testet Linksys Range Extender. 

Egenskaper 

E4200 har alle de vanlige egenskapene som vi forventer på en ruter, og er forberedt for enda raskere overføring når det dukker opp flere klienter som har antenner og sender/mottakerkort som håndterer 450 Mbps. 
Dette krever at kombinasjonen håndterer tre datastrømmer, hver på 150 Mbps. 
I skrivende stund er det ytterst få av disse. 

Deling av harddisk eller minneplugg på USB ser vi ikke som noen stor sak, dette er en veldig treg løsning sammenlignet med dedikert hjemmeserver, NAS eller å dele interne harddisker mellom PC-er på hjemmenettverket. 

Trådløse skrivere har også etter hvert blitt så vanlig og billig at å koble en skriver til en ruter ikke er spesielt attraktivt. 
Også fordi plasseringen av en ruter og plasseringen av en skriver ikke passer overens. 
En ruter bør stå høyt for å få best dekning, mens en skriver skal være lett tilgjengelig. 

Konklusjon 

Linksys E4200 er en stilig, brukervennlig og kraftig trådløs ruter, med egenskaper som matcher de fleste konkurrenter. 

Vi liker spesielt godt det brukervennlige oppsettet, men hastigheten var også overbevisende. 
Det vi satte enda mer pris på var den gode rekkevidden. 

Om du er svært nettverkskyndig eller bare vil at det skal virke og ha spesielt god rekkevidde, så er Linksys 4200 en glimrende ruter. 

Linksys E4200 
