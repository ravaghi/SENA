Mastodontica
Så godt som ingen artister, spesielt ikke band, har noe nytt å si etter nærmere 30 år. 

Men vi godkjenner som regel at de fortsetter å si det gamle - igjen og igjen.Dersom Metallica er 1980-tallsmetallens Rolling Stones, så er «Death Magnetic» (2008) deres «Some Girls» (1978): 

Punktet hvor en nokså stor del av bandets publikum med takknemlighet aksepterer at de i det minste eksisterer, og gjør noe à la det som fikk publikumet til å elske dem i utgangspunktet. 

Om enn i en blekere, mindre inspirert og nødvendig utgave. 

Så godt som ingen 30 år gamle maskiner starter opp uten problemer, heller. 
Det tok lang tid før rusket var høytrykksspylt ut av Metallicas i går. 

Det hjelper dessuten bare litt med scene midt i det ivrigste folkehavet og et supereffektivt lasershow når lyden er aldeles kriminelt dårlig. 

Kirk Hammett og James Hetfield ser begge ut til å være i en slags «indian summer» energimessig. 
Trommeslager Lars Ulrich sliter tyngre. 
I gamle dager virket det som om Ulrich nesten alltid var akkurat litt på tuppa. 
Nå om dagen høres det tidvis ut som om han sakker bandet ned. 

Det kunne virke som om bandet var klar over at det var mange VIP-loungegjester til stede, folk som egentlig bare liker bandets selvtitulerte flørt med popmassene fra 1991, det selvtitulerte «svarte albumet». 

De spilte i alle fall flust fra den. 
«Enter Sandman» og «Sad But True», selvfølgelig, men også «Wherever I May Roam», «Nothing Else Matters» og - «spesielt for dere, Oslo» en tilsynelatende «opptrashet» «Through The Never» (kanskje var det bare lyden som ga det et nytt og råere uttrykk). 

«Fade To Black» og nye «Broken, Beat And Scarred» føltes litt overivrige. 

Det løsnet, og lydgrøten lettet, med, av alle, «All Nightmare Long». 
«One» knaket litt giktisk i svingende. 
Men så: 

Med «Master Of Puppets» og «Blackened» ble det med ett mulig å høre hva det var som gjorde Metallica store. 
Plutselig låt de komplekse overgangene «tight», og kommunikasjonen med «mosh piten» helt foran scenen eksploderte. 

Det var lovlig sent, og dessverre altfor sent for VG. 
Vi måtte av deadlineårsaker forlate dem akkurat der. 

MORTEN STÅLE NILSEN 

Info: Metallica Telenor Arena Publikum: 
Ca. 25 000 (fullt) Aktuell CD: «Death Magnetic» 
