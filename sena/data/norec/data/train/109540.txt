Martina McBride «Shine»
(RCA/Sony) 

Dugandes dusinvare. 

Man må bare ta av seg cowboyhatten i respekt for kvaliteten på håndverket som stadig utføres i Nashville, Tennessee. 
Musikerne, låtskriverne, produsentene. 
Samt alle vokalistene som ikke «bare» er sangere, men kan te seg og ser ut som artister i tillegg. 
For eksempel representert ved den gigantrøstede Martina McBride. 
«Shine» er det tiende albumet hennes eller der omkring, og det inneholder ikke én eneste svak sang. 

Det inneholder heller ikke én eneste sang du vil huske for evig og alltid. 
Og det blir kjapt veldig lett å forutsi hvilken retning både melodiene og tekstene kommer til å ta. 
Når det skjer, altså hver eneste gang, kan man fordrive tiden med å tenke på ting som: 
Vil «vi kan leve på luft og kjærlighet»-tullballet i «Don't Cost A Dime» trøste eller forarge den kriserammede lavere middelklassen som McBride skal selge platene sine til? 
Og er ikke «Wild Rebel Rose» en countryutgave av Aerosmiths «Janey's Got A Gun», hæ? 

Superstrøkent gjennomført. 
Men ikke veldig minneverdig. 

ANBEFALTE KJØP: 
«Wrong Baby Wrong Baby Wrong», «I Just Call You Mine», «Wild Rebel Rose» 
