Fight Night round 3
SPILLTEST: 
Store sterke sluggere slår så svetten spruter. 
Vi har testet Fight Night round 3. 

Det ser skremmende realistisk ut der man denger løs på hverandre i ringen. 
EA Sports tredje spill i Fight Night-rekken er enda et hakk bedre enn sine forgjengere; særlig for den som eier en Xbox 360 og HDTV. 
For deg som ikke har vært borti Fight Night-spillene før, er dette EA Sports bokseserie, som skiftet navn fra Knockout Kings for noen år tilbake. 

LES OGSÅ: 

Som vanlig er det først og fremst karrieremodusen som gjelder, selv om spillet også kan by på enkeltkamper og store kamper fra boksingens historie. 
Nytt av året er at også vi europeere får anledning til å banke opp kompiser over Xbox Live, noe som bare var forbeholdt våre venner over Atlanteren i fjor. 

I karrieremodusen skal du lage din egen helt, og han skal du bringe til toppen av rankinglistene. 
Som kjent fra tidligere Fight Night- og Tiger Woods-spill, er det et hav av muligheter til å designe din egen bokser, der alt fra høyden på kinnbena til vinkelen ørene står ut fra hodet med kan justeres trinnløst. 
I tillegg får du mulighet til å velge hva slags boksestil han skal ha (sorry jenter, ingen kvinneboksing ennå), om spesialiteten skal være dødelige uppercuts eller raske kombinasjoner, eller om han foretrekker å blokkere med kryssede armer. 
Til slutt fordeler du poeng på attributter som slagkraft, spenst, utholdenhet, restitusjon og en liten håndfull til. 

Så er det bare å sette i gang  for hver kamp kan du velge mellom en til tre motstandere, som som regel er av litt forskjellig kaliber og med litt forskjellig belønning. 
Pengene du tjener kan du bruke på å hyre inn en trener, eller kjøpe utstyr som kan påvirke dine egenskaper  for eksempel et par støvler som gjør deg litt raskere til bens. 
Og når du har slått nok motstandere til at blir populær nok, venter tittelkampene. 

I forkant av hver kamp blir det tid til en treningsøkt. 
Her velger du mellom å trene med sandsekk, på en kombinasjonsdukke eller med vekter, og de forskjellige treningsøktene påvirker naturligvis ulike attributter. 
Gjennom trening kan du derfor tilpasse bokseren din egen stil 
 er du en røver på tunge uppercuts, vil du kanskje fokusere på slagstyrke fremfor spenst. 

Selve kampen gjengis med noe av det ypperste vi har sett av grafikk til nå, og på Xbox 360 er spillet godt egnet til å vise kompisene hva den hvite boksen er kapabel til. 
Flotte lyseffekter, detaljerte og troverdige modeller og en sakte film som gir hakeslipp er ingrediensene, der sistnevnte i detalj viser hvordan kinnet blafrer og blodet forlater munnen i det du smeller til med storslegga og sier god natt, akkompagnert av en deilig knaselyd. 

Av nye ting i denne utgaven er det først og fremst en ting (i tillegg til grafikken) vi legger merke til  det er ingen helseindikatorer av noe slag. 
I stedet må du stole på dine egne observasjoner (i tillegg til kommentatorens) - motstanderen skjærer nemlig grimaser når han begynner å få nok, han henger mer med skuldrene når han er sliten etc. 
Ikke ser du hvor lang tid det er igjen av runden heller, bortsett fra at treneren kakker litt for å hinte om at det er ti sekunder igjen. 
I tillegg er det som nevnt støtte for spilling over nett via Xbox live (PS2-versjonen kan ikke spilles over nettet her i Europa). 

Det skal sies at Fight Night round 3 ikke er enkelt, og selv om du er aldri så god i Tekken eller Dead or Alive, er dette noe helt annet. 
Med det såkalte Total punch control-systemet, brukes høyre stikke på kontrolleren til å styre hanskene, og det skal mye trening til før både blokkering, unnamanøvrering, uppercuts og et kne i tissen når dommeren ikke ser det sitter i fingrene. 
Det er heller ikke spillet du setter på hvis du har ti minutter til overs, da kampene som regel kan gå over ganske mange treminutters runder før en vinner blir kåret. 

Når det gjelder svakheter, er det ikke mange av dem i dette spillet. 
Vi retter imidlertid en liten pekefinger mot den forholdsvis lange ventingen på at diverse menyer og kamper skal lastes. 
I tillegg synes vi spillet mangler det lille ekstra i limingen for at det skal kunne få toppkarakter  noe litt mer enn å velge motstander, trene og slåss gang på gang hadde vært å foretrekke. 

Men for all del 
 er du glad i boksing er det ingen vei utenom; spesielt hvis du ikke kjøpte forrige utgave. 
Hvis du gjorde det vet du hvordan det er med EA Sports-spillene 
 det er de små tingene som gjør at det blir litt og litt bedre for hver gang. 
