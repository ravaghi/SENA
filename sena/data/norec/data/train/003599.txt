I Love You Phillip Morris
Jim Carrey og Ewan McGregor homser ut. 

Jim Carrey og Ewan McGregor homser ut i I Love You Phillip Morris, og resultatet er slett ikke så verst! 

Svindlerske ferdigheter 

Den romantiske delen av historien er kanskje ikke like godt ivaretatt, og forsøkene på å sjokkere virker litt overdrevne. 
Trenger vi virkelig se Ewan McGregor spytte noe han nettopp har sugd ut av Jim Carrey? 
Kanskje ikke, men dette er likevel en god film med flere morsomme scener. 
Noen av dem er mildt sagt utrolige. 

Steven Russell (Jim Carrey) svindler seg igjennom hverdagen for å finansiere stadig dyrere vaner. 
Dette sender ham i fengsel, der han møter, og forelsker seg i, medfangen Phillip Morris (Ewan McGregor). 
Russell må ta i bruk alle sine svindlerske ferdigheter og kunnskaper for å føre dem sammen, i og utenfor murene. 
Både metodene og konsekvensene øker gradvis i omfang. 

Sann historie 

Regissørene Glenn Ficarra og John Requa har også skrevet manuset, basert på boka av Steve McVicker. 
Steven Russell er en virkelig figur, og mye av det som skjer i filmen har faktisk skjedd. 
Det er helt utrolig hva Russell finner på for å ordne tilværelsen slik han ønsker den, og det er en morsom ferd å være med på. 
Det er som en hvilken som helst røverhistorie. 
Man tror knapt på det man blir fortalt, men denne historien er faktisk sann. 

Dette er Carreys show! 

Jim Carrey er mest kjent som komiker, men er også god når han 

legger fra seg klovnemaska, som vist i Evig solskinn i et plettfritt sinn. 
I love you Phillip Morris krever mer av skuespilleren Carrey enn av komikeren, men klovnemaska har han ikke greid å legge helt fra seg. 
Det er synd, for jeg føler han prøver å tilføre filmen humor den ikke trenger. 
Ewan McGregor er mest veggpryd, og får verken tid eller mulighet til å gjøre Phillip Morris til stort mer enn en bifigur. 
Dette er Carreys show! 

Saftige scener 

I love you Phillip Morris klasker til med noen saftige scener, så om du skulle ha noe i mot å se to menn ha sex med hverandre, bør du kanskje se noe annet. 
Jeg fikk sansen for filmen, den ville historien, den fargerike Steven Russell og, ikke minst, de fantastiske svindlene. 
Men jeg føler meg på ingen måte lurt! 
