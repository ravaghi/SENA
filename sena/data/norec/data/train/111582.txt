Michael Jackson-filmen:Bedre enn fryktet 

Den enes død, Disneys brød. 

Anmeldelsen fortsetter under bildet... 

Fra tid til annen virker som om energinivået på scenen øker når Michael selv forlater den, og lar danserne overta showet. 
Jackson synger puslete og tidvis falskt, og dansingen hans er forsiktig, helt uten «shock and awe»-effekten vi husker fra hine hårde dager. 
Han planla ingen nye «moves» heller, så vidt jeg kan bedømme. 

Her skal det med en gang sies at Jackson åpenbart konserverte krefter under disse øvingene, både de vokale og kroppslige. 
Han opererte ikke på høyden av sine anselige evner, noe som stadig blir understreket av klippingen mellom forskjellige opptak. 

Som filmopplevelse er «This It It» helt flat - svakere enn den gjengse «bak kulissene»-dokumentaren på en helt middels konsert 

-DVD. 
Det er likevel til å forstå at filmen slippes, og det endog på kino. 
Det er også til å forstå at det er Disney som distribuerer den. 
For Michael - så ofte kalt en tragisk utgave av Peter Pan - oppfører seg, snakker og ser ut som en tegneseriefigur. 

Vi kan bare spekulere i hva som er redigert bort fra filmen. 
«This Is It» gir oss trolig et meget skjønnsomt og flatterende utvalg øyeblikk fra prosessen. 
Jackson virker blid og fornøyd, kun plaget av for høy lyd i øreskjellsmonitoren. 
Han virker genuint involvert i sceneproduksjonen, og viser seg som en aktiv arrangør av sitt eget materiale (selv om han sliter med å finne ordene å uttrykke seg med). 
Han later også til å sette pris på sin kjærlighet på pinne. 

Personlig reagerer jeg på å høre en av vår tids mest gigantiske forbrukere formane oss om farene ved sløsing og ødsling av ressurser under den lange «Earth Song»-sekvensen mot slutten. 
«Jesus-Michael», du vet - han som Jarvis Cocker så seg nødt til å vise rumpa til under en seremoni i London i 1996. 
Det får være grenser på forskjell mellom liv og lære. 

Hadde showene i England kunne blitt bra? 
Ja, det tror jeg, faktisk. 
Og dette restmåltidet fra Kongens bord vil sikkert fungere som en salve på såret for Jacksons mest rabiate fans. 
Dersom du heter Espen Eckbo, eller av en eller annen annen grunn mener at Michael Jackson var det mest fascinerende mennesket som noensinne gikk på Guds grønne jord, kan du sikkert plusse på et øye eller to på terningen her. 
For alle andre, inkludert oss normalt interesserte, blir imidlertid «This Is It» noe av en tålmodighetsprøve. 
MORTEN STÅLE NILSEN 

Trailer fra filmen om Michael Jacksons avskjedsturne «This is it». 
Filmen har verdenspremiere, også på norske kinoer, 28. oktober. 
Den vil bli vist i en begrenset periode - i kun to uker. 
