Guild Wars
Online-rollespill opplever en eksplosiv vekst for tiden, og nye titler dukker opp med jevne mellomrom. 
Guild Wars er et av spillene det har vært mye snakk om i det siste  er oppmerksomheten fortjent, eller er det bare fattigmanns World of Warcraft? 

Vi både liker og hater å sammenligne Guild Wars med World of Warcraft. 
På den ene siden er Guild Wars en ganske annerledes type spill som fint kan leve ved siden av Blizzards storebror  men på den andre siden er WoW kongen av MMORPG og det er det spillet alle nykommere må tåle å bli målt mot. 

LES OGSÅ: 

Ironisk nok er Guild Wars utviklet av noen gamle Blizzard-folk, uten at det nødvendigvis trenger å være relevant. 

Så hva er Guild Wars? 
Likhetene er mange med andre massive online-rollespill, men Guild Wars er mindre komplisert, mer nybegynnervennlig og mer actionfokusert. 
Det sosiale aspektet er tonet ned, derimot er spillet enkelt å sette i gang med takket være et utrolig intuitivt grensesnitt. 

Action eller eventyr? 

Til å begynne med må du selvsagt skape en karakter, akkurat som i alle andre spill av denne typen. 
Guild Wars er fantasibasert, så valget står mellom ganske typiske klasser som warrior, necomancer, monk eller ranger. 
Du kan også velge mellom kvinne eller mann, fikse litt på utseendet, sveisen og hudfargen 
 så langt er alt som forventet, altså. 
Et meget viktig valg du imidlertid må gjøre i det hele tatt før du begynner å velge karakter, er å velge mellom PvP eller PvE (roleplaying)-modus. 
Det er jo vanlig at online-rollespill inneholder begge variantene å spille på, men det er sjelden at det er såpass tydelig skille mellom dem. 
Det er nesten som to spill i en pakke! 

PvE-delen av spillet er rett frem rollespill, der du starter på level 1, bygger deg oppover, utforsker verdenen og gjør oppdrag. 
PvP-biten derimot, gir deg en råkraftig og fullt utviklet level 20-kriger, og lar deg kjempe mot andre, levende mennesker, i gladiatorlignende kamper. 
Du får imidlertid mulighet til å prøve deg på slike kamper også underveis i rollespilldelen, da det finnes arenaer flere steder i spillverdenen som lar deg delta med din vanlige karakter og det utstyret du selv har samlet inn. 

Vi legger ikke skjul på at rollespillmodusen er den vi har tilbrakt mest tid i, og spillet er virkelig noe av det mest vellagede og givende vi har prøvd. 
Det hele begynner i en vakker og idyllisk verden, som likevel sliter med konstante angrep fra onde skapninger kjent som charr. 
Verdenen i Guild Wars har en relativt annerledes konstruksjon enn i online-rollespill flest. 
Det er nemlig to typer områder du kan befinne deg i  byene og utpostene, som fungerer som sosiale hubber der spillerne møtes, samt verden utenfor, som kun er befolket av deg og eventuelt laget ditt, og datastyrte karakterer og monstre. 
Når du befinner deg inne i byene, kan du handle utstyr, bytte med andre, chatte, finne partnere å slå deg sammen med og så videre. 
Når du går utenfor, genererer spillet en unik versjon av verdenen, og der kan du ikke møte andre, tilfeldige spillere. 
Det er kun deg og ditt lag som befinner seg der, men du møter vennligsinnede, datastyrte personligheter som gir deg oppdrag eller hjelper deg underveis, og naturligvis treffer du også alle monstrene der. 

Ikke noe tull 

Utviklerne har klart å fjerne mye av problematikken med andre online rollespill, for eksempel slipper du å måtte gå for mye fra sted til sted, da du kan teleportere deg mellom alle hubbene du har oppdaget når som helst, også midt i oppdragene. 
Mangelen av andre levende spillere i verden utenfor hubbene gjør at vi slipper urettferdig lik-camping, og når du dør regenereres du automatisk på respawn-punkter i nærheten, så du slipper å måtte gå rundt og lete etter ditt eget lik. 

Utviklingen av din karakter foregår også litt annerledes enn i mange andre rollespill. 
Først og fremst, den klassen du har valgt på begynnelsen av spillet er ikke den eneste du skal forholde deg til. 
I løpet av kort tid vil du nemlig kunne lære deg noen av egenskapene til en annen, valgfri klasse. 
Resultatet er at din karakter bruker kunnskaper fra to klasser samtidig, for eksempel er vår mann en kombinasjon av warrior og necromancer. 

Disse kunnskapene, kalt skills, er spillets alfa og omega. 
Det er rett og slett teknikker som er tilpasset klassen din, og har funksjoner som ekstra kraftige angrep, healing, magi og så videre. 
Det er et enormt antall skills du kan lære deg (ved å utføre oppdrag, først og fremst), men bare åtte av disse kan brukes til enhver tid. 
De åtte du vil bruke blir plassert i en meny nederst på skjermen og kan aktiveres ved å klikke på dem. 
Fire av disse hører til din primære klasse, og fire hører til den sekundære. 
Hvis du vil bytte ut skillsene i menyen, må du befinne deg i en by. 
Skillsene varierer selvsagt fra klasse til klasse, og du vil lære deg skills som er tilpasset din primære og sekundære klasse. 
Et raskt eksempel 
 vår warrior/necromancer kan på den ene siden utføre superkraftige angrep med sverd, øks eller hammere, mens på den andre siden kan han kaste spells som suger livskraften ut av motstandere, forandrer falne motstandere til monstre som kjemper sammen med deg, og lignende. 
I og med at du kan kombinere to valgfrie klasser sammen og velge mellom hundrevis av skills, er mulighetene nesten uendelige. 
Bare det gjør spillet til nesten en liten revolusjon. 

Ikke bare for hardcore 

Men selv om skills-systemet kan høres litt forvirrende ut i begynnelsen, er spillet ekstremt nybegynnervennlig. 
De første timene kan karakteriseres som et enormt treningsoppdrag og foregår i den nevnte idylliske versjonen av verdenen. 
Det er masse quests å velge mellom og du kan fritt utforske de store områdene mens spillet forsiktig introduserer deg til diverse teknikker og ferdigheter. 
Vi anbefaler at du jobber deg opp til level 7-8, og når du er klar for det, aktiverer du en spesifikk quest som forandrer hele spillet. 
Plutselig befinner vi oss i en mørk, dyster og ruinert versjon av den samme verdenen, og det er da Guild Wars begynner på ordentlig. 
Spillverdenens størrelse blir mangedoblet (området er faktisk helt enormt), og vanskelighetsnivået stiger. 
Det er da det begynner å bli lurt å finne seg kompanjonger du kan reise samme med, og du kan delta i arena-kamper, lage deg nye rustninger og våpen og i det hele tatt kose deg i timesvis. 

Som et online rollespill er Guild Wars virkelig noe av det ypperste. 
Det er både avansert og nybegynnervennlig på samme tid, utrolig omfattende og fantastisk gjennomført. 
Og inneholder i tillegg masse nyskapende elementer som tar sjangeren videre. 
Selv om du ikke føler for rollespilling kan du bruke like mye tid i PvP-delen, selv om den er nok forbeholdt de mer viderekomne spillerne. 
Vi fikk i alle fall konstant juling. 

Strømlinjeformet 

Guild Wars er imidlertid revolusjonerende ikke bare spillbarhetsmessig, men også når det gjelder det tekniske. 
Spillet har ikke separate servere, så du kan i utgangspunktet spille mot hvem som helst, når som helst. 
Den eneste fordelingen er såkalte distrikter, som du kan fritt bytte mellom. 
Videre har spillet også en teknologi som gjør at spillet oppdateres kontinuerlig gjennom små nedlastninger. 
Her trenger man ikke vente på utvidelser eller enorme patcher! 
Til slutt 
 det er ingen månedsavgift i spillet, så her snakker vi virkelig valuta for pengene. 

Og grafikken tar pusten fra oss. 
Kanskje ikke like sjarmerende som World of Warcraft, verdenen i Guild Wars er imidlertid mer detaljert, flottere og vakrere. 
Både menneskene og monstrene er utrolig godt designet, unike og interessante, og omgivelsene har en vakker, drømmeaktig følelse over seg som passer ypperlig med fantasisettingen. 
Selv om spillet kanskje ikke bruker de nyeste DirectX 9-teknologiene (og følgelig fungerer fint også på svakere Pcer) ser det likevel helt fabelaktig ut, og vi har virkelig blitt forelsket i verdenen det hele foregår i. 

Guild Wars er et spill du bare må prøve. 
Selv om vi elsker World of Warcraft, er Guild Wars et meget aktuelt alternativ for alle som vil ha en litt annerledes opplevelse. 
Riktignok er det mindre sosialt, økonomimodellen er ikke så avansert og du får ikke tulle så mye med irrelevante ting, hvis du vil fokusere på action, enten alene eller med andre, finnes det ikke spesielt mange spill som gjør det bedre. 
Guild Wars er en klar kandidat for årets rollespill, online eller offline, så bra er det. 
