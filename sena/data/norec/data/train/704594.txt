Lovende seriestart
I dag lanserer regissør Robert Rodriguez tv-serien som spinner videre på kultfilmen «From Dusk till Dawn» fra 1996. 
Og selv om filmens manusforfatter, Quentin Tarantino, er ute av dansen, er det mange stilistiske grep i pilotepisoden som sender tankene tilbake til den opprinnelige filmen. 
Den smarte dialogen, for eksempel, og ikke minst de direkte og kontante voldsscenene. 

Innledningen bryter imidlertid litt med resten av episoden, og legger ut en tråd som jeg går ut fra at vi skal følge senere i serien. 
En ung kvinne flykter gjennom jungelen, for så å bli kastet ned i et ormebol, hvor hun raskt går en temmelig ublid skjebne i møte. 
Slangefobikerne er herved advart. 

Uten noe videre om og men hopper vi rett videre til en avsidesliggende kiosk i Texas, hvor noe av handlingen vi kjenner fra filmen utspiller seg. 
Brødrene Gecko er på rømmen etter et blodig bankran og møter rangeren Earl McGraw, hans yngre kollega og to tilfeldige damer i kiosken. 
Det fører til en del komplikasjoner og skuddvekslinger, primært som følge av den ene ranerens høyt utviklede forfølgelsesvanvidd. 

Hele resten av pilotepisoden tar for seg denne hendelsen. 
Rodriquez tar seg god tid, og gir oss glimtvis innsyn i det noe skrudde hodet til Richie Gecko. 
Det er også gjennom Richie vi får de første hintene om at de overnaturlige elementene etter hvert vil komme sigende. 
Vi får også en rekke tilbakeblikk som presenterer Earl McGraw, for øvrig glimrende spilt av Don Johnson, og hans hjemmekjære kollega Freddie Gonzalez. 

Om man ikke har sett filmen, vil nok spørsmålene være i overlegent flertall i forhold til svarene etter denne første episoden. 
Samtidig lykkes Rodriguez med å etablere en foruroligende stemning, som gir oss en snikende følelse av at voldsomhetene i introduksjonsepisoden bare skraper i overflaten. 
Det er vanskelig å si hvordan serien vil utfolde seg etter bare å ha sett en episode, men anslaget er absolutt spennende. 
