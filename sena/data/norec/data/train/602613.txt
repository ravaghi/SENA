Fra tropefest til uoriginalt publikumsfrieri
Kygo har oppnådd en enorm suksess og skaffet seg et nettverk verden over. 
Alt ligger klart for å fortsette suksessen og ta den til nye høyder. 

POP 

Kygo 

«Kids in Love» 

(Sony Music) 

På kredit-listen kan man se at Kygo har holdt seg langt unna tekstene til låtene på sitt nye album. 
Det virker rart at han ikke ønsker å kvalitetssikre sine egne sanger. 
Eller kanskje han syns det er helt topp med kjedelige og banale tekster. 
For selv om han snakker varmt om «Kids in Love» som kjærligheten til det å lage musikk, så kommer det lite til syne gjennom lyrikken. 

Det er tydeligvis musikken som står i fokus for Kygo, og den skal være enkel, lettspiselig og behagelig feststemt. 
Hans karakteristiske tropical house med mengder av panfløyte-synth er dempet helt ned og erstattet av standard amerikansk EDM. 
Dessverre tipper det over til å bli anonymt og kjedelig selv om tittelsporet snuser på noen gode ideer med samples fra The Who. 

Kygo spådde selv dårlig mottakelse av sitt nye album fra norsk presse, og dessverre har han rett. 
Ønsket om å gi en hardtarbeidende norsk produsent en god terning er der, men det nytter ikke når arbeidet er uoriginalt og lite spennende. 
