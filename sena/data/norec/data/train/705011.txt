Perle fra Haugesund
Wow, rett og slett. 
Se opp for Susanne Sundfør. 

Hun kommer fra Haugesund, spiller piano, og synger aldeles nydelig, på en Katie Melua-aktig måte. 
Hun lager vakre, litt triste låter. 
Melodiene er vare og komplekse, pianolinjene er både godt komponert og strålende utført. 
Jeg tar tilbake det jeg har tenkt for meg selv så mange ganger, at vi ikke trenger enda en melankolsk singer-songwriter. 
Det er plass til gåsehudfremkalleren Susanne. 
Vi får heller skyve ut noen andre. 

Grunnene til at sekseren uteblir er følgende: 
Plassering av konserten, samt at en av fem låter var en cover. 
Jeg vil heller høre hennes eget materiale, for det lille som ble presentert ga mer enn mersmak. 
At konserten ble lagt til en støyende hotell-lobby er Bylarm sin feil, og de burde skjerpe seg. 
Det er verken riktig overfor artist eller publikum å gi sånne ugunstige spilleforhold. 
