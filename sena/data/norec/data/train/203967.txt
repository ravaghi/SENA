Overbevisende topp­modell fra Huawei
En praktfull telefon som er oppgradert på flere områder. 

På denne tiden i fjor lanserte Huawei Mate 9 Pro her i Norge. 
Vår terning viste alle seks øyne da vi hadde testet ferdig, og telefonen ble en av våre aller største favoritter i 2016. 

«Born fast, stays fast» var slagordet da den ble lansert, og nettopp dette ønsket vi å etterprøve. 
Derfor har vi brukt telefonen jevnt og trutt gjennom et helt år, og vi kan fastslå at Huawei har holdt løftet sitt; telefonen føles like kjapp og responsiv som det den gjorde for et år siden. 

Blant annet skyldes dette smarte funksjoner i telefonen som lærer seg ditt bruksmønster, forutser hvilken app du kommer til å åpne og gjør den klar, slik at alt går smidig for seg. 

Og nå er oppfølgeren her, i form av Mate 10 Pro. 

Flere nyheter 

I år har Huawei raffinert Mate-modellen ytterligere, og dagens testprodukt fremstår oppgradert på flere områder: 

– Kameraet, fortsatt med to objektiver på baksiden, har nå fått lysstyrke på markedsledende f/1,6. 
Kontra f/2,2 på forrige modell, betyr det at det nye kameraet slipper inn 89 prosent mer lys. 

– Skjermen har nå gått over til 18:9-formatet (2:1) som flere av konkurrentene har tatt i bruk. 
Telefonen har svært tynne rammer rundt, og skjermen dekker drøye 80 prosent av den totale flaten – så vidt litt bak Samsungs nye 8-modeller. 
Fingeravtrykksleseren er flyttet til baksiden av telefonen. 

– Mate 10 Pro har fått IP67-klassifisering, som betyr at den tåler vann. 
Det er den første modellen fra Huawei med denne egenskapen. 

– Telefonen har en dedikert NPU-prosessor (Neural-network proceccing unit), som brukes til kunstig intelligens, gjenkjenning av stemmer, bildemotiver og den slags. 
Både prosessoren og grafikkprosessoren er dessuten raskere og bruker mindre strøm enn før. 

– Mate 10 Pro kan kobles til en TV, monitor eller projektor og gjøres til en «PC». 
Alt du trenger er en overgang fra USB-C til HDMI. 

Svært lekker design 

Mens forgjengeren hadde noe avrundede sidekanter, er skjermen flat som en pannekake på Mate 10 Pro. 
Den har dog Huaweis typiske «2,5D»-design, som betyr at skjermglasset ligger «oppå» kantene og føles ekstra nærme når man holder telefonen. 

Baksiden er av glass denne gangen, til fordel for aluminium på forgjengeren. 
Den har omtrent den samme avrundingen på siden som Mate 9 Pro hadde på forsiden i fjor, og det fargede glasset med et «bånd» rundt kameraet et gir telefonen et eksklusivt preg i våre øyne. 

Ulempen er selvsagt at glass lettere kan knuse om du mister telefonen, men verdt å merke seg er at telefonen kommer med en skjermbeskytter-film ut av esken, og at Huawei i likhet med de fleste andre har brukt Gorilla Glass på denne telefonen. 
Akkurat hvilken utgave det dreier seg om, har Huawei valgt å holde for seg selv. 

Og ikke bare det – Huawei er nærmest alene om å inkludere et deksel i esken. 
Denne gangen er det et gjennomsiktig gummideksel og ikke ett av hard plast slik tilfellet var på 9-eren. 

Nytt for Huawei er at Mate 10 Pro har IP67-sertifisering, som betyr at den er beskyttet mot vann. 
Ifølge spesifikasjonen skal den tåle inntil 30 minutter i én meters dyp, men som Apple, presiserer Huawei at den er beskyttet mot regn og den slags, at beskyttelsen kan svekkes over tid og at en eventuell vannskade ikke går på garantien. 

Vår testmodell er for øvrig den grå utgaven, men ta gjerne en titt på den mokkabrune varianten som vi synes var spesielt stilig. 
Senere kommer telefonen også i blå utgave her i Norge, mens den rosa ikke er planlagt lansert her til lands. 

Flott skjerm 

Skjermen fremstår med svært god kvalitet i våre øyne – den er av Amoled-typen, er seks tommer over diagonalen og har en oppløsning på 2160x1080 piksler. 
Ikke like høy pikseltetthet som de beste på det punktet, med andre ord, men allikevel – du skal få det vanskelig med å avsløre at dette bildet er mindre skarpt enn for eksempel de nye Samsung-modellene, som byr på 2960x1440 piksler, eller enkelte Sony-modeller som har 4K-oppløsning. 
Pikseltettheten blir uansett 402 per tomme her, altså omtrent identisk med iPhone 8 Plus. 

Rett ut av esken er innstillingen «livlige» farger, men om du synes for mye av det gode, kan du kneppe den ned til standard. 
Som på øvrige Amoled-skjermer har denne skjermen svært god innsynsvinkel og dypt sortnivå, og i tråd med årets konkurrenter er den HDR-kompatibel slik at du får ekstra stort spenn mellom lyst og mørkt om du ser HDR-innhold fra Netflix eller YouTube, for eksempel. 

På toppen av telefonen har Huawei beholdt IR-senderen som gjør at du kan styre TV-en og andre duppeditter direkte fra telefonen. 
I bunnen har imidlertid lydutgangen forsvunnet, så om du har hodetelefoner med kabel eller bruker en i bilen, er du nødt til å bruke det medfølgende adapteret. 
Du får imidlertid ikke ladet samtidig. 

Fortsatt et lass med funksjoner 

Huawei er blant produsentene som endrer mest på Googles originale opplevelse, men allikevel er Mate 10 Pro ganske tidlig ute med Android 8.0 (Oreo) innabords og Huaweis tilhørende skall, EMUI 8. 
Her hoppet Huawei over 6 og 7 for at versjonsnummeret skulle være i synk med Android-utgaven det er tuftet på. 
Mate 9 Pro skal for øvrig få Oreo-oppdateringen før jul. 

Purister vil nok synes Huawei går litt for langt her, men det er veldig mye å like med Huaweis grensesnitt, synes vi. 
Du velger selv om du vil ha app-skuff eller ikke (sistnevnte gir alle app-ikoner på hjemskjermen, som på iOS), og kan konfigurere det meste – alt fra om du vil ha et lyst eller mørkt grensesnitt, hvor mange plasser du vil ha til ikoner på hjemskjermen, overgangseffekter når du bytter mellom hjemskjermer og den slags. 

Funksjonsmessig synes vi Huawei har lagt til mye smart, der vi blant annet samlet 18 av dem i en egen tips-artikkel for dem med Huawei-telefon. 
Blant annet kan du kakke to ganger på skjermen med fingerknoken for å ta skjermbilde, trekke fingeren ned over fingeravtrykksleseren for å trekke ned varslingsfeltet (veldig kjekt til énhåndsbruk) og ha full kontroll på varslinger, databruk og bakgrunnsaktivitet per app. 

Er du vant med Samsung-telefon fra før, kan du bytte rekkefølge på navigasjonsknappene nederst – ja, du kan til og med skjule hele feltet om du vil bruke hele skjermen, og heller sveipe opp når du trenger dem. 

Samtidig er Googles egne funksjoner beholdt, som at du i Oreo kan holde fingeren nede på et merket app-ikon for å lese varselet fra den, eller slumre et varsel om du ikke har tid til å agere på det akkurat nå. 
Førstnevnte var ikke tilgjengelig på Sony Xperia XZ1 da vi testet den, selv om også den kom med Oreo innabords. 

Mate 10 Pro har for øvrig 128 GB lagringsplass, men støtter ikke utvidelse via minnekort. 
Den støtter dog SIM-kort nummer to og er så vidt vi vet den første telefonen som tilbyr 4G-hastighet på begge kortene. 

Bruk telefonen som en PC 

Blant nyhetene i EMUI 8.0 er at du kan koble telefonen direkte til en TV-skjerm, monitor eller projektor og da få et desktop-miljø. 
Telefonen støtter to samtidige Bluetooth-tilkoblinger; typisk tastatur og mus i dette tilfellet, eller du kan bruke mobilskjermen som styreflate om du trenger trådløs lyd på ørene i tillegg. 

Løsningen krever ingen dokkingstasjon slik tilfellet er for Samsung DeX, men du er typisk nødt til å ha en HDMI-til-USB-C-kabel eller -overgang for å plugge deg i. 
Dette får du fra rundt 300 kroner i butikkene. 

Og det fungerer veldig godt – de fleste apper vi har installert på telefonen lar seg kjøre (merkelig nok ligger ikke Googles egne apper der, men vi fikk startet YouTube-appen ved å gjøre det via et Google-søk). 
Som på en PC kan du justere størrelsen på vinduer, flytte på dem og kjøre flere apper side om side. 
Tilgang til kameraet fungerer greit, som du ser (Snapchat), og også lyd overføres via kabelen. 

Et minus, dog: 
Du får ikke ladet telefonen mens du holder på (selv ikke med dongelen som fulgte med Matebook X). 
I så måte kunne trådløs lading ha vært ekstra kjekt på denne telefonen; særlig når det nå finnes PC-monitorer med ladeplate. 

Og et annet minus: 
Netflix virker ikke i denne modusen; verken i appen eller via nettleseren. 
Da er du i så fall nødt til å bytte modus til full speiling av mobilskjermen. 
Det må du også om du vil kjøre YouTube eller annet innhold i «ekte» fullscreen, altså uten oppgavelinje og tittelinje. 

Men ganske elegant – drar du ut kabelen og plugger i igjen (for eksempel for å ta en privat samtale), finner du alt som det var, i hvert fall om du ikke har ventet for lenge til at Android har ryddet opp i minnet. 

Fabelaktig opplevd ytelse 

Kirin 970-prosessoren er 20 prosent raskere enn sin forgjenger, og 30 prosent raskere på grafikk. 

Og i daglig bruk opplever vi Mate 10 Pro som et olja lyn. 
Å bytte apper ved å dobbelttrykke på byttetasten går på null komma svisj, og all navigering, skrolling av nettsider og lignende går unna som bare det. 

Målt ytelse er svært god. 
Telefonen får en toppnotering på PCMark-testen (6.888 poeng), som vi synes er ganske representativ for opplevd ytelse. 
På lagringstesten, som måler farten på lagringen, får vi en toppscore som overstiger nummer to med nesten 50 prosent (14.474 vs 9.757 på Honor 9), og i tillegg Android-toppscore på AnTuTu-testen (179.311), der de nye iPhone-modellene riktignok ligger godt over. 

På ren prosessorytelse (Geekbench) er den på par med øvrige Android-toppmodeller, men også her ligger Apples nyvinninger et par hestehoder foran. 

Elefanten i rommet er selvsagt den nye NPU-prosessoren, som vanskelig lar seg teste med dagens ytelsesprogrammer. 
Huawei tilbyr et API til utviklere slik at de kan adressere denne prosessoren, men foreløpig får vi bare trøste oss med at den er der, jobber i bakgrunnen for å optimalisere brukeropplevelsen og hjelper kameraet med å identifisere motiver. 
Men Mate 10 Pro skal altså være svært rask på ting relatert til stemmegjenkjenning, identifisering av objekter bilder og den slags. 

Lader med kanonfart 

Og så lader den ekstremt hurtig. 
Huaweis SuperCharge-teknologi har nå blitt sikkerhetsgodkjent av tyske TÜV Rheinland og leverer 22,5 watt (5V/4,5A) inn i ladeporten. 

Da vi testet, startet vi på 13 prosent, og etter en halvtime var vi oppe i 68 prosent. 
Etter 45 minutter var vi oppe i 85 prosent, og 100 prosent var nådd på 1t19m, som bør bety rundt én time og 25 minutter om vi hadde startet fra nullmerket. 
Det er en veldig kjekk egenskap når du har lite batteri på telefonen og må være ute av døra om et kvarter. 

Verdt å merke seg er imidlertid at trådløs lading ikke støttes, selv om telefonen altså har fått en bakside av glass. 

Batteriet er for øvrig på 4.000 mAh, som få andre i dette selskapet kan skilte med. 
For eksempel er det drøye 20 prosent mer enn Note 8, som i tillegg er nesten en millimeter tykkere. 

Og vi opplever batteritiden som meget god, der du med normal bruk kan få telefonen til å rekke to dager, eller i hvert fall nesten. 
En dag hadde vi nøyaktig 50 prosent igjen klokka halv elleve på kvelden etter å ha vært aktiv på mobilskjermen i 2,5 timer i løpet av dagen og i tillegg strømmet Spotify-musikk via Bluetooth noen timer. 

Med Android 8 bruker den dessuten svært lite strøm når telefonen ikke brukes aktivt. 
I tillegg kan telefonen stenge ned apper som bruker mye strøm i bakgrunnen om du vil. 

Svært lyssterkt kamera 

Kameraet denne gangen har blitt langt mer lyssterkt enn på forrige modell – opp fra f/2,2 til f/1,6. 
Det betyr at 89 prosent mer lys slipper inn, som igjen betyr at du nesten kan halvere lukkertiden eller følsomheten og fange det samme lyset. 
Kameraet har i tillegg optisk bildestabilisator. 

Ingen kameraer på markedet er mer lyssterkt, men kommende LG V30 har samme lysstyrke. 

Fortsatt snakker vi om et dobbeltkameraoppsett i bakkant; én fargesensor på 12 megapiksler (Mp) og én 20 Mp-sensor som fanger sort/hvitt. 
De to samarbeider blant annet for å kalkulere dybde i bildet, og til å forbedre bildekvaliteten blant annet på fargene. 

Frontkameraet tar for øvrig bilder med 8 megapikslers oppløsning og har blenderåpning på f/2,0. 
Her kan du også bruke en portrettfunksjon med falsk uskarp bakgrunn, men den er da kun basert på ett kamera og ikke to. 

Kamerakvaliteten er svært god. 
Vi får jevnt over meget gode eksponeringer, også i vanskelige lysforhold (som over), selv om vi enkelte ganger synes bildene blir et lite hakk for mørke. 

Da er Huaweis kameraapp veldig kjekk – sveiper du opp fra bunnen av søkervinduet, vises "pro"-innstillingene, som lar deg justere blant annet på eksponering, hvitbalanse, lukkertid og ISO. 
Pro-modusen gir deg dessuten mulighet til å knipse i råformat, eller å bruke vilkårlig lang lukkertid om du vil ta bilde av lysspor fra biler eller lignende. 

I bildet under satte vi lukkertiden til et halvt sekund og får da et bilde de fleste automatiske programmer hadde levert nokså svart – klokka ni på kvelden en dag sent i oktober. 
Bildet er svært støyfullt siden kameraet har brukt ISO 3200, men det er tatt håndholdt: 

Zoom-funksjonen, som kombinerer informasjon fra begge kameraene, kan imidlertid ikke måle seg med den optiske zoomen fra Samsung (Note 8) og Apple (iPhone 8 Plus). 
Her er et lite utsnitt fra de tre kameraene på 2x zoom, og det er tydelig at de to andre leverer bedre resultat på det punktet. 

Som vanlig har vi samlet en håndfull testbilder i et Google Foto-album om du vil se flere og inspisere dem (bildene er lastet opp urørt fra kameraet). 

Lyd 

Heller ikke på lydfronten skuffer Huawei. 
Til tross for de tynne rammene har telefonen stereohøyttalere som settes i en egen modus når du legger telefonen på tvers, for å utvide stereobildet. 
Lydkvaliteten når vi prater med andre er også upåklagelig. 

I esken til vår testmodell fikk vi dessverre ikke med USB-C-til-analog-kabelen, så akkurat den har vi ikke fått testet, men på Bluetooth-fronten støttes både AptX 
HD og Sonys tidligere proprietære LDAC-format (inntil 990 kbps), som nå kan brukes av Android-telefoner med versjon 8 og oppover; Mate 10 Pro inkludert. 

Bluetooth 5 er dog mangelvare, som enkelte av konkurrentene kan skilte med (Samsung S8 og iPhone 8, blant annet), hvis kanskje største fordel er den økte rekkevidden og strømming til to samtidige mottakere. 

Konklusjon, Huawei Mate 10 Pro 

Ikke bare ser den svært tiltalende ut, med tynne rammer og en delikat bakside av glass – Mate 10 Pro har en knallgod skjerm, en lynrask fingeravtrykksleser og en batteristørrelse få andre kan skilte med. 
Og batteriet lades lynraskt. 

Nytt er også at telefonen er vanntett, den har rikelig med lagringsplass (128 GB) og har en særdeles god opplevd ytelse. 
Kameraet er blant de beste, og telefonen er lesset med mange kjekke funksjoner – om du vil, kan du koble den til en TV, projektor eller monitor og få PC-lignende funksjonalitet uten noen ekstra dokkingstasjon. 
Telefonen har IR-sender på toppen, som kan brukes til å styre TV, forsterker, Blu-ray-spiller og lignende. 

På minussiden er 3,5mm-lydutgangen borte. 
Adapter følger med i esken – det samme gjør et transparent deksel for den som vil beskytte telefonen ekstra. 

Det er ikke uten grunn at Huawei nå har seilet opp som verdens nest største mobilprodusent. 
Deres nye flaggskip Mate 10 Pro er rett og slett en eksepsjonelt god telefon som sterkt bør vurderes om du er i markedet for en ny. 

Og med det triller vi vår andre sekser til et Huawei-produkt på like mange dager. 
Også selskapets nye bærbare PC, Matebook X, fikk toppscore på Dinside i helgen. 

PS! 
Forhåndssalget av telefonen starter i dag, blant annet hos Power, Lefdal, Elkjøp og Telenor, med planlagt lansering i slutten av november. 
Om du forhåndsbestiller, får du i tillegg med et 360-graderskamera i pakken, som løst koster 1490 kroner. 
