Minste motstands vei?
BOK: 
Tomas Espedal har skrevet enda en roman om kjærlighetssorg. 

Tomas Espedal: 
Elsken. 
Roman. 
Gyldendal forlag. 
91 sider. 

Hovedpersonen i Elsken har så sterk kjærlighetssorg at han holder på å dø av det. 

Vi møter en person med navn Jeg, som har blitt forlatt av kvinnen han elsker. 
Som en konsekvens av det bestemmer han seg for at han skal leve ett år til, og så skal han avslutte livet. 
I løpet av dette året blir han forelsket på nytt, han skal bli far og han gjør det mange av Espedals karakterer gjør: vandrer og drikker og lever et liv i dekadanse. 

Men til tross denne nye kjærligheten, tviholder 
Jeg på planen om å dø. 
Dette dødsønsket blir etter hvert litt vanskelig å tro på, og virker mer som en fiks ide eller tankelek enn noe noen faktisk ville gjennomført. 
Som Cathrine Krøger skriver i sin anmeldelse i Dagbladet, virker denne romanen både kunstig og bortskjemt sammenligna med andre titler fra i høst med selvmordstematikk, som «En frivillig død» av Steffen Kverneland. 

«Elsken» er altså ikke høstens eller Espedals sterkeste. 
Men én passasje har likevel gjort denne utgivelsen til en viktig del av bokhøsten. 
I romanen blir Jeg anmeldt for voldtekt. 
Anmeldelsen blir avvist, og kvinnen som anmelder hovedpersonen, fremstilles som psykisk ustabil. 
Denne passasjen har blitt debattert fordi Espedal i virkeligheten har blitt anmeldt for voldtekt, men saken ble henlagt og kvinnen som gjorde det føler seg utlevert. 
Espedal har selv uttalt at passasjen er et forsvar mot ryktene om ham, og bekrefter med det at man kan lese romanen som en roman om ham. 
Debatten står nå om ytringsfrihetens grenser og forlagenes ansvar rundt slike utgivelser. 

Dermed skriver Espedals nye roman «Elsken» seg inn i diskusjonen om virkelighetslitteratur. 
Espedal har skrevet bøker som leses som virkelighetslitteratur tidligere, for eksempel i «Bergeners» eller «Imot kunsten», og de utgivelsene var mer vellykkede som romaner. 
For til tross for at grepet med å kalle hovedpersonen «Jeg» er fiffig og viser Espedals eleganse som forfatter, faller denne romanen gjennom som en litt fiks roman om en dekadent persons ubegrunna selvmordsplaner. 
