Vil du forstå hvordan Demokratene kunne tape for en presidentkandidat som Donald Trump?
Et av de foreløpig beste svarene på det får du i podkasten «The Wilderness». 

Hvordan i all verden kunne demokratene tape et amerikansk presidentvalg når motkandidaten het Donald Trump? 

Dette spørsmålet har ridd både partitopper og velgere som en mare helt siden den sjokkerende valgnatten i november 2016. 
På tross av at Hillary Clinton var en omstridt og til dels mislikt politiker, var det få som fryktet at demokratenes kandidat ville tape for en bøllete TV-kjendis og milliardær helt blottet for politisk erfaring. 

Så feil kan man som kjent ta. 

Hvordan kunne det skje? 

I kjølvannet er det i grunnen bare to ting å gjøre: 
Bli bitter. 
Eller forsøke å lære. 
Med podkasten The Wilderness gjør Jon Favreau fra Crooked Media et forsøk på det siste. 

Etter å ha ristet av seg sjokket og skuffelsen går den tidligere Obama-rådgiveren her grundig til verks. 
Gjennom en femten episoders lang havarikommisjon tar dokumentaren for seg det demokratiske partiets historie, og forsøker å lete etter svar på hvor det gikk galt. 
Og hva de kan gjøre for å komme ut av den politiske villmarken og inn på en sti som kan lede til posisjon og makt igjen. 

Seks episoder er publisert foreløpig. 
Og så langt er det et vellykket forsøk. 

Var Obamas høyre hånd 

Favreau var taleskriver for Barack Obama, og er mann bak noen av hans mest berømte formuleringer. 
Etter åtte år i Obamas tjeneste, først som en del av valgkampanjen og deretter som sjef for taleskriverne i De hvite hus, har Favreau bygget en ny karriere som politisk kommentator. 
Han er en av grunnleggerne av mediehuset Crooked Media og leder podkasten Pod Save America, en av de beste og største pratepoddene om amerikansk politikk. 

Favreaus åpenbare talent for gode og treffende formuleringer har gjort ham til en av den amerikanske snakkeklassens store stjerner. 
Og det er også med på å gjøre The Wilderness til en svært hørbar historie. 

Men at dette er blitt mer enn en politisk korrekt historietime skyldes først og fremst kombinasjonen av Favreaus reelt spørrende tone, og hans høyst subjektive tilnærming til materien. 

Kledelig ydmykhet fra en som ikke er kjent for akkurat det 

I nyhetsjournalistikken er vi opptatt av å dyrke en objektiv posisjon. 
Av gode grunner, vi skal ikke ha slagside i vår dekning, men bestrebe oss på å videreformidle fakta så objektivt som mulig. 

Det er vel og bra. 
Men The Wilderness er et eksempel på hvor vellykket det kan være å gå inn i politisk journalistikk på en helt annen måte. 

Favreau er åpen på at han ikke forsøker å fortelle en objektiv historie her, men at denne serien spinner ut av hans eget behov for å finne ut av hvor det gikk galt. 
Og hva partiet bør gjøre for igjen å oppnå makt. 

Faste lyttere av Pod Save America kjenner Favreau som en underholdende, kunnskapsrik og til tider smått arrogant kommentator. 
Sånn sett kan man kanskje si at det sjokkerende tapet for Trump har hatt en den heldige bieffekt at det har høvlet bort noe av arrogansen både hos Favreau og resten av kommentariatet (ja, også her hjemme). 

I The Wilderness fremstår i alle fall Favreau som reelt spørrende. 
Han benytter seg av en rekke ulike kilder, alt fra partifeller, kommentatorer, tidligere og nåværende rådgivere og strateger. 
Og velgere. 
Det er blitt en interessant fremstilling av partiets historie, arven etter Obama, og hvordan partiet har forholdt seg til spørsmål rundt sosiale forskjeller, rase, innvandring og media. 
Og ikke minst hva partiet bør gjøre for å gjenvinne velgernes tillit. 

Skaper en løsningsorientert samtale 

Dette er blitt svært hørbart også for dem av oss som ikke er politisk aktive eller kjenner amerikansk politikk fra innsiden. 
For det første gir det en ekstra nerve til historien at fortelleren er så personlig engasjert i stoffet. 
Dessuten blir det også enklere for oss som lyttere selv å ta stilling til det som blir hevdet, når vi kjenner fortellerens ståsted. 

På sitt beste gjør The Wilderness det de politiske tenketankene egentlig burde ha gjort: 
Skaper et rom for en åpen og løsningsorientert politisk samtale, med mål om å finne reelle svar på reelle problemer. 
Både for partiene og for samfunnet. 
