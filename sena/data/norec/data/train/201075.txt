Epson Expression Photo XP-760
Testens fineste fotoutskrifter og klart beste skjerm. 
Bør absolutt vurderes om foto er det viktigste for deg. 

Epson XP-760 etterfulger fjorårets XP-750, som fikk gode skussmål i vår test, spesielt på fotoutskrifter. 
Det har alltid vært et hovedfokusområde for Epson, og forventningene våre til XP-760 var derfor store. 
En annen årsak til at vi hadde store forventninger, var at den er relativt mye dyrere enn de to andre i testen, og da bør også kvalitet og funksjonalitet stå i stil. 

Nytt i forhold til fjorårsmodellen er blant annet ny, bredere berøringsskjerm, samt at Epson denne gangen nøyer seg med å utstyre skriveren med kortleser for kun SD-minnekort, der XP-750 også støttet flere andre korttyper. 
Merk også at den har en USB-inngang i fronten, slik at PictBridge-kompatible kameraer kan skrive ut direkte via kabel. 

Her er en rask oversikt over de tekniske egenskapene, sammenlignet med de to andre modellene (du finner lenke til dem nederst i denne artikkelen): 

Allerede her ser vi noen åpenbare forskjeller: CD-utskrift, PictBridge- og Ethernet-støtte er ting som nok er medvirkende årsaker til at dette er et dyrere produkt enn de to andre. 
Greit å være klar over hvis slike ting er viktig for deg. 
Vi liker også at den har en egen arkmater for inntil 20 fotoark i bakkant, slik at du slipper å bytte mellom hver gang du skal skrive ut på vanlig papir og fotopapir. 

Legg til at skjermen er både større og bedre enn på de to andre, så har du mesteparten av forklaringen på noe høyere pris. 

Brukervennlighet 

Epson XP-760 er brukervennlig og grei å sette opp, men vi vil påstå at både HP og Canon er et lite hestehode foran på enkelte områder. 
Selve installasjonen er også mer tidkrevende, da skriveren trenger temmelig lang tid på initiering. 

Skriveren oppdages og installeres i Windows 8.1, men kun med svært begrenset funksjonalitet, i motsetning til de to andre. 
Det anbefales derfor sterkt å installere den medfølgende CD-en med drivere og programvare. 

Skjermen er som sagt testens beste, og det er svært enkelt å navigere rundt og gjøre forskjellige innstillinger. 
Men på enkelte punkter svikter det, som for eksempel når vi ønsker å skanne til nettskyen. 
Her burde Epson tatt seg bryet med å forklare oss hvordan vi går fram for å registrere oss: 

Vi fikk også en feilmelding da vi prøvde dobbelsidig utskrift, som vi ikke forstod så mye av. 

Funksjonalitet 

Skriveren er meget funksjonsrik, og vi har vært inne på noen av dem allerede. 
Via menyen på skriveren har du tilgang til en rekke spesialfunksjoner, alt fra gratulasjonskort til kalender og origami. 

Å skrive ut på CD og DVD var kanskje mer interessant for noen år siden, det samme gjelder Ethernet-støtte og mulighet til å skrive ut direkte fra kameraet via kabel. 
Det er imidlertid greit å være klar over at denne skriveren kan det, hvis du skulle ha behov for disse funksjonene. 

AirPrint gjør det mulig å skrive ut direkte fra iPhone/iPad, og her har du i det minste muligheten til å velge mellom to papirstørrelser, men ikke kvalitet. 
Hele greia virker temmelig prepubertal, og det gjelder alle tre skriverne i testen: 

Google Cloud Print støttes også, hvis du har Android-basert mobil. 

Hastighet 

Skriveren er faktisk raskest av de tre på kopiering, og det gjelder både svart/hvitt og i farger. 
Den er også raskest på innskanning av bilde i A4-størrelse, sammen med HP. 
Den henger imidlertid etter på tekstutskrifter og enkel grafikk på vanlig papir, så hvis det er en prioritet, bør du kanskje vurdere en annen skriver. 

Skannerkvalitet 

Skanneren er som ventet meget god, og byr på et vell av innstillinger. 

Med standardinnstillingene ble innskanningen noe bløtere enn hos de to andre, noe som slett ikke behøver å være noen ulempe. 
Eventuell oppskarping kan man alltid foreta i etterkant, og da med bedre kontroll, for eksempel i Photoshop. 
Fargegjengivelse og detaljrikdom i 300 dpi er meget god, men noen ganger undereksponerer den bittelitt med standardinnstillingene. 

Om du vil, kan du laste ned denne .zip-filen (40MB), som inneholder en innskanning i full størrelse fra hver av skriverne. 

Dokumentutskriftskvalitet 

I motsetning til de to andre skriverne i testen betyr kladdekvalitet her nettopp det. 
Disse utskriftene er bleke og egner seg ikke til annet enn rask gjennomlesning. 
I normalmodus blir kvaliteten upåklagelig, både på tekst i svart/hvitt og enkel grafikk i farger - men merk altså at hastigheten her ligger noe bak de to andre. 

Fotokvalitet 

Epson er svært gode på fotoutskrifter, noe XP-760 viser til gagns. 
Dette er rett og slett skriveren vi hadde valgt dersom foto var det viktigste for oss. 
De seks blekkfargene kombinert med variable dråpestørrelser ned mot én pikoliter, gjør at alle raster og overganger blir fine, og bildene framstår som kontrastrike og delikate. 

Men bruk (Epson-) fotopapir som er kalibrert mot skriveren, kvaliteten på bildeutskrifter på vanlig papir er best hos denne konkurrenten. 

Konklusjon 

Epson XP-760 er en super skriver for deg som ønsker å skrive ut fotografier. 
Den er funksjonsrik og har mange tilkoblingsmuligheter. 
Merk imidlertid at den kan noen ganger oppleves som litt mer komplisert enn de to andre, og passer derfor kanskje best til et litt mer avansert publikum. 
Den er heller ikke vårt førstevalg når det kommer til «vanlige» utskriftstyper som tekst og blandet tekst/grafikk. 
Generelt synes vi også prisen er for høy, når du sammenligner med hva du får hos testvinneren - som koster mye mindre. 

Les også om de to andre skriverne i testen: HP Envy 5530 Canon Pixma MG6650 

Epson Expression Photo XP-760 
