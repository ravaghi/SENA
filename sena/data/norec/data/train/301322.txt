Hold dere hjemme framover, Eva & The Heartmaker
Det kommer visst bra popmusikk ut av sånt. 

ALBUM: 
Ekteparet Eva Weel Skram og Thomas Stenersen flyttet studioet hjem til leiligheten sin og la låtskriverprosessen til kjøkkenbordet for sitt fjerde album, «Traces of You». 
Og hjemmesnekra er velsnekra for Eva & the Heartmaker. 

Paret viderefører den åpenbare åttitallsflørten fra «Dominoes», men der forgjengeren føltes som nær sagt en helgradering inn mot radiorotasjon, har «Traces of You» en forankring som oppleves mer selvstendig. 
For all del, det er fortsatt ytterst folkelig appellerende pop dette her, men det ligger et ekstra lag trygghet rundt låtene fra parets studiovegger nå. 

Den mest åpenbare åttitallspastisjen - «Won't Stop Loving You» - trygler om å få en dansemontasje full av leggvarmere og magekorte topper knyttet til refreng og bro, og er sammen med «Hide Your Love» dessuten også et av skivas mest spretne produserte spor. 
Hovedoverraskelsesmomentet i sistnevnte kommer først og fremt i form av en freidig soft-rock sax-solo, en type krumspring paret gjerne kunne tillate seg noe oftere for å tilføre litt mer spenst. 

For det er ikke særlig stort av nyvinninger innen mid/opptempo popsjangeren som kan hentes ut her: en rekke synth- og gitarhooks er interessante, men aldri overraskende. 
Vokalen er klar og frempå, men (med unntak av Lydverket-opptaket «Gloomy Sunday») også ufarlig pen og pyntelig. 

Med det sagt er albumet likevel duoens sterkeste så langt, hvor fengende enkeltlåter nå også inngår i en bedre konstruert albumhelhet. 
Så ja, hold dere hjemme fremover, Eva & The Heartmaker. 
Det kommer visst bra popmusikk ut av sånt. 
