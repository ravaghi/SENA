Godt gammelt i ny drakt
Hun er en kunstner av rang, Kirsten Bråten Berg, og har vært en ambassadør for folkemusikken i mange år. 
Nå kommer hun med plata rett fra hjertet: 
Den med «den fyrste song eg høyre fekk» … bare at akkurat den ikke er med. 
Men hun takker altså sin mor og far for sangen i hjemmet da hun var barn. 
Ellers er de her alle sammen: 
«Vesle Kari vår», «Eg gjekk med opp til seterli», «Blåmann, Blåmann», «Vesle lerka», «Eg ser deg utfor gluggen», «Astrid, mi Astrid» og mange, mange flere. 
De er sunget på Kirsten Bråten Bergs karakteristiske kvedar-vis, og det er bare vidunderlig å høre på. 
Legg så til Bjørn Ole Rasch på diverse tangenter, Annbjørg Lien på ditto strenger, Arild Andersen på bass, Stian Carstensen på banjo og trekkspill og litt av hvert annet, Leiv Solberg på mandola, torader og harpeleik samt gitar, plystring, munnspel og kor. 
Så her har du ei plate du bare må la dine barn og/eller barnebarn vederfares. 
Her er alt det du lærte, eller burde ha lært, som barn – selv. 
Så ikke undres jeg over at Norsk Kulturråd har støttet denne utgivelsen. 
Sjelden har de ytt viktigere støtte. 
Og det hele er kokt sammen i Kongshavn Studio i Randesund… lokalt, nasjonalt og internasjonalt. 
