The Flash S01 E01-09
Enkel, men god superheltunderholdning. 

Når serien The Flash nå endelig kommer til Norge, er det duket for det som kanskje er den triveligste superhelten på TV-skjermen om dagen. 

Barry Allen aka The Flash, spilt av Grant Gustin (Glee), er vittig og sjarmerende, og gjør denne superheltserien til et underholdende innslag i TV-hverdagen. 

Verdens raskeste mann 

TV-serien tar utgangspunkt i DC Comics tegneserie med samme navn, og handler om krimteknikeren Barry Allen, som får livet sitt snudd på hodet når han plutselig får superkrefter. 

Under en storm, forårsaket av at en ny og banebrytende partikkelakselerator eksploderte, blir Barry slått ned av lynet. 

Når han våkner fra koma har han fått evnen til å løpe raskere enn lysets hastighet, og sammen med Dr. Harrison Wells (Tom Cavanagh), som sto bak partikkelakseleratoren, og teamet hans, lærer Barry sine egne krefter å kjenne, og kommer frem til at han nå har en unik mulighet til å bruke kreftene sine til det gode. 

Et velkjent format 

The Flash er bygd opp som en typisk etterforskningsserie, der det er en ny skurk som skal fakkes i hver episode. 

Det viser seg at Barry ikke var den eneste som utviklet krefter som følge av den store stormen, men i motsetning til ham bruker selvfølgelig de andre superkreftene de har fått til egen vinning. 
Dermed dukker det stadig opp nye superskurker som Flash må måle krefter mot. 

Parallelt med dette har vi også en rød tråd. 
Faren til Barry sitter i fengsel, uskyldig dømt for mordet på moren, og Barry er besatt av finne ut hva som egentlig skjedde. 
Han var selv vitne til drapet, og i lysglimtet som bevegde seg superraskt rundt moren da det skjedde, er han sikker på at han kunne skimte et menneske. 

Avsluttende handling med en rød tråd er det mest brukte formatet på denne typen serier, og det fungerer helt fint. 
Mysteriet om morens drap er akkurat interessant nok til at vi henger med videre, og når det samtidig hintes om at Dr. Wells er mer enn han gir seg ut for å være, blir det ekstra spennende. 

Irriterende comic relief 

Oppskriften er imidlertid svært trygg og The Flash utfordrer på ingen måte serieformatet. 
Seriens produksjonsdesign slår meg ikke i bakken, og manuset blir aldri mer en helt greit. 

Skuespillerprestasjonene er på det jevne, med unntak av seriens comic relief, Cisco, den ene medhjelperen til Dr. Wells, spilt av Carlos Valdes. 
Det er muligens ikke Valdes sin feil, men Ciscos store reservoar av dårlige vitser er mer irriterende enn morsomme. 

Det er heller ikke alle superskurkene som dukker opp underveis som er like bra, men totalt sett er The Flash god underholdning, mye takket være Grant Gustin. 

Enkel, men god underholdning 

Serien foregår i samme univers som TV-kanalen CWs andre DC-serie Arrow, og det var et friskt pust da Grant Gustin dukket opp som Barry Allen mot slutten av andre sesong. 
Jeg fikk umiddelbar stor tro på at han kom til å bli bra i hovedrollen for sin egen serie, noe som ble bekreftet allerede i første episode av The Flash. 

Grant Gustin er en artig fyr med god timing, og spiller med en gutteaktig sjarm som gjør The Flash til en lysere serie enn Arrow. 

Det er forøvrig en serie jeg også liker, men jeg har flere ganger irritert meg over skuespiller Stephen Amells melodramatiske spill som hovedrollen Oliver Queen. 

DC Comics kjører hardt på med TV-serier om dagen. 
I tillegg til Arrow og The Flash hos CW, har de også Gotham på Fox. 

På grunn av dårlig manus, kjemi og skuespill, var jeg ikke videre begeistret over Gotham da den kom i fjor høst – det er ingen tvil om at The Flash er et sikrere kort om du ønsker deg enkel, men god superheltunderholdning en søndagskveld. 

«The Flash» ser du på MAX, søndager klokken 20.30. 
