Hjertelig gjensyn med «Football Manager»
Å spille «Football Manager 2009» er som å treffe igjen bestevennen du trodde du hadde mistet. 
Vennskapet kan bli evigvarende. 

For det var en gedigens skuffelse å få servert «Football Manager 2008» for et år siden. 
Spillet var spekket med bugs og meningsløse feil. 
Til tross for flere oppdateringer fikk jeg aldri godfølelsen, og det siste året har jeg brukt svært lite tid på å være virtuell fotballmanager. 

Det er kanskje like greit, for det er tidkrevende når man blir hektet på dette, og det er nøyaktig 16 år siden jeg ble «fanget» for første gang. 
Da kom jeg over «Championship Manager» (som det het før spillserien skiftet navn til Football Manager) i en spillbutikk i London. 
Siden den gang har det gått med så vanvittig mange timer at jeg ikke en gang tør å regne på det. 

Trøsten får være at det er flere enn meg som har svidd bort flere årsverk på å leke seg med større eller mindre fotballpersonligheter. 
Og med årets utgave av FM tror jeg ikke akkurat at fanskaren blir noe særlig mindre. 

Den store nyheten er at du nå kan se kampene i 3D, og det er vel omtrent like revolusjonerende som da muligheten for å se kampene todimensjonalt kontra tekstbasert kom. 

For min del er den nye visningen av kampene foreløpig lite interessant. 
Grafikken er langt ifra imponerende, og jeg får vel så godt inntrykk av kampbildet ved å benytte meg av 2D-visningen som fortsatt er tilgjengelig. 
Det er også den gode gamle tekstbaserte visningen for de riktig konservative. 

Men det er liten tvil om at 3D-visningen vil være noe som Sports Interactive kommer til å jobbe mye med i fremtiden, og for mange vil det være et gledelig verktøy allerede. 

3D-visningen er naturlig nok ikke den eneste nyheten. 
Blant annet har du nå muligheten til å få langt flere råd fra assistentmanageren - både før, under og etter kampene. 
De kan bli i overkant mye informasjon og hjelp, men det er du som er sjefen og bestemmer hvor mye av informasjonen du skal bry deg om. 

Assistenten har hjulpet til med mye på tidligere versjoner også, men nå får du mengder med informasjon i forbindelse med kampene. 
Alt fra hvordan spillerne oppfører seg i garderoben og under oppvarmingen til hvor mye selvtillit de spiller med i selve kampen. 
Det er nyttig å følge med på, og du kan gå glipp av meget nyttig informasjon dersom du ikke følger med. 
Der er uansett et veldig bra supplement til de vanlige børspoengene. 

Også når det gjelder børspoengene er det også kommet et par glimrende forandringer. 
Nå er det med desimaler som gjør at det er mye mer variasjon. 
Det er også veldig mye vanskeligere å få høye poengsummer. 
Dette er noe jeg har savnet i lang tid, og det fungerer veldig bra! 

Hvis spilleren er på banen i mindre enn ti minutter får han for øvrig ikke poeng, og det er fint ettersom det på tidligere versjoner da ville bli den «obligatoriske» 6-eren som ødela snittet for en lovende unggutt. 

En annen etterlengtet funksjon er at du blir spurt om hvilke spillere som er tilgjengelige før hver reservelagskamp. 
Da kan du enkelt gjøre de spillerne du mener trenger litt kamptrening tilgjengelige. 

Spillmakerne har også reklamert mye for at mediebiten nå er mye mer fremtredende i spillet. 
Det er pressekonferanser før og etter de fleste kampene, og blant annet når man blir ansatt i en ny klubb. 
Her er det fortsatt veldig mye å gå på, og gjennom en lang sesong blir det fryktelig mye gjentakelser. 

Samtidig er reaksjonene fra spillerne innimellom helt håpløse. 
Én ting er at jeg får spørsmål om hvem jeg tror vinner serien når det allerede er avgjort - at sportsjournalister ikke har peiling er jo ikke noe nytt - men når spillerne blir forbannet over mitt korrekte svar er det vanskelig... 

Det begynner å bli noen år siden spørsmål fra media ble en del av FM-serien, men utviklingen har ikke vært så veldig imponerende. 
Jeg mener det er en selvfølge at media tar kontakt når du setter sentrale spillere på transferlista, eller bøtelegger en spiller fordi han ikke kommer på trening. 
Der er vi altså ikke ennå. 

Du har for øvrig muligheten til å sende assistenten eller å droppe pressekonferansen, men jeg vil jo være en medievennlig fyr og gi klubben min publisitet. 

Av andre nye ting kan det nevnes at du nå kan be spillerne dine om å trene på helt spesielle ting som for eksempel å runde keeper når han kommer alene igjennom, eller å terpe på frispark. 

Overgangssystemet har også fått seg en overhaling, men du vil ikke merke så voldsomt mye forandring. 
Jeg har hovedsakelig hatt ansvaret for en klubb uten så mye penger og dermed ikke vært voldsomt involvert i store overganger, men jeg synes ting virker brukbart realistisk. 

Noe som ikke er så realistisk er skadene som oppstår når du spiller kamper. 
Det har skjedd meg mer enn én gang at alle byttene er brukt opp og at to spillere må forlate banen. 
Mistenkelig nok har det en tendens til å skje akkurat når det siste byttet er gjort... 

Jeg synes også det er rart at spillere veldig ofte kan fullføre kamper med småskader, for så å bli borte i flere måneder. 
Dette er for en bug å regne, så jeg antar at det blir rettet opp via patcher. 
Men det ser ikke ut til at den første patchen, som kom allerede samme dag spillet ble lansert, har rettet hele problemet. 

Det er nå en gang slik med «Football Manager» at du kan spille flere sesonger og så oppdage nye ting som ikke fungerer så bra. 
Men på meg virker det som om spillet fungerer bedre enn på veldig lenge. 
Jeg har for alvor fått tilbake den gamle godfølelsen når jeg spiller, og det er et veldig godt tegn. 
