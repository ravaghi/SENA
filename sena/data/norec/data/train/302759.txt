«Formfullendt, eksportklar musikkmagi»
Adjagas imponerer på sin andre plate. 

||| 
ALBUM: 
En form for «vestlig» referanseramme synes nødvendig i nesten alle tilfeller der «verdensmusikk» crosser over. 
Greit eller teit? 
Den diskusjon vi kan ta en annen gang. 

Uansett: tilstedeværelsen av tydelige blues-, rock-, country- og indieelementer og fullverdig integrasjon med de samiske tradisjonene som bringes til torgs, er det som kommer til å åpne dører for Adjagas. 

Den samiske duoen debuterte i 2005, og spisser formen her. 

Samspillet mellom joiken og den kvernende, dypt rumlende bluesgitaren er sitrende elektrisk, andre steder maner de fram et stedsnøytralt, fortvilet gotisk mørke, der banjotonene hogger med voldsom kraft. 
Miles Davis' «Sketches of Spain» lusker plutselig i krattet, for å bli avløst av tandre stemninger, hintende til tidsriktig indiefolk og Mazzy Stars klangverden. 

Formfullendt, eksportklar musikkmagi, intet mindre. 
