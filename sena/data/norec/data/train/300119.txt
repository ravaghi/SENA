Mild moral
Den vennlige «Landsbylæreren» lærer deg ikke noe du visste fra før. 

|||FILM: Jada, Bohdan Sláma. 
Flink er du. 

Den siste filmen din, «Landsbylæreren», er en skikkelig, solid film. 
Castingen er spot on. 
En fin, lavmælt humor ligger og dupper i vannspeilet. 
Bildene er godt komponert og lyssatt, slik at de er både skarpe og dype, uten at den gjennomførte realismen fra den polske landsbygda forsvinner. 
Den polske landsbygda, med sine glisne gårdsbygninger og beskautete bestemødre, med gårdsarbeid om dagen og trekkspill-og-sprit-fester på kvelden, skildres forøvrig som akkurat slik man forestiller seg at den er. 

Men, uhm, hvorfor var det så maktpåliggende å lage akkurat denne filmen? 
Er den så interessant, synes du? 

Mystisk lærer 

Innbyggerne av tittelens landsby klør seg i hodet når Peter (Pavel Liska), som har hatt en hyggelig kjæreste og en bra jobb ved et gymnas i Praha, kommer flyttende og vil bli lærer ved deres skole. 
Snart er han elsket av elevene og gjenstand for lengselsfulle blikk fra en av egnens ensomme bondekoner. 

Det hun ikke vet, som publikum snart får vite, er at du kan ikke være kvinne om du skal ha håp om å tenne noen ild i den bleke naturfagslærerens fuglebryst. 
Da er den høyhesjende og tenåringstrassige sønnen Lada (Ladislav Sedivy) mer interessant. 

Enkel fabel 

Sine mange kvaliteter til tross forblir «Landsbylæreren» en ganske enkel, moralsk fabel, der naturfagtimenes forelesninger om en nøytral og mangfolding natur blir et mønster for menneskenes verden og hvordan den burde være. 
Alle små og store roller er godt skrevet og spilt, de fremstår som ekte mennesker, men de fester seg likevel ikke. 

Lindrende musikk 

Peter er den mest fengslende, med sin taushet og sin stadige flukt inn i den klassiske musikkens lindrende verden. 
Når han først handler, blir alt feil. 

Filmen «Landsbylæreren» er like myk og velmenende som sin milde hovedperson. 
Men i motsetning til hva en virkelig naturfaglærer ville gjort, utvider den ikke horisonten din. 
Eller jo, den viser faktisk en ekte kalvefødsel på film. 
Live. 
Det er det ikke så ofte man ser. 
