Dansefeberen uteblir
«High School Musical» på Nintendo DS er et hjernedødt spill for hjernevaskede unger. 

Jeg innrømmer det med en gang, jeg er ikke i målgruppen til «High School Musical». 
Det er ikke meningen at jeg skal se på serien, høre på musikken eller spille spillet. 
Men jeg prøver meg allikevel. 

«High School Musical» på Nintendo DS lar deg akkompagnere musikken fra serien ved å danse og spille instrumenter på den trykksensitive DS-skjermen. 

Nå skal jeg ikke komme med noen bedømmelse av den musikalske kvaliteten her, men dette fungerer dårlig i spillform. 

Det hele er tyveri på høylys dag av spillkonseptet i DS-spillet «Elite Beat Agents», men uten humor, sjarm og evnen til å absorbere deg i sangene. 
Sirkler dukker opp på skjermen, og når de blir grønne skal du trykke på dem. 
Det hele foregår i takt med musikken. 

Eller, det påstås så, i alle fall. 
For det hender rett som det er at man lurer på hvor den rytmiske sansen til utviklerne har blitt av, idet trykkingen av og til er helt ute av synk med lyden. 
Noen sanger er til og med lettere å klare med lyden skrudd av. 

Man kan også lage musikkvideoer, dette skjer ved å trykke på knapper for å skru av og på lys og ballonger, mens to dårlig animerte figurer danser i utakt med musikken. 

«High School Musical» er et kjedelig stykke hastverksarbeide, utelukkende laget for å cashe inn på en massiv kassasuksess, og kommer antagelig til å bli kjøpt til tusenvis av barn og unge. 

Spillet får terningkast to, da det kanskje, muligens og forhåpentligvis kan føre til at noen av ungene får mersmak og får foreldrene til å kjøpe dem det suverene «Elite Beat Agents» når de begynner å gå lei. 

PS: 
I salg fra 19. oktober. 
Spillet kommer i en helt annen versjon på PS2 og Wii i november, da som karaoke-spill med medfølgende mikrofoner. 
