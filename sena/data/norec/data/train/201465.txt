Nokia 7710
Her er den kanskje merkeligste telefonen du får kjøpt i dag. 
Den imponerer med sine flotte spesifikasjoner og utrolige skjerm, men samtidig irriterer med dårlig optimalisert programvare. 
Er Nokia 7710 noe for deg? 

Man skal ikke beskylde Nokia for ikke å prøve å skape noe nytt. 
Deres siste telefon ser mer ut som en håndholdt spillkonsoll, har ikke tastatur og en enorm, deilig skjerm. 
Men samtidig er den stor og klumpete, og passer absolutt ikke til enhver lomme. 

Ideen med 7710 er at den skal være en mediemaskin, godt egnet til musikk- og videoavspilling samt Internettsurfing. 
Og vi synes absolutt den gjør jobben sin godt. 
Enheten er som sagt stor, faktisk noe av det største du får på mobilmarkedet for tiden. 
Vekten er på 194 gram, og det kan være for mye for mange. 
Den må nesten betjenes med to hender, siden skjermen er trykksensitiv og det er ikke noe fysisk tastatur. 

På sidene av den store og flotte skjermen er det plassert knapper som lar deg navigere gjennom menyene, åpne tilleggsmenyer, zoome inn på skriften og besvare samtaler. 
Men meningen er at du i utgangspunktet skal benytte den trykksensitive skjermen. 

Skjerm og menyer 

Når du skrur på telefonen får du opp en nydelig, fargerik og logisk oppbygd meny som gir deg full oversikt over alle funksjoner. 
Og funksjoner er det mange av  det er snarveier til alle de naturlige funksjonene som telefon, meldinger, kontakter, kamera, profiler og så videre, men vi finner også ikoner for radio, musikkavspilling, dokumenter, regneark og mye mer. 
Telefonen er godt utstyrt både for medieentusiaster, takket være solid MP3- og videoavspilling, og for forretningsfolk på farten på grunn av relativt gode PDA-funksjoner, Bluetooth, synkronisering, e-post og muligheter for å jobbe med tekstdokumenter og presentasjoner. 

La oss snakke mer om brukeropplevelsen: 
Skjermen er noe av det største og fineste du får i en mobiltelefon i dag, med oppløsning på hele 640x320 piksler. 
Det gjør at telefonen er en nytelse å bruke, når det gjelder ren brukervennlighet. 
Alle ikonene er store og tydelige, og for å taste inn meldinger bruker du enten skriftgjenkjenning eller et virtuelt tastatur. 
Det er også helt herlig å bruke telefonen til Internettsurfing, igjen takket være den store skjermen blir nettsidene meget lesbare. 
7710 støtter også EDGE (men ingen 3G eller WLAN), så hastigheten blir solid så lenge det er dekning. 
Til og med over vanlig GPRS fikk vi opp fullstendige HTML-sider relativt raskt. 
Det er imidlertid viktig å huske å ikke ha flere nettleservinduer oppe samtidig, da telefonen går raskt tom for minne. 

Når du jobber med et hvilket som helst program kan du få opp en tilleggsmeny som gir deg flere alternativer, for eksempel til å redigere dokumenter og bruke forskjellige verktøy. 
På høyresiden av vinduet du jobber i finnes det som regel også knapper som åpner filer eller sender meldingen av gårde. 
Du har altså til enhver tid god tilgang til alle ekstrafunksjoner og alternativer, avhengig av hva du jobber med for øyeblikket. 

Sirup, igjen 

Det hele er enkelt å bruke altså, men det er et stort minus. 
Ikke ulikt de nylige Communicator-modellene fra Nokia (9500/9300) er også 7710 ubehagelig treg. 
Den bruker flere sekunder på å åpne en helt enkel tekstmelding, å aktivere tyngre programmer tar enda lenger tid. 
Å bruke 7710 blir rett og slett ofte en prøvelse i tålmodighet. 

7710 er en av stadig flere Nokia-telefoner som har innebygd megapikselkamera. 
Funksjonaliteten av dette er litt begrenset, du kan omtrent bare justere kvaliteten på stillbildene og videoopptak, men bildene blir faktisk overraskende bra til å være mobiltelefon. 
De er temmelig skarpe og fargene bevares godt, så selv om vi fremdeles er langt unna skikkelig kvalitet på mobilbilder, ser det stadig bedre ut. 

Romslig maskin 

Vi er også imponert over lagringsplassen på 7710  den er på hele 90 MB, pluss at det er plass til minnekort. 
Og et kort på 128 MB følger med, så det er virkelig rikelig med lagringsplass du får med på kjøpet. 

Det er en hel del applikasjoner som også er forhåndsinstallert på maskinen, selv om de aller fleste av dem er dessverre kun prøveversjoner du kan bruke tre ganger. 
Et musikkprogram, kasinospill, ordbok, reisehåndbok fra TimeOut og en avansert verdensklokke er blant programmene som følger med. 
I tillegg får du med en del prøveutgaver på e-bøker fra diverse forfattere. 

Totalinntrykket av maskinen er temmelig blandet. 
På den ene siden byr den på en fantastisk skjerm, full funksjonalitet, kanskje med unntak av 3G og WLAN, godt kamera, innovativ og brukevennlig meny og mange flotte løsninger. 
På den andre siden er den treg, tung og stor. 
Vi kan ikke tenke oss at noen ville bruke denne mobilen som den primære telefonen, men kanskje som et leketøy du kan ha ved siden av den mer funksjonelle mobilen du bruker til daglig. 
Det finnes jo tross alt mer tiltalende alternativer hvis du absolutt vil ha trykksensitiv skjerm (SE P910 eller Qtek-smarttelefonene), men 7710 egner seg kanskje noe bedre som underholdningssentral. 

7710 er et interessant eksperiment, men ikke helt vellykket. 
Vi regner med at Nokia kommer til å lansere oppfølgere som er kjappere, mer håndterlige og kanskje har enda rikere funksjoner (WLAN hadde ikke gjort noe). 
Vi stiller oss avventende, men likevel liker vi konseptet  og håper på mer tiltalende løsninger i fremtiden. 
