Sadistisk svensk
Regi: 
Peter Flinth. 
Med Krister Henriksson, Johanna Sällström, Ola Rapace, Douglas Johansson, Angela Kovacs. 
Svensk. 
Krim - 15 år. 

Svensk kvalitetskrim forfaller til unødvendig sadisme. 
Filmen inngår i en stor, svensk krimsatsing med tre kinofilmer og åtte TV-filmer med Krister Henriksson som Henning Mankells sydsvenske politihelt, Mats Wallander. 

Denne filmen bygger ikke på en Mankell-bok, men er manusskapt med forfatterens godkjennelse. 

Det handler om grusomme drap og vanvittig trusler mot Wallander og hans nærmeste. 
Alt virker minutiøst planlagt og paranoid nærliggende. 
Men hva er fellesnevneren?! 

Vel: 
Det handler filmen om. 
Den er blodig og finurlig - lenge. 
Suggererende stemning, flott sammensatt, flott gjennomført. 

Som ventet blir det et voldsomt crescendo - litt for voldsomt. 
For selve plottet må vike for en oppvisning i vill sadisme. 
Hvilket kan være all right. 
Men ikke når man får mistanke om at de ytre handlingene skal manipulere ut den siste rest av nerverykninger - snarere enn å lage en intelligent plottløsning. 

Men, bevares: 
Dette er god og voldsom krim! 
