Spillanmeldelse:«Kinect Joy Ride» 

(VG Nett) 
I «Kinetic Joy Ride» holder du et liksomratt i hendene og gir bånn gass. 
Og det er forbausende moro. 

Det er så mange bilspill på markedet, i så mange varianter, at jeg stadig lurer på om det er plass til flere. 
Svaret er igjen: 
Ja, hvis de er gode nok. 
Og det er «Kinetic Joy Ride». 
Selv om det ikke er revolusjonerende, oppleves det som et forfriskende (eksos)pust. 

Du kan velge mellom flere ulike spillemodus. 
Et av dem går ut på å kjøre så fort du kan, og booste innimellom ved å dra rattet bakover og så skyte fart igjen. 
Dette er morsomt en liten stund, men du går ganske fort lei. 

De andre brettene er mer morsomme og originale. 
Et går ut på å kræsje ned flest mulig statuer, mens et annet går ut på å gjøre masse triks i luften; jo mer du snurrer rundt på gulvet, jo bedre er det. 

Det morsomste brettet, synes jeg, er et litt surrealistisk brett der du flyr opp i himmelen og så skal du posere på ulike måter etter musikk. 
Det høres kanskje teit ut, men er overraskende moro. 
Det er litt samme prinsippet som på japanske tv-show, bortsett fra at du ikke slår deg hvis du poserer feil. 

Aberet er at spillet føles litt retningsløst, ettersom du for eksempel ikke kan gjøre karriere. 
Men som familiespill er dette ideelt, og for barn må det være en vinner. 
Det er enkelt og intuitivt, de får brukt hele seg mens de kjører og trenger ikke være redde for å miste kontrolleren i gulvet. 

Det kuleste er selvsagt å kjøre flere mot hverandre, så her ligger det an til heftig familieduell. 

KINECT JOY RIDE Plattform: 360 (Kinect) Genre: 
Bilspill Alder: 7 Anb. pris: 599,- Utvikler: 
Big Park Inc Utgiver: 
Microsoft 
