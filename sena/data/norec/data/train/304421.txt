En velkjent skarp og ofte magisk metallisk ekkovokal
Noah Lennox og hans Panda Bear er tilbake på jobb. 

ALBUM: 
Hvor starter og slutter lyden av bandet Animal Collective og solobedriften Panda Bear for Noah Lennox? 
Vrient å si, og av mindre betydning da begge prosjektene generelt er merket med et ytterst solid kvalitetsstempel. 

En velkjent skarp og ofte magisk metallisk ekkovokal er atter samlingspunkt i Lennox sitt sedvanlig særegne domene. 
Med gjentagende bruk av repetitative enkeltelementer - i sterk fusjon med et øvrig mer handlekraftig elektronisk lydbilde - er «Tomboy» både stram og romslig på samme tid. 

«Afterburner» kaster småblikk opp mot droneelektro i sfæren til Fuck Buttons, mens tittelsporet låner kunstpopknep fra Yeasayer — en spennvidde som skaper god tumleplass for interessante lydbilder. 

Forventningene til Lennox er alltid enorme, og kvalitetsstempelet skal definitivt fram igjen - om så med en svakt falmet nyanse nederst i hjørnet. 
