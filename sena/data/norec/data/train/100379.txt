Drager og død
Miyazakis sønn med eventyr om dødsangst. 

HANDLER 
OM: 
Drager som bekjemper hverandre er bare ett av mange tegn på at verden står overfor en krise. 
Prins Arren dreper sin far, og legger ut på flukt. 
På veien møter han magikeren Spurvehauken, og redder en jente fra å bli solgt som slave. 
Snart blir det deres oppgave å gjenopprette balansen i verden. 

DOM: 
Bak filmen står regissør Goro Miyazaki, sønn av den gamle traveren Hayao Miyazaki som har laget blant annet «Kikis budservice» og «Min nabo Totoro». 
Junior har nok hentet inspirasjon fra faren, men egentlig er han landskapsarkitekt, og i denne filmen vies også mye oppmerksomhet til storslåtte landskap. 
Her er det selvsagt mye action, men filmen er også utpreget poetisk, dveler ved naturen og tar seg god tid til å utvikle forholdet mellom Arren og Spurvehauken. 
Spenningen holdes oppe til tross for noen litt langdryge partier. 
Og så handler det hele om dødsangst. 
En kunne innvende at Goro ikke når helt opp til sin far, men det forhindrer ikke at filmen kan være verdt en kikk. 
