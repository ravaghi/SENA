Knut Reiersrud og Iver Kleive:«Nåde over nåde» 

Kirkelig Kulturverksted/Musikkoperatørene 

Blålig kirkemusikk 

Med «Blå korall» la Iver Kleive og Knut Reiersrud en helt ny dimensjon til instrumental kirkemusikk, i et kontrastfullt møte mellom to svært forskjellige tradisjoner og klangverdener. 
På sin tredje utgivelse følger de samme oppskrift, ved å la norsk folkemusikktradisjon være veikrysset der blues og europeisk koralltradisjon møtes. 
De dynamiske kontrastene er om mulig enda kraftigere enn før, og kirkerommets ulike klangmuligheter er utnyttet til fulle. 
Noen ganger musiserer Kleive og Reiersrud i parallelle verdener uten helt å møtes, som i tittelmelodien og «Den store hvite flokk». 
Men på sitt beste skaper de en felles bandklang. 
Da er gjerne det pompøse og «høykirkelige» forlatt til fordel for et inderligere uttrykk, som i «Sorgen og gleden», «Når mitt øye trett av møye» og «Grandma's hands». 
Dette er platas perler, sammen med Reiersruds vakre «Da høsten kom». 

CARL PETTER OPSAHL 
