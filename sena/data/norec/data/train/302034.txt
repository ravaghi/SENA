Minor Majority-sjefen skrur opp tempoet på solodebut
Rister av seg melankolien og bråker mer. 

ALBUM: 
Tre år etter at Minor Majority ga ut sitt siste album, er Pål Angelskår klar for å solodebutere med «Follow Me». 

Men det er vanskelig å høre hvor Minor Majority slutter og soloartist Angelskår begynner. 

Samme produsent 
Det skyldes ikke bare at han var så sentral som duoens vokalist og låtskriver, men også at deres produsent (og opprinnelig bandmedlem) Andreas Berczelly også har produsert solodebuten. 

For oss som satte pris på Minor Majority, og melankolske perler som «She Gave Me Away», «This Time», «Start The Fire» og «Think I'm Up Tor You And I», er det selvfølgelig gledelig at Angelskår så absolutt er til å kjenne igjen. 

Det er toss alt snakk om en av de mildeste og mest forsonende stemmene i norsk pop. 

30 minutter 
Han har ikke så lang tid å gjøre det på: 
Ti låter på 30 minutter føles veldig retro og «vinylvennlig» - og er etter dagens standard nærmest å betrakte som en mini-cd. 

Da må låtene være virkelig gode! 

Etter gjentatt lytting viser de seg — stort sett — å holde mål og vel så det, og variasjonen i tempo er større enn hos Minor Majority. 

Tittellåten «Follow Me» og «This Season Knows Your Name» setter stemningen - med kvinnelig andrestemme og henholdsvis trompet/flygelhorn og munnspill som krydder. 

Flater ut Melankolien er til å kjenne igjen, men i andre halvdel økes tempoet i den overraskende instrumentalen «From The Desk Of Dr. Melfi» og opptempolåten «Your House» på tampen. 
Stemningsfulle «Shut The Door Behind You» er en favoritt. 

Angelskår bråker litt mer denne gang, og det gjør ingen ting. 

Gode krefter Mange gode krefter er i sving, fra grunnstammen Martin Andersen (bass), Ole Petter Andreassen (trommer), Karl Joachim Wisløff (flygel), Inge Svege (orgel/congas) og Lise Sørensen (fiolin/vokal), som også utgjør turnébandet, til gjesteartist Thom Hell (pumpeorgel/piano/gitar/synth./vokal). 

Gitarist Jon Arild Stieng var kanskje viktigere for duoen enn han har fått kreditt for, men Angelskår greier seg fint på egenhånd også. 

Plata er i salg fra mandag. 
