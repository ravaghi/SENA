Satire og beksvart humor
Fra mannen bak den Oscar-vinnende filmen «Amour», kommer nå en sort komedie som er satirisk og retter et kritisk søkelys mot den franske overklassen. 

Happy End Frankrike 2017 Drama Regi: 
Michael Haneke Manus: 
Michael Haneke Skuespillere: 
Isabelle Huppert, Mathieu Kassovitz, Jean-Louis Trintignant, Toby Jones, Fantine Harduin Aldersgrense: 
Tillatt for alle Egnethet: 
Ungdom/voksen 

Regissør og manusforfatter Michael Haneke, bruker å ta opp aktuelle og vanskelige temaer i filmene sine. 
Forrige film handlet om kjærlighet, men «Happy End» er derimot en kald fortelling om hvor egoistiske, distanserte og lite empatiske mange er i dagens samfunn, og hvilke alvorlige konsekvenser det kan få. 

Den dysfunksjonelle familien Laurent ser ganske så vellykkede og lykkelige ut på utsiden, men på innsiden rives de i stykker av alt fra drap til utroskap. 
Den 12 år gamle Ève (Fantine Harduin) må flytte til faren da moren tilsynelatende tar selvmord. 
Hos faren må hun finne plassen sin blant flere andre i familien, som farens nye kone og nye sønn, en tante, en fetter og en dement bestefar som vil ha hjelp til å dø. 
Familieidyllen er komplett. 

Filmen er vellaget og velspilt, og tar opp interessante perspektiver på det moderne samfunn hvor mange lever gjennom telefonen og sosiale medier. 
Og ikke minst de enorme forskjellene i verden mellom rik og fattig, og det å være trygg eller tvungen til å flykte. 
Men selv om jeg skjønner hvor filmskaperen vil at vi skal gå, er det ikke alltid han lykkes i å vise riktig vei, og noe av nerven forsvinner. 
