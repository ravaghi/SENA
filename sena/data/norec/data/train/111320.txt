Sofistikert fjesbokdrama
«The Social Network» er elegant filmkunst med imponerende skuespillerprestasjoner. 

«The Social Network»er den fascinerende historien om et av samtidens største fenomener, og et solid stykke filmkunst om krefter som river i alle mennesker. 

«They are exclusive and fun and lead to a better life», sier den framtidige Facebook-gründeren Mark Zuckerberg i 2003, mens han forklarer Harvard-universitetets sosiale klubber for kjæresten - som i neste øyeblikk dumper ham. 

Zuckerberg forstår den sosiale elitens appell, higenen etter relasjonsbygging og fellesskap. 
Selv er han på utsiden, og forstår seg bedre på dataprogrammering. 
Mens de kule kidsa fester, starter Zuckerberg «The Facebook» fra studiehybelen. 

Den enkle ideen har gjort Zuckerberg historisk, og med 500 millioner medlemmer har nettsiden forandret måten verden sosialiserer på. 
«The Social Network»er den uautoriserte historien om hvordan nettverket ble til. 
Filmen er et strengt portrett av Zuckerberg som en ensporet, kompromissløs nerd, og Jesse Eisenberg er perfekt i rollen. 
I tillegg er Justin Timberlake glimrende som Napster-entreprenøren Sean Parker. 

«The Social Network» dirrer av akkurat den riktige energien. 
Store deler av filmen er tette kammerspill der skarpe hjerner spilles mot hverandre, intense replikkvekslinger i rettslige møter rundt søksmålene suksessen resulterte i. 
Likevel har filmen nerve som en thriller, og suger publikum inn i sitt univers. 

Det hele er elegant satt sammen av regissør David Fincher, med visuelt utsøkte scener og en uimotståelig kombinasjon av smarthet og vittighet. 

Spekulasjonene går om hvor tro filmen er mot virkeligheten, men hvor viktig er egentlig det? 
«The Social Network»er et stykke redigert samtidshistorie, men filmen står fint for seg selv, som et intenst drama om maktkamp mellom unge genier med et enormt ambisjonsnivå og et ukuelig, dypt menneskelig ønske om å «være med». 

Visste du at ... 
Hver eneste t-skjorte og genser som Jesse Eisenberg bærer i filmen er plagg som Facebook-gründeren virkelig eier, som Zuckerberg selv bekreftet overfor publikum på Stanford University denne måneden. 
Men han mente at foruten klærne er portrettet av ham helt feil. 
