En annerledes reise
«Pop Aye» er en fabelaktig skildring av thailandsk kultur, på en måte jeg ikke har sett før. 

Den unge og spennende regissøren og filmfotografen Kirsten Tan er født i Singapore, men har bodd i både Sør-Korea og Thailand før hun landet i New York. 
Hun har vunnet en rekke priser for sine kortfilmer, men «Pop Aye» er hennes spillefilmdeubut og har gitt henne internasjonal anerkjennelse og priser. 
Under Sundance 
Film festival vant hun blant annet den prestisjefulle Grand Jury Prize. 

Og det er absolutt en filmopplevelse utenom det vanlige. 
Midt i en eksistensiell krise får arkitekten Thana øye på en elefant han kjente som liten på vei hjem fra jobb i Bangkok. 
Han kjøper elefanten og vil føre den hjem til barndomshjemmet på landsbygda. 
Gjennom Thana og hans følgesvenn, elefanten Pop Aye, får vi ikke bare delta på en sjelelig reise, men på en «road movie» helt utenom det vanlige som skildrer mange ulike sider ved den thailandske kulturen. 

Uten å røpe for mye er det selvfølgelig litt av hvert som skjer på veien, og filmen er full av deilig, sort humor, og en rekke overraskende og underholdende øyeblikk. 
Begge stjernene i filmen, både mennesket og elefanten, leverer ypperlige prestasjoner, og deres felles reise er forfriskende original og severdig. 
