«Farmen» møter Bergen
NRK prøver å bringe folk tilbake til bylivet på 1700-tallet i sitt nye, store realitykonsept. 

ANMELDELSE: 
Om du er en av dem som for eksempel har stått der med barnevognen og lengtet deg tilbake til 1800-tallstilværelsen, eller stoppet opp ved hermetikkhylla og en stakket stund kjent uro over hvordan det moderne mennesket egentlig hadde klart seg om det ved et trylleslag hadde mistet alle sine teknologiske privilegier, byr NRK i 2015 på en godbit: 

I «Anno» sendes et kobbel nordmenn tilbake til Bergen på 1700-tallet, hvor de må lære seg tradisjonelle håndverk mens de forsøker å stige i laugsystemet og bli en av byens borgere, med alle de privilegier det medfører. 

Kort fortalt er dette «Farmen», bare på NRK og i byen. 
At det er Bergen by er selvsagt ikke på noen måte tilfeldig, du kan si mye rart om Norges gamle hovedstad, men om du skal finne ett sted der folk er villige til å kle seg opp i staselige pudderparykker og late som at de er magistrater, er den nok vanskelig å komme forbi. 

Dessuten ser byen riktig ut, noe som er helt vesentlig siden akkurat det kanskje er den største utfordringen til «Anno»: 
En gang i blant må jo deltagerne ut av den folkemuseale innhegningen de lever på og ut til nåtiden, og selv med alt det Bergen kan by på av brostein og brannfare, er innslaget av vaskekte modernitet vanskelig å ikke oppfatte som et hinder for innlevelsen i konseptet. 

Men så mener serien heller sikkert ikke å faktisk bringe et kobbel mennesker fra 2014 tilbake tre hundre år, det er heller snakk om å bringe et stykke gammel historie opp i vår tid der de (fortrinnsvis historieinteresserte) deltagerne blant hardt arbeidende statister rammet av byllepest og overspill kan prøvesmake, feile og kjekle på hverandre. 

Ikke overraskende er det en forholdsvis eklektisk gjeng man har samlet her, med en anstendig porsjon talenter og en passende mengde særheter. 
Hvordan det spiller ut etter hvert som feltet virkelig blir splittet og noen stiger i gradene mot borgerskapets tinder mens andre står og stamper med svenneprøven, vites ikke ennå — knirkefritt blir det garantert ikke, men «Anno» signaliserer i åpningsepisodene at det er en serie som først og fremst tar sikte på en ålreit klasse/tidsreise for alle involverte. 
