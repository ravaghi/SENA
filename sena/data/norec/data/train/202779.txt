SoundBlaster ZXR - lydkort i særklasse
Hva tilbyr et toppklasse-lydkort som ikke den innebygde lyden tilbyr? 

SoundBlaster var svært tidlig på banen med lydkort i PC-ens barndom. 
Den gang var det ikke lyd i PC-er, bortsett fra pipelyder fra en høyttaler som ikke var ment til underholdning, men feilmeldinger. 
Skulle du ha lyd var det SoundBlaster som gjaldt, spesielt for gaming, men også for musikk- og lydfiklere. 

Etter at den interne PC-lyden også kunne spille musikk, og stadig ble bedre, ble det færre og færre som kjøpte dedikerte lydkort, kanskje med unntak av HiFi-folk, musikere, gamere og PC-entusiaster. 

Men Soundblaster er ikke død. 
Vi har testet ZXR-kortet til en pris på rundt 1500 kroner. 

SoundBlaster ZXR - egenskaper 

Kortet, eller rettere sagt <>kortene 

Det er bare det ene kortet som har kontakt som kobles til PCIe-bussen (1x), det andre kortet kan stå hvor som helst der det er ledig plass og flatkabelen mellom dem rekker fram. 

Det ekstra kortet tar seg av lydinngangene og innspilling, mens det lengste kortet tar seg av avspilling og prosessering. 

Tilkoblingene er både analoge og digitale. 
På det store kortet er det stereo 6,25 millimeters jacker for stereo inn- og utganger, mens surround og senter/sub er på to stereo minijacker. 
Det lille kortet har phono-kontakter, pluss optiske for inn og utgang. 
Det følger med overgangskabler. 

Kortet er bygget med kvalitetskomponenter, og for den virkelig harde kjerne er det mulig å bytte ut noen sentrale aktive komponenter, op-ampene i utgangen. 
Disse sitter på sokler og er enkle å håndtere. 

Konverterne kommer fra velrenommerte Burr-Brown, og hele løsningen, med deksler for skjerming, gullbelagte kontakter og så videre, vitner om at de har tatt oppgaven på alvor. 

En tungvekter av en kombinert volumkontroll og tilkoblingsboks følger også med. 
Denne kobles til det store kortet med jack-plugger, og du kan velge mellom kontakter for minijack og store jackplugger for tilkobling av hodetelefoner og mikrofon. 

Installasjon 

Programvaren er ikke lenger så omfattende og nedlesset som for en del år siden. 
Alt som har med kortets funksjoner å gjøre er samlet i et oversiktlig kontrollpanel. 

En litt pussig opplevelse var det likevel at vi først ikke fikk en lyd ut av kortet etter installasjon av maskinvare og programvare. 

Men det følger med et diagnoseverktøy, og etter at alle sjekkpunkter var funnet i orden gikk det gjennom oppsettet. 
Da viste det seg at kortet var satt opp i surround-modus, mens vi bare hadde koblet til hodetelefoner. 
Ved å velge hodetelefoner som arbeidsmodus var alt på plass. 

I bruk 

Det er to ting som umiddelbart er helt klart: 
Det er masse volum å gå på for hodetelefoner av alle typer, og signalet er helt støyfritt og ikke påvirket av noe som helst annet du måtte gjøre på PC-en. 

Kjører du kortet i nøytral modus er det helt transparent, og det er slik et lydkort skal være. 
Det skal ikke ha noen egen karakter, det er det andre elementer i lydkjeden som har, enten du vil eller ikke. 
Da tenker vi først og fremst på rommet, høyttalerne og musikkproduksjonen. 

Men skal du bare ha Helt Ren Lyd kjøper du deg heller en DAC. 
Et SoundBlaster-kort er mer et sofistikert lydleketøy, som lar deg gjøre noe med lydsignalet. 
Om man kaller det forbedring eller forvrengning er et ideologisk spørsmål, heldigvis er det ikke noe regelverk for egen lytting. 

Med SBX Pro Studio i kontrollpanelet kan du få simulert surround, legge på mer overtoner med Crystalizer og tilvarende i bassregisteret med Bass-funksjonen med variabel delefrekvens. 

Du har også flere funksjoner som presenteres fint i kontrollprogrammet, du kan sjekke skjermdumper i bildespesialen under. 

Vår dom 

Det er ikke tvil om at dette er et veldig bra lydkort. 
Det kombinerer støyfri lydkvalitet med gode og robuste tilkoblingsmuligheter, og støtter både vanlig musikkavspilling, flerkanallyd og prosessert lyd med effekter. 

Det er også tilrettelagt både for gaming og delvis for kreativ musikkbruk med støtte for profesjonelle lydformater. 

Så det er ikke et helt komplett alt-i-ett kort, men først og fremst beregnet på god gjengivelse og lek med lyd. 
Skal du ha en løsning til innspilling finnes det mange alternativer i samme prisklasse, fra for eksempel Focusrite, PreSonus, M-Audio og mange andre. 
Det samme gjelder for HiFi-entusiastene som vil unngå påvirkning av lyden underveis i kjeden, de velger heller en rendyrket DAC som ikke har så mange funksjoner som et lydkort. 

Så vi står igjen med entusiasten som har en slant til overs og vil ha noe som tilsvarer funksjonaliteten i en integrert lydløsning, men som vil opp i kvalitet og brukervennlighet. 

Og det leverer dette kortet. 

Creative Sound Blaster ZxR 
