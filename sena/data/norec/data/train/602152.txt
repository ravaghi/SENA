Tro mot tradisjonene
Men Rybak sto for kveldens store høydepunkt. 

Nå er julekonsertene i gang for fullt, og det er atter en gang klart for den tradisjonelle Stille Natt Hellige Natt i Domkirken. 
Dette er 25. gang den arrangeres over hele Sør-Norge i regi av Strømmestiftelsen, men til tross for en lang tradisjon var det god plass blant publikum denne kvelden. 
Mulig grunnen var at de holdt konsert tidligere på dagen i Søm kirke samt at klokken var halv ti da fem velkjente norske artister entret scenen. 

En vakker og sårbar fremføring av sangen "Stille Natt, Hellige Natt" på fiolin av Alexander Rybak åpnet konserten før Marian Aas Hansen og Elisabeth Andreassen stemmer med, etterfulgt av Tor Endresen og Rune Larsen. 
Det er litt ustøtt i starten, men etter hvert smelter stemmene deres sammen i flott harmoni. 
Med Jon-Willy Rydningen på tangenter, Olav Torget på gitar og hjemmelaget basstromme, skapes det er flott lydbilde i Domkirken. 

Rybak og Andreassen er nye i ensemblet, og sistnevnte gjør en fantastisk jobb fra første stund. 
Hun synger klokkerent, og har dempet ned den dype vibratoen som fort gir stemmen hennes et harry preg. 
Rybak holder seg for det meste til fiolinen denne kvelden. 

Rune Larsen geleider oss som vanlig gjennom kvelden med sine koselige historier og smakebiter fra juleevangeliet. 
Han bidrar også med en mer ukjent låt "Counting my blessings" som viste seg å bli en fin overraskelse for de som liker Bing Crosby sine juleklassikere. 
Hansen fremfører også et utradisjonelt sangvalg med vakre "In the Arms of an Angel". 
Hun synger fantastisk, men låten mangler de dynamiske høydene for å nå helt frem. 

Som alltid åpnes det for allsang, og første låt ut er "Deilig er den himmel blå". 
Publikum blir med, dog litt beskjedent, men det er ingen ting som hjelper mer på humøret og julestemningen enn allsang. 
Når Andreassen slenger på litt ekstra gospelstemning med "This little light of mine" løsner det litt for publikum. 

I løpet av alle disse årene har Stille Natt Hellige Natt-konsertene opparbeidet seg noen tradisjoner, og blant dem finner vi låtene "Feliz Navidad" og Tor Endresen sin versjon av "O Helga Natt". 
Sistnevnte er alltid et høydepunkt, da Endresen er en av de få som har stemmeprakt nok til å få den til å bli suksess. 
Og med mektig korarrangement fra resten av ensemblet, var det nok flere i salen som fikk et snev av gåsehud. 
Men den som imponerte mest var Rybak med sine utrolige ferdigheter på fiolin. 
Hans tolkning og om-arrangement av ”Vi tenner våre lykter” fikk publikum i ekstase. 

Det var ikke så mye å si på fremførelsen av låtene under kveldens konsert, men låtvalget kunne vært bedre og stemningen blant publikum var ikke helt på topp. 
