Arthur og Minimoyene
Så er den her, Luc Bessons siste film som regissør, i følge ham selv. 
Og han velger å avslutte med å lage film for et helt nytt publikum, nemlig barn. 

”Arthur og minimoyene” mikser vanlig film med data-animasjon. 
Live action-biten er ikke alltid like morsom og interessant, men de animerte scenene er utrolig godt utført og gjør det verdt å få med seg hele filmen. 

Småtroll i hagen 

Arthur bor hos sin bestemor i fantasi-Amerika på noe som ligner 1950-tallet. 
De står i fare for å miste huset, hvis ikke de finner skatten som den forsvunnede bestefaren har gjemt ett sted på eiendommen. 

Han har fortalt om minimoyene, småtroll som bor i hagen, og har lagt igjen spor til Arthur om hvordan han kan finne dem. 
Arthur følger instruksjonene og havner i en ny verden der han må kjempe mot en farlig fiende for å finne skatten. 

Americana med franske øyne 

Hovedrollen spilles av Freddie Highmore, som mange husker fra Charlie og sjokoladefabrikken. 
Scenen over bakken preges av litt for kjapp redigering og litt for kunstige innslag av americana sett med franske øyne. 

Men når Arthur forminskes og forsvinner ned mellom gresstråene hos minimoyene, ser filmen veldig annerledes ut. 
Alt blir nemlig mye bedre! 
Filmen finner rytmen, historien tar fart og det animerte universet er full av frodige detaljer. 

Gode stemmer 

Det som imponerer mest er hvor flott animasjonen er. 
Den kan måle seg med det beste fra Hollywood. 
Spesielt figurene i minimoyenes land har distinktive trekk. 
Samtidig har de fått gode stemmer i den engelske versjonen jeg så, blant annet fra Robert De Niro som konge, David Bowie som den minneverdige onde M, og Madonna som den tøffe prinsesse Selena. 

Det er kanskje litt rart når 14 år gamle Freddie Highmore og 48 år gamle Madonnas figurer innleder et forhold i filmen, men i minimoyenes land er ikke dette med alder så veldig viktig! 
Filmen vises også med norsk dubbing. 

Bessons siste film? 

”Arthur og minimoyene” er ingen fulltreffer, den er litt ujevn, men er absolutt god underholdning for store og små. 
Så er dette virkelig Luc Bessons siste film som regissør? 
Kanskje ikke. 

Ifølge productionweekly.com vurderer Besson å regissere oppfølgeren, ”Arthur og den forbudte byen”, om minimoyene blir en suksess. 
Vi kan alltids håpe, og at han etter det igjen bestemmer seg for å lage flere filmer for voksne 
