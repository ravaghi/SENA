Svikefull logikk
Regi: 
Matthew Kassovitz. 
Med: 
Halle Berry, Penélope Cruz, Robert Downey Jr. 
Am. grøsser/thriller. 
15 år. 

Matthew Kassovitz satser, tøyer - og lander i småskogen med en spøkelseshistorie full av hull. 

Med seg tar han Halle Berry, Penélope Cruz og Robert Downey jr. 

En kvinnelig psykiater møter et spøkelse, besettes av hennes ild, mister bevisstheten - og våkner som fange blant egne pasienter i kvinnefengselet der hun jobber. 
I mellomtiden har hun myrdet og partert sin mann. 

Allerede der går det skeis. 
For når man ikke tror på selve basen - plattformen hvorfra all skrekk og alle gåter skal utgå - er resten ganske ille ute. 

Litt raus kan man være rundt fakta når det likevel handler om spøkelser. 
Men at den framifrå psykiater sperres inne i eget fengsel, blant sine egne pasienter og behandles av egne kolleger - hvorav flere potensielle «mistenkte» i samme drapssak - blir noe i meste laget. 
For sikkerhets skyld en drapssak som etterforskes av offerets nærmeste venn. 

Halle Berry gjør så godt hun kan. 
Men mot en historie mer full av hull enn en tesil, må selv en Oscar-vinner ty til noen knep. 
Berry tyr til sine vakre, mørke øyne - som hun stort sett hensetter i et kulerundt, vettskremt blikk. 

Men det skal den som vanlig ganske dristige regissør Kassovitz ha: 
Han forsøker. 
Et eller annet nytt, i et eller annet grenseland mellom thrilleren, grøsseren og de flammende, ikke så hellige ånder. 

ELLEN MARGRETHE SAND 
