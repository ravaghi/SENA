Nokia N95
Ventetiden er over, her er vårens hotteste mobil for de som vil ha alt i ett. 

Helt siden vi lagde vår første sak på Nokia N95 har vi gledet oss til å få den på testbenken. 
Ikke så rart egentlig, for etter vår oppfatning er dette en av de desidert mest spennende mobilene som kommer nå i 2007. 

Førsteinntrykk og design 

Til tross for at den ikke er noen designmobil gir N95 et sobert førsteinntrykk. 
En ting er de små detaljene, sjekk for eksempel dekslene over stereohøyttalerne i billedspesialen til venstre, men kanskje vel så viktig er at den føles solid og eksklusiv. 

Rosinen i pølsa er imidlertid innmaten. 
Denne telefonen har nemlig så mange finesser at selv bortskjemte testjournalister må konsentrere seg for ikke å fnise på nivå med en 14-åring som endelig har funnet et hemmelig kikkehull rett inn i jentegarderobens aller innerste. 
Nu vel. 

Høydepunkter: 

N95 har et 5.0 megapixlers kamera (2592* 1944 piksler) med Carl Zeiss-optikk og autofokus, samt video-opptak i 640*480 oppløsning. 
Innebygget GPS med 100 tilgjengelige kart 160 MB interminne og minnekortinngang for MicroSD-kort (128 MB følger med), som per dags dato fås opp til 2 GB. 2,6 tommers skjerm med 16 millioner farger, som virker god og lyssterk, til tross for at den ikke har den høyeste oppløsningen (QVGA 320*240) på markedet. 
Også datanerdene får sitt, med infrarød, blåtann versjon 2.0, 3G (samt HDSDPA, som ennå ikke er klart her på berget), USB 2.0 og WLAN. 
MP3-spiller som takler AAC/M4A/WMA, og radio. 
Det følger også med hodetelefoner med fjernkontroll. 

Enkel å bruke 

Den 2,6 tommer store skjermen oppleves som klar og god med fin kontrast og gode farger, og det gode helhetsinntrykket forsterkes av det fine grensesnittet på menysystemet. 
Symbian-telefoner får ofte kjeft fordi menysystemet oppleves som tregt, og til alle dere som har irritert dere over den ultratrege N80 er det bare å si at N95 er kjappere. 
Langt kjappere faktisk, og godt er det. 

Bilde og videokvalitet 

Med et 5 MP kamera hadde vi store forventninger til bildene fra N95, og sammenlignet med vår gamle N80-modell er det da heller ingen tvil om at utviklingen har gått i riktig retning: 

Kameraet reagerer kjappere, linsen er beskyttet og bildene blir både større og skviser ut flere detaljer enn vi er vant til. 
Det er likevel ikke til å komme i fra at vi fortsatt ikke er kvitt mobilkameraenes verste fiende, den forhatte bildestøyen. 
Utendørsbilder i god belysning er imidlertid en fornøyelse, de ser meget bra ut. 

Det er imidlertid video-funksjonen (maks oppløsning er 640x480 (VGA) og opptil 30 bilder per sekund) som virkelig fikk fram smilet hos oss. 

Nøyaktig hvor mye god bilde- og video-kvaliteten er kan du imidlertid bedømme selv: 

Her ser du eksempel på opptak: 

MP3 og radio 

Noe av det første vi la merke til på N95 er at den ikke har såkalt pop-port i bunnen. 
Her går det i stedet i mini-USB for datatilkobling og minijack (3,5 mm) for lyd. 
Endelig, sier vi, og gir Nokia full honnør for at vi nå kan bruke våre egne hodetelefoner uten å gå veien om klumpete adaptere. 

En annen kul gimmick er at du ved å skyve telefonfronten nedover får fram avspillingstastene til musikkspilleren. 
Bare lekkert! 
Se bilde her! 

Som nevnt øverst takler mobilen omtrent det som er av formater, og med et MicroSD-kort på plass kan du per dags dato flotte deg med 2 GB plass. 
For sanne musikkfreaker kan det kanskje virke litt knapt, men du føler deg sikkert bedre når vi forteller at 4 GB-kortene er ventet allerede i slutten av mai måned. 

I tillegg til å gjøre jobben som hands-free-løsning fungerer de medfølgende hodetelefonene også som antenneledning til radio-delen. 
Vi noterer med tilfredshet at fjernkontrollen på N95 også lar deg veksle mellom MP3-sporene dine. 
Dette burde vært en selvfølgelighet, men var faktisk ikke tilfellet på fjorårets N80-modell. 
Nok et bevis på at verden går framover, med andre ord. 

Lydkvalitet. 

Når det gjelder lydkvaliteten på N95 er den helt grei, men ikke noe mer. 
Sammenliknet med for eksempel en femtegenerasjons iPod er det nemlig overraskende mye sus under avspilling. 
Dette vil stort sett bare være hørbart under rolige partier, men lytter du for eksempel mye på klassisk musikk (vi vet du finnes der ute) vil du sannsynligvis legge bedre merke til ulyden. 

Nokia har også vært ganske generøse med diskanten, og en del lyder øverst i frekvensregisteret blir i overkant spisse - kanskje til og med for spisse for følsomme ører. 
Dette kan nok delvis kompenseres ved hjelp av equalizeren, men den er ikke fintfølende nok til at ikke eventuelle justeringer går utover resten av lydbildet. 
Det er også litt irriterende at justeringen av lydnivået skjer med så grove intervaller at det som i ene øyeblikket blir for høyt, er for lavt igjen med én volumjustering ned - og så finnes det ingenting innimellom. 

GPS-biten 

Den innebygde GPSen gir deg gratis kart (fra TeleAtlas) over norden og store deler av Europa. 
Helt gratis er det likevel ikke: 
For det første vil jo telefonen laste ned de kartene den trenger via nettet og du vil derfor måtte betale for dataoverføringen (om du da ikke bruker WLAN-tilkoplingen). 
De nedlastede kartene lagres i hurtigminnet så lenge det er plass på minnekortet ditt, og lar deg søke på gatenavn og gir deg veibeskrivelser i tekst. 

Det andre punktet er verre å svelge. 
Nokia har nemlig falt for fristelsen til å ta betalt for selve GPS-guidingen, og selv om vi ikke synes prisen er så stiv om du velger 1 års abonnement, så burde dette vært inkludert i prisen på mobilen. 

Alternativene er som følger: 
40 kroner for 1 uke, 60 kroner for 30 dager, 488,77 for 1 år, og 570.24 for 3 år, og du velger selv om du vil betale med kredittkort, eller om beløpet skal belastes telefonregningen din. 
Selv kjøpte vi en ukes tilgang på vår testtelefon og prosessen gikk heldigvis smertefritt. 

Det store spørsmålet er selvsagt hvordan N95 vil klare seg sammenlignet med vanlige GPSer, og N95 har derfor blitt testet mot Beckers snasne Ferrari-GPS, som er på dingz.no sin testbenk akkurat nå. 

I praksis tar det fort et minutt eller to før mobilen klarer å lokalisere satelittene og er klar til bruk. 
Siden du kan legge inn startsted og ankomststed i mellomtiden er ventetiden til å leve med. 
Det store minuset er imidertid at batteriet tappes kjapt når satelittsøket pågår - så vurderer du denne mobilen kan du like godt kjøpe med en billader med det samme. 

Det første man legger merke til er selvsagt at skjermen er mindre enn på de vanlige GPSene, og dette blir jo enda tydeligere her ettersom mobilen bør plasseres så nærme frontruta som mulig for å ha god kontakt med satelittene. 
Desto viktigere er det at stemmestyringen fungerer godt, og det er en fornøyelse å konstatere at den faktisk gjør det. 

Det vil ikke si at den er like kjapp til å omberegne ruter eller like enkel å bruke som de beste GPSene, men med tanke på at det er en mobil det er snakk om så er dette mer enn godkjent. 

Konklusjon 

En vakker dag vil nesten alle mobiler ha finessene du idag får på N95, og det er bare å innrømme at de mange finessene har en magisk tiltrekningskraft på undertegnede. 
I kjent Nokia-stil går også synkroniseringen av Outlook og overføringen av bilder kjapt og enkelt. 
Aktive verktøylinjer er også en klar forbedring fra fjorårets N80. 

Den store svakheten til N95 er imidlertid batterikapasiteten, som er langt under pari. 
Under testperioden har vi faktisk ladet batteriet flere ganger daglig. 
På det verste var batteritiden nede i 6 timer, og når mobilen er helt ny er dette ganske enkelt forferdelig dårlig - og et illevarslende omen for hvordan batteriet vil fungere etter et halvt års bruk. 

Vi skjønner selvsagt at alle finessene trekker mye strøm, og at ikke alt behøver å stå på hele tiden. 
Men terningkast 6 er likevel nødt til å ryke når man ikke kan bruke mobilens finesser, spesielt GPS-navigeringen, uten å ha en lader tilgjengelig. 

Likevel: 
Kan du leve med det elendige batteriet er det bare å klinke til - vi tror ikke du vil angre, for tafsefaktoren på denne mobilen er skyhøy. 

MERK: 
Vi kunne skrevet i timesvis om alle funksjonene på denne mobilen, men tiden strekker dessverre ikke til. 
Har du noen spørsmål om N95 er det bare å bruke diskusjonsgruppen under artikkelen her - så skal vi svare så godt vi kan. 

Husk også å sjekke vår Mobilvelger! 

Mobiltesten er et samarbeidsprosjekt mellom nettstedene DinSide Data, ITavisen og Dingz.no 
