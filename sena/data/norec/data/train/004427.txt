Bjørnøya
Ekstremsportbrødre får frem reiselysten. 

Tv-serier som Oppdrag Sognefjorden og Oppdrag Nord-Norge har vist at det er smart å blande ekstremsportfilm med Lars Monsenske fortellergrep. 

Bjørnøya er en slags Monsen junior ganger tre, der vi følger brødrene Inge, Markus og Håkon Wegge i jakten på spennende opplevelser på øya. 

Regissørene Inge Wegge og Edda Grjotheim er sterkere på å formidle sportsaction enn den tidvise vanskelige dynamikken mellom brødrene, men greier å få frem reiselysten, selv til en sofagris som meg. 

Kjemper mot vanskelige forhold 

Inge, Markus og Håkon har lenge planlagt et tre måneder langt opphold på Bjørnøya, som ligger i Barentshavet, 42 mil sør for Longyearbyen. 

Det er litt av en jobb å få tillatelse til å reise dit, og når de setter sine føtter på øya, må de kjempe mot vanskelige forhold i jakten på bølger som de kan surfe på. 

Heldigvis har de også andre måter å oppsøke spenning på. 
Og alt har de filmet på egen hånd. 

Det er morsomt å se karene bruke øya som sin egen lekeplass. 
Enten de hopper i havet, suser ned fjellsider eller kiter rundt i lufta, utviser de en herlig og inspirerende lekenhet som smitter over på publikum. 

De har også filmet sine bedrifter forbilledlig godt, forholdene tatt i betraktning. 

De beste bildene har de selvsagt skutt med et skikkelig kamera, men også små GoPro-kameraer på surfbrett, ski og hjelmer er med på å formidle inntrykkene på ekstremt nært hold. 

Antydes konflikter 

Det filmen ikke er like sterk på, er å formidle den til tider anstrengte dynamikken mellom brødrene, etter hvert som samholdet blir i trangeste laget, og værforholdene går dem i mot. 

Det antydes konflikter og problemstillinger som filmen ikke utforsker fullt ut. 
Hadde en ekstern regissør/kameramann vært med på øya ville han/hun kanskje kunne presse frem mer og fått brødrene til å grave dypere. 

Har man sagt A, bør man kanskje si B og C, også. 
Men da hadde det også blitt en litt annen film. 

I sine beste øyeblikk er Bjørnøya en feiring av individets rett til å leke, utforske naturen og sette seg selv på prøve. 

Brødrenes utadvendte fremtoninger gjør dem enkle å like, og deres sympatiske holdninger til naturen de beveger seg i, sprer et miljøriktig budskap. 

Bjørnøya har flere imponerende og majestetiske bilder av ville, arktiske opplevelser som er svært få forunt. 
Denne filmen er derfor slett ikke et dårlig substitutt. 
