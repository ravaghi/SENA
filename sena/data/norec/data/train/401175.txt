Dirty John:Hvem er denne karen? 

Er John Meehan romantisk beiler eller psykopat med mafiaforbindelser? 
Dirty John gir deg det mørke svaret når Aftenposten anbefaler krimpodkaster for vinteren. 

I villniset av podkaster som vokser i hagen til Itunes, Acast og de andre tilbyderne, er det ikke alltid enkelt å finne de flotteste blomstene mellom alt det irriterende ugresset. 
Mer enn noe sted gjelder dette i true crime-sjangeren, hvor suksessen til Serial, S-Town, Purk eller skurk og Uløst har økt interessen for kriminalsaker, men også inspirert en stor produksjon av uinteressante og ofte spekulative krimfortellinger. 

Se lenken under for fire andre anbefalinger: 

Sjokkerende fra Los Angeles Times 

Det var rett og slett et lite kvalitetstomrom å fylle etter S-Town i mars leverte vårens dypeste podkastportrett. 
For en måneds tid siden kom Los Angeles Times på banen med en gjennomarbeidet, sjokkerende historie. 
Ikke bare er Dirty John briljant fortalt og dramatisert, den seks episoder lange podkastserien dypper journalistfingrene ned i et tema som er like viktig som det er ubehagelig. 

Fra fire skilsmisser til hodestups forelsket 

Historien starter med 59 år gamle Debra, suksessrik gründer og forretningskvinne. 
Hun driver sitt eget interiørfirma, bor i Newport Beach – et rikt område ivrige serieseere husker fra for eksempel solskinnsserien The O.C. – og har et godt forhold til sine døtre og resten av familien. 
Debra lever et riktig så vellykket liv. 
Bortsett fra på kjærlighetsfronten, etter fire skilsmisser har hun mistet troen på at alderdommen skal tilbringes i noens kjærlige selskap. 
Derfor blir hun overlykkelig når John Meehan kommer inn i livet hennes. 
Han er sympatisk, veltrent, morsom og overøser henne med komplimenter, og Debra forelsker seg hodestups. 
Døtrene blir derimot fort skeptiske til denne i overkant joviale fyren som entrer morens liv, og forholdet skaper en giftig konflikt i familien. 

Minner om Vanity Fairs krimhistorier fra bemidlede familier 

Hvem er John Meeham, og hva har han gjort for å erobre hjertet til en godt voksen, smart og suksessrik forretningskvinne? 
Dirty John leter i bakgrunnen hans, dykker dypt ned i Debra familiehistorie, og forteller historien om forholdet oversiktlig og grundig. 
Det er sobert, men fengslende vevd sammen, og minner om Vanity Fair-stjernen Dominic Dunnes fortellinger om krimdrama i USAs mer bemidlede familier. 

«Nå MÅ jeg se The Walking Dead» 

Intervjuene er gode og inkluderende, kildene hentes fra forskjellige perioder i Meehans liv, og informasjonen om saken, John Meehan og Debras familie porsjoneres delikat ut til du sitter igjen med det perfekte podkast-måltid. 
Til slutt får du en også en overraskelse som gjør at man umiddelbart tenker den underlige tanken: 
«Nå MÅ jeg se noen episoder av The Walking Dead». 
For mot slutten treffer serien like sterkt som S-Town gjorde med sin overraskende vending i andre episode tidligere i år, og løfter historien fra skremmende til sjokkerende. 

Dirty John lager thrillerunderholdning av virkeligheten, men glemmer aldri hva dette handler om: en mann som på mest brutale, mentale vis kontrollerer en kvinne. 
Når mishandling i nære relasjoner ikke tar form av fysisk vold er det for mange vanskeligere å komme seg ut av situasjonen, og Dirty John understreker hvor vanskelig det er for pårørende å bevise hva som foregår. 
Som Lisa Aronson Fontes, forfatter av Invisible Chains: 
Overcoming Coercive Control in Your Intimate Relationship sa til Los Angeles Times i en oppfølgingssak om temaet: 
«Når noen (som opplever mental mishandling) ikke opplever fysisk vold, føler de kanskje at det er de selv som er problemet. 
Mange kvinner sier «jeg skulle ønske han bare slo meg, for da hadde jeg hatt en konkret grunn til å forlate ham.» 

Den mest skremmende true crime-fortellingen 

Sitater er fra en av flere oppfølgingssaker Los Angeles Times har gjort, samtidig som de har skrevet ut samtlige episoder som fyldige feature-saker. 
Så om serien ikke er grensesprengende, er Dirty John hvert fall et bunnsolid og moderne medieprodukt anno 2017: en viktig historie, smart fortalt på flere plattformer, og fulgt opp som det beste debattprogram. 
Dirty John er den best fortalte og mest skremmende true crime-fortellingen du hører i år. 
