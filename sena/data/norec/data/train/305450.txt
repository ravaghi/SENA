John Legends jul byr på fest, klassikere og romantikk
Den populære soulstjernen finner seg godt til rette i det risikable «julealbum»-formatet. 

ALBUM: 
«Julealbumet» er en kommersiell melkeku for mange artister, men kunstformen byr også på mye risiko. 
For å fungere må innspillingen bestå av et par essensielle kriterier. 

Balansen mellom klassikere og ny kreativitet er kanskje det vanskeligste av alt. 
For mye av det første betyr fantasiløs julekaraoke, mens det sistnevnte fort resulterer i tap av det aller viktigste – kontinuerlig juleglede. 

Kan albumet spilles fra start til slutt uten at stemningen i stua avtar? 

Som en trygg forbindelse mellom soul og lounge-musikk, har John Legend overraskende nok aldri beveget seg inn i dette julemarkedet før nå. 
Til tross for hyggelige spor av gospel, er sangerens «legendariske» jul på ingen måte preget av hans nylige musikalrolle som Jesus (Christ Superstar), men holder det isteden 2018-trygt med en sekulær tilnærming til høytiden. 

Allerede fra første låt av blir det også klart at Legends jul er av feelgod-sorten, sparket i gang med munnspillhjelp fra Stevie Wonder på «What Christmas Means to Me» og en drivende «Silver Bells»-variant. 
«Have Yourself a Merry Little Christmas» kommer som et annet tidlig høydepunkt, mye takket være fantastiske Esperanza Spalding. 

Deretter swinges og grooves det i vei gjennom retro lydbilder Legend kler godt, før han prøver seg på den umulige oppgaven med å matche Marvin Gaye på «Purple Snowflakes». 
Heller ikke klassikeren «The Christmas Song» (foreviget av Nat King Coles) er noen spesielt minneverdig opplevelse, mens Raphael Saadiq-komponerte «Wrap Me Up in Your Love» blir hakket for sensuelt i denne settingen. 

«By Christmas Eve» er derimot et uventet hyggelig glimt av gammel storhet (tenk «Ordinary People»), før «Merry Merry Christmas» avslutter gildet på sprudlende New Orleans-vis. 

Ikke akkurat legendarisk, men definitivt et feststemt alternativ til Sinatra & Co. 

Albumet vil forøvrig også sørge for den musikalske rammen når Legend og hans norskættede kone Chrissy Teigen dukker opp på amerikanske TV-skjermer denne uken med julespesialen «A Legendary Christmas With John and Chrissy». 
