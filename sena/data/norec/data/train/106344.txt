Sjarmerende apestreker
Det er nesten som om Wii er skapt for «Super Monkey Ball: 
Banana Blitz». 

Monkey Ball-spillene går ut på å trille en ball med en ape i mot et mål. 
Spilleren styrer underlaget til ballen, ved å vippe dette i forskjellige retninger, sørger gravitasjonen for at ballen med apen triller. 

Tidligere har dette vært gjort med en håndkontroller, men med den nye bevegelsessensoren til Wii, er det nesten som om Nintendo har spesialutviklet konsollen for Segas apespillserie. 

Du styrer rett og slett ved å vippe kontrollen fremover og bakover, eller vri den mot høyre og venstre. 
Spillet er en perfekt test på hvor presist du kan manøvrere med Wiimoten, og det fungerer overraskende bra. 

Når utviklerne i tillegg har lagt til en hoppeknapp, slik at apene nå ikke bare triller men også kan manøvrere over hinder, legger dette en ny dimensjon til spillet som gjør at det føles veldig friskt sammenliknet med de mange oppfølgerne serien allerede har fått. 

I tillegg til et hovedspill der du skal gjennom stadig vanskeligere brett og labyrinter, følger det med femti minispill av variabel kvalitet for flere spillere. 
Ikke alle er like gøy, men innimellom er det noen som garantert kommer til å bli festslagere. 

«Super Monkey Ball» var et av de beste spillene til Gamecube-lanseringen, så det er artig å se at Sega har klart å fornye serien og forsterke den til Nintendos nye konsoll. 
Et hyggelig spill for store og små. 
