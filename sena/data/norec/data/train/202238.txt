Sony Ericsson W715
Som musikk i våre ører. 

W715. 
Smak litt på de fire tegnene. 
Kjenner du eimen av knusktørr bark, ispedd litt sagmugg på toppen? 
Det er i så fall en ganske forståelig reaksjon, men selv om Sony Ericssons navnepolitikk er dørgende kjedelig, leverer de stadig vekk mobiltelefoner som duger. 

Og W715 duger i massevis. 

Solid 

Greit, du skal ikke forvente å finne mirakler på innsiden av den elegante, innbydende innpakningen, og skyvetelefonen overrasker for så vidt heller ikke de av oss som har hatt hendene borti et par-tre Sony Ericsson-telefoner de siste årene. 

Helhetsinntrykket er derimot stort sett veldig solid, selv om vi av og til merket ørlite slark i skyvemekanismen. 
Trøsten er at telefonen har alt. 

Ettersom telefonen er medlem av Walkman-serien, er det kanskje mest naturlig å begynne med mediespilleren. 
Sony Ericsson har funnet et design som fungerer utmerket, både visuelt og praktisk, og blandingen av vertikal navigering for hovedkategoriene (bilde, video, musikk og så videre), og horisontal navigering for underkategoriene er rask, pen og intuitiv. 

Hvor blir den av? 

Lydkvaliteten er det ingenting å si på, ikke minst med egne hodetelefoner av en viss kvalitet, men kjære Sony Ericsson: 
Minijack-utgang for hodetelefoner finnes nå på en rekke mobiltelefoner, men i deres musikkmobilserie finnes den ironisk nok fortsatt ikke. 
Det er og blir en uting. 

Selv om det ikke finnes noen gode grunner til å bruke walkmandelen i horisontalt format mens du hører på musikk, kan det være nyttig når du ser på bilder eller video. 
Den 2.4 tommer store skjermen orienteres automatisk i henhold til hvordan du holder telefonen, en etter hvert ganske vanlig funksjon på mer avanserte mobiler, men det er ikke vits å legge over DVD-samlinga. 

Å se video i mer enn fem minutter på en såpass beskjeden flate er mer ekstremsport enn estetisk nytelse. 

Overføring av lyd- og videofiler går derimot som en lek, og i motsetning til for eksempel Samsungs Armani-telefon som vi nylig testet, og for så vidt også flere andre mobiler med USB-tilkobling, så går overføringen raskt. 

Kamera 

Vi er vant med Sony Ericssons strenge skille mellom walkmanmobilene i W-serien og kameramobilene i C-serien, og derfor forventer vi heller ikke spesielt mye fra W715 sitt kamera på 3.15 megapiksler. 

Slik er det også. 
Kameraet, som ikke har autofokus, tar helt greie bilder, men vil ikke gjøre inntrykk på de som er bortskjemt med Nokias N-serie eller Sony Ericssons allerede nevnte C-serien. 
Utendørsbildene ser ok ut, mens du i selv godt opplyste lokaler innendørs virkelig må holde mobilen stødig for ikke å ende opp med uskarpe bilder. 

Det finnes heller ikke noe autofokus som kan hjelpe på skarpheten, så her er du til en viss grad overlatt tilfeldighetene - slik tilfellet ofte er med mobilkamera av den litt mer primitive typen. 

Du kan se eksempelbilder i full oppløsning her, her, her og her. 

Navigasjon 

Såkalte GSM-assisterte GPSer, eller A-GPS om du vil, begynner å bli vanlig på godt utstyrte mobiltelefoner. 
W715 skiller seg ikke ut fra den trenden, og med en blanding av mobiltårn og satelitter er presisjonsnivået like høyt som på ordinære, bilvennlige GPSer. 

Her får du faktisk med to navigeringstjenester, hvorav den som er gratis er minst nyttig, mens den som koster penger er den nyttigste. 

Gratisalternativet kommer i form av Google Maps. 
Det gir tilgang til enkle tjenester som adressesøk, grunnleggende rutesøk og Min posisjon, nyttig de gangene du er i en fremmed by og ikke aner hvor du er, eller, enda verre, de gangene du er i hjembyen og ikke vet hvor du er. 

Hører stemmer 

Wayfinder Navigator er du nødt til å betale ekstra for hvis du ønsker full pakke med blant annet stemmebasert navigering, men ut av eska er det fullt mulig med en enklere, grafisk steg-for-steg-basert løsning hvis du kan nøye deg med det. 

Navigator fungerer uansett fint som et rimelig alternativ hvis du beveger deg til fots, eller til og med som en litt grovkornet bil-GPS. 

Som alle andre GPSer er W715 følsom for bygninger og andre sperringer som kan forhindre at signalet fra navigasjonssatelittene kommer fram til mottakeren, og mobilen bruker en del tid på å - bokstavelig talt - orientere seg hvis slike hindringer er til stede. 
Du må likevel ikke vente irriterende lenge, men ikke bli overrasket hvis du blir stående på stedet hvil en liten stund mens du venter på satelittkontakt. 

Litt ekstra 

Sony Ericsson har vært ganske generøse med programvarepakken som følger med W715. 
Du får som alltid med en standard nettleser, som gjør en grei jobb med mobiltilpassede sider, men som ikke helt uventet blir altfor langsom ved innlasting og behandling av vanlige, større nettsider. 

Det er ikke på grunn av hastigheten på datatilkoblingen, for her har du både super-3G og vanlig, trådløst nett i form av Wlan, men simpelthen fordi nettleseren er for langsom til å tolke nettsidene. 

Også YouTube er bakt inn i en egen applikasjon, og den er overraskende elegant. 
Avspillingskvaliteten er derimot ikke så mye å skryte av, for av en eller annen grunn ser videoene i mange tilfeller overkomprimerte og grumsete ut. 
Heller ikke fargeoppløsningen er bra. 

Treningshungrige kan kose seg med et pedometer, eller de kan bruke den GPS-vennlige treningsapplikasjonen som lar deg holde orden på joggeruter, kaloriforbrenning, avlagt distanse, gjennomsnittshastighet og andre ting som denne anmelder er like fortrolig med som hekling og rørlegging. 

Konklusjon 

W715 vil på ingen måte forandre verden, men den samla pakken føles solid, omfattende og elegant. 
Telefonen er særdeles vellykket designmessig, og har også nok funksjoner og finesser til at over middels engasjerte mobilkjøpere bør ta seg en kikk hvis du vurderer ny mobil. 

Kameraet er riktignok ikke perfekt, men som musikkmobil, og som sporadisk navigeringsverktøy, er dette absolutt en mobil å legge merke til. 

3000 kroner er i på den annen side en relativt stiv pris for en musikkmobil, ikke minst i en tid hvor finanskrisen ser ut til å påvirke alt fra tidevannet til fotballresultater, så hvis spindelvevet allerede har dekke til lommeboka er det mulig du bør oppsøke rimeligere alternativ. 
