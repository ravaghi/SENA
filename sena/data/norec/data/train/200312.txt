Mizuno Wave Precision 3
Luksuriøs, kjapp i vendingen og utrolig lettdrevet. 
Mizuno Wave Precision er en Mercedes SLK. 

LES OGSÅ: 

Dette er den mest fartsvennlige skoen DinSide har prøvd i denne testserien. 

Wave Precision gir så god løpsfølelse at de er utmerket for konkurranser (gateløp). 

Skoens hoveddeler: 

Mellomsåle av varmekomprimert EVA. 

Støtdempingen er Mizunos wave-plate, men kun i hælen. 
EVA og silikon i forfoten. 

Overdel av mesh/kunststoff. 

Støtdemping bak/foran: 
Solid støtdemping er ikke det disse skoene skal gi. 
Fokuset for testerne var derfor hvorvidt dempingen er tilpasset hurtig løping. 

Skoene har en enkel wave-plate i hælen, i motsetning til Mizunos tyngre modeller med en dobbel utgave av den bølgeformede plata. 

Den er dessuten laget av gummi, og ikke plast som i de fleste av Mizunos andre modeller. 
Dermed blir sålen mer fleksibel, og du unngår klonkelyden som Mizuno Wave Creation lager. 

I bruk? 
Wave-teknologien gir passe demping for kjapp løping - nok til å dempe sjokket fra underlaget, men ikke så mye at kontakten med asfalten forsvinner. 

I forfoten, der det ikke er en wave-plate, gir skoene liten støtdemping. 
Nybegynnere vil antagelig synes det blir for tynt. 

Skoene er fullstendig nøytrale, og lar føttene få rulle uanstrengt bortover veiene. 
Ingenting sinker eller forstyrrer løpsbevegelsen her. 
Lesten er meget fleksibel, mest på grunn av gummi i stedet for plast i sålen. 

Effektivitet/fartsfølelse: 
Dette bidrar selvsagt til å gi skoene den fine fartsfølelsen de har. 
- Jeg flyr, sa testløper A. 

- Mokkasiner, mente testløper B. 
- Jeg vil bruke disse i Sentrumsløpet i Oslo i mai. 

EVA-materialet i forfoten er akkurat passe mykt. 
Løpsfølelsen er så god at du kjenner småstein og ujevnheter i asfalten mot tåballene. 
Du beholder derfor det meste av kraften i frasparket - det forsvinner ikke i støtdempingen. 

Vekten? 
Ja, skoene kunne vært noen gram lettere. 
De er vel 20 gram tyngre enn suverene Asics DS Trainer, men veier kun 10 gram mer enn habile New Balance 832. 

Skoene er likevel ikke Mizunos mest utpregede konkurransesko; det er Mizuno Wave Phantom. 
For de mange som foretrekker litt mer demping enn det Phantom gir, er Precision et fenomentalt valg. 

Noviser bør dog velge andre sko. 
Det samme gjelder tungvektere, som antagelig vil tråkke skoene helt ned i asfalten. 

Stabilitet/passform: 
Skoene er en tanke smale, noe som gjør at folk brede føtter kan få det trangt. 

Tåboksen er likevel middels romslig. 
Grepet om forfot og hæl er til gjengjeld godt, og gir mokkasin-assosiasjoner. 

Stabilitet har ikke førsteprioritet når fartssko skal snekres sammen. 
Disse skoene bekrefter nettopp det. 
Precision er litt "løse i fisken". 

Det skyldes fraværet av stabiliserende elementer i sålen, men også den grovmaskede, luftige overdelen i mesh. 

Skoene passer derfor best til løpere uten fotfeil. 
Støtten til fotbuen er middels god. 

Sålegrep asfalt/grus: 
Skoene sitter fint på asfalt, men mangler den grovmønstrede yttersålen som gir trygghet på grus og sleipt underlag. 

Vekt: 
10 gram fra eller til spiller egentlig ikke så stor rolle. 
Dessuten føles skoene ultralette på beina. 

Utseende: 
Streit med hvitt og grått som dominerende farger. 
Oransje og blå detaljer trekker opp. 

Konklusjon/løpsfølelse: 
En rezer av en sko med suverene fartsegenskaper. 
Konkurransesko for de som må ha en viss støtdemping. 
