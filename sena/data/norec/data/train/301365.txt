Heia Viking, heia Mods, eller...?
Du må vel ha vært der for å forstå «storheten» til Mods. 

ALBUM: 
Det hadde ligget i kortene ganske lenge. 
Alle de andre gjør det, så hvorfor skulle ikke Mods også møtes «ein gang te»? 

Lørdag 9. juni skjedde det, og tre uker seinere foreligger altså livealbumet fra seansen. 

Lokalt fenomen 

Du må vel ha vært der for å forstå storheten, og det hjelper nok å være fra Stavanger også. 
Mods har alltid vært et lokalt fenomen, før noen av de åtte medlemmene - med vokalist Morten Abel i front - etablerte September When og ble norgesberømte. 

Leif Nilsen startet Leif & Kompisane. 

Som Mods ga de ut to album på norsk og ett på engelsk fra 1981 til 1984. 
I 2006 kom et samlealbum. 

Wannskrækk 

Det et er naturlig å sammenlikne med trondheimsbandet Wannskrækk, som startet i 1978 og ga ut en singel og en utvidet ep. 

Opptakten til DumDum Boys ble gjenforent foran 3000 publikummere på Øyafestivalen i Oslo og Pstereofestivalen på hjemmebane i fjor. 

Men de ga ikke ut liveplate etterpå. 
Det funket veldig bra der og da, og enda bedre enn i dette tilfellet, men det er - tross alt - kanskje bedre å mimre til de gamle platene. 

25.000 

Mods hadde ikke spilt sammen siden 1990 da de begynte å forberede gjenforeningskonserten. 
Det var vel ikke så mange som trodde at de skulle samle 25.000 mennesker på Viking stadion, men da er du ikke fra Stavanger. 

BT-anmelder Einar «Engelen» Engelstad veddet for eksempel at de ikke ville selge mer enn 10.000 billetter, og ble det 20.000 skulle han gå de om lag 18 milene fra Bergen til Stavanger. 
Og det gjorde han - og sørget vel med det for at taket på 25.000 ble nådd. 

Lokale 

Det understreker hvor lokale Mods er - og hvor lite interessante de er for oss andre. 
Her ble det mye «heia Mods» fra scenen, for å si det sånn. 

For de fleste av oss handler Mods om én eneste sang, Rogalands «nasjonalsang», «Tore Tang». 
Den har vi jo hørt noen ganger. 

Men det blir lenge å vente før den kommer som låt nummer 13 - og den er bedre på plate. 

Men det skal de ha, åpningslåten «Gje meg litt mer» har anslaget til noe stort. 

Men så stopper det der. 

14 av 20-21 låter ble med på livealbumet, som avslutter med «Me to går alltid aleina» - som i likhet med en helt ok «Bare i nått» og en «cowboyaktig» «Belinda» (med «grillkongen» Craig Whitson på trommer), «Meg må du hilsa på» (som faktisk kler stadionformatet godt) - og selvfølgelig «Tore Tang» - oppnådde allsangstatus denne junikvelden på Viking stadion. 

Langtekkelig 

Men resten av låtene blir langtekkelige for oss som ikke har det samme forholdet til bandet. 

Som Wannskrækk har de neppe spilt bedre heller. 
Og bevares, det er sikkert et fint minne. 

Og - i kveld kan hele Norge se Mods på NRK 1 - fra VG-listeshowet på Rådhusplassen i Oslo. 
