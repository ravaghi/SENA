Ace Combat:Assault Horizon 

Digger du helsprø action i lufta er dette spillet for deg. 

Et nytt spill i Ace Combat-serien er her med nye jagerfly, helikoptre og våpen. 
Ace Combat: 
Assault Horizon er et krigsdrama der handlingen foregår på virkelige steder. 

Før du løper til butikken og skaffer deg det nyeste tilskuddet til serien, så bør du tenke godt over om du er flyfanatiker eller ikke. 
For hvis ikke kamp med jagerfly i toppfart er din greie, så bør du holde deg langt unna dette spillet. 

Dette er imidlertid ingen flysimulator, dette er helsprø action som er ment å underholde. 
Og det gjør det til en viss grad, men jeg blir fort lei av Ace Combat: 
Assault Horizon. 

Virkelige steder, urealistisk spill 

Bestselgende krigsforfatter Jim DeFelice står for historien i spillet. 
Vi er i Øst-Afrika i 2015. 
Opprørere mot lokale styringsmakter herjer området. 
Du er en del av de militære spesialstyrkene NATO sender inn for å kontrollere situasjonen. 

Ting forverrer seg når terrorister truer med å droppe enorme supervåpen over en rekke storbyer verden over. 

Virkelige byer og steder fungerer som bakteppe for historien, men her slutter også realismen i Ace Combat: 
Assault Horizon. 

Når du er i lufta kan du omtrent manøvrere på hvilken som helst måte i hvilken som helst fart, uten at det har noen særlige konsekvenser. 
Du må enten bli sprengt i filler, eller krasje i bakken for at noe skal gå galt med flyet ditt. 

For meg er det grenser for hvor lenge blå himmel og underliggende landskap er spennende. 

Nærkontakt med fienden 

De fleste oppdragene dreier seg om å forsvare luftrommet over viktige områder, eliminere terrorister og beskytte ulike objekter. 

Under mesteparten av spillet befinner du deg i cockpiten på et jagerfly, med fiendtlige fly på alle kanter. 

Du kan skyte ned disse ved hjelp av maskingevær eller missiler. 
Hvis du kommer nærme nok til motstanderen kan du også innlede en såkalt "dogfight". 
Da sier du fra deg kontrollen på flyet mot at du låser du deg fast til fienden. 

I dogfight-modus blir spillet nærmest en rail shooter, der du henger på halen til flyet foran deg. 
Du havner gjerne på en heftig jakt langs bakken, gjennom ulikt landskap og mellom høye bygninger. 

I denne modusen har du mye større treffsikkerhet enn ellers. 
Og når du tar ut et fly får du gjerne en heftig eksplosjon der flybiter sneier forbi deg i stor fart. 

Dette høres ganske kult ut, og et er det også i starten. 
Jeg ble imidlertid ganske fort lei av denne måten å spille på. 
Det blir litt for enkelt. 

I tillegg er de forskjellige oppdragene til tider ekstremt lange. 
Du må styrte flere titalls motstandere før oppdraget er fullført. 

For meg er det grenser for hvor lenge blå himmel og underliggende landskap er spennende. 
Samme hvor mange fly jeg skyter ned i heftige eksplosjoner, så blir det monotont i lengden. 

Det er ikke et godt tegn når jeg rekker å håpe på at det skal slutte flere ganger før oppdraget er ferdig. 

Helikopter med autosikte 

Heldigvis brytes spillopplevelsen opp av andre typer oppdrag. 
Jeg synes det hele ble litt mer spennende da jeg var ute med helikopter. 

På helikopteroppdrag kommer du nærmere de relativt detaljerte byene. 
Du må søke dekning bak bygninger og holde deg i bevegelse for å ikke bli beskutt av missiler, mens du regner død over terrorister på bakken. 
Samtidig må du beskytte allierte fra å bli beskutt. 

Dette er i utgangspunktet spennende og disse oppdragene kunne tatt spillopplevelsen til et høyere nivå. 
Dessverre blir det hele litt for simpelt. 

Hvis du får en missil mot deg, kan du lett unngå angrepet ved å manøvrere unna med et enkelt tastetrykk. 
Autosiktet gir deg muligheten til omtrent å skyte vilt rundt deg. 
Funksjonen låser siktet til nærmeste fiende, slik at du enkelt kan avfyre en salve. 

Du kan også velge spesialvåpen som tar ut en hel haug med fiender på en gang. 

Flerspiller utvider spillopplevelsen 

Ace Combat: 
Assault Horizon er nok ikke et spill for alle, men har du har en forkjærlighet for action i lufta så vil du bli underholdt av dette spillet. 

Flerspiller på nett vil også utvide levetiden på spillet. 
Du har for eksempel "Capital Conquest", der to lag på åtte mann skal angripe eller forsvare hovedsteder rundt omkring i verden. 

Jeg kommer ikke til å ta opp igjen Ace Combat: 
Assault Horizon med det første, men har du en fetisj for jagerfly og helsprø action er nok dette spillet for deg. 
