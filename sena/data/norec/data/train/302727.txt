Hun er Norges sjelfulle førstedame
Sisi er milevis bedre enn andre soulforsøk her til lands. 

ALBUM: 
Med flere år i scenebakgrunnen for artister som Madcon, Stella Mwangi og Paperboys, har Suzanne «Sisi» Sumbundu gått de musikalske gradene på en nå om dagen uvanlig genuin måte, og en solodebut har på så måte sjeldent vært mer velfortjent. 

Den store stemmen fra Hauketo er blant Norges ledende innenfor den tradisjonelle soulsjangeren, og har full kontroll over de 11 sporene på albumet «Don't Fall In Love», som tidligere i sommer ble teaset med strålende «The Sun». 

Resten av skiva følger heldigvis også opp den sjelfulle magien fra hennes solrike singelhøydare, og med hjelp fra produsentene Thomas Pettersen og Lars Christian Folkvord leverer Sisi en flott og variert blanding av klassisk rythm & blues, rock&roll; og åpenhjertig soul. 

Hele tiden på sine egne premisser, slik hun i særegen Sisi-stil slår fast på flotte «Better For You»: 
«I refuse to be your angel» - milevis av troverdighet forbi de fleste retrofiserte soulforsøkene her til lands. 
