Lingo Xtatic gir lyd til PC-en og mobilen
Hvis du er lei av dårlig lyd fra laptopen din, kan Xtatic være midt i blinken. 

At bærbare PC-er stadig blir mindre er bra fordi det gjør det lettere å ta dem med seg, men små kabinetter gir dessverre også elendig PC-lyd. 

Og det er altså her Xtatic kommer inn i bildet. 
Det er rett og slett en liten kompakt høyttaler som enkelt kan kobles til PC-en eller mobiltelefonen din. 

Men det er mer 

I tillegg til USB-inngang har Xtatic også en 3,5 mm minijack-inngang for enkel tilkobling av mobiltelefon. 
Kabel følger med i pakken og selv brukte vi vår iPhone 4 uten problemer. 
Minnekortinngang og innebygget mp3-spiller gjør også at du kan spille av musikkfiler du har lagret på SD-kort. 

Høyttaleren drives forøvrig av et innebygget mobiltelefonbatteri, og oppgitt batteritid er 12 timer. 
Spiller du høyt vil likevel levetiden synke, men høyttaleren lades enkelt opp via USB-inngangen når du kobler den til datamaskinen. 
Xtatix ligger forøvrig ganske så stabilt på bordet, og de beskjedne målene gjør den svært plasseringsvennlig. 
(B= 22,5 cm, H= 6,5 cm, og D=3,5 cm) 

Men hva med lydkvaliteten? 

Med tanke på de beskjedne målene forventer vi ikke underverker, og noen audiofil opplevelse er det da heller ikke: 

Det vil f.eks vrenge litt hvis du presser den for høyt, og vi konstaterer at bassen ikke er helt på høyde med den vi klarte å lokke ut av Jawbone Jambox. 

Men det skulle da også bare mangle. 
For der Jambox nærmer seg 2.000 kroner, så koster ikke Xtatic mer enn 600 kroner i norske nettbutikker. 
Det er rått parti for deg som er på budsjett. 

Og enda bedre: 
Holder du deg på et normalt lydnivå så klarer faktisk de tre høyttalerelementene å gi deg en helt ok lydopplevelse - som i hvert fall overgår alt vi har hørt fra innebygde laptop og mobiltelefon-høyttalere hittil. 

Konklusjon 

Siden Xtatic mangler skjerm er avspilling via minnekort mer en nødløsning. 
Som en ekstrahøyttaler til din bærbare PC eller mobiltelefonen gjør den derimot en solid figur. 

At den i tillegg er svært enkel å ta med seg på tur er også et pluss her, Xtatic er rett og slett en praktisk løsning for deg som er mye på farten. 

Mer info hos forandler Digitalpluss. 
