Mike Love:Fortapt uten fetteren 

Han synger fortsatt bra, men det er alt. 

Mike Love: 
"Unleash the love" (BMG) 

Godfølelsen melder seg i noen sekunder i intro til "Cool heart warm heart", før Mike Love drukner Beach Boys-koringen i kullsyrefritt popvann med kunstig smak. 
Det er sympatisk at han minnes George Harrison i "Pisces Brothers", men krishna-refrenget føles kunstig. 

Verst blir det når han siterer Marvin Gaye og John Lennon i "Make love not war" før han legger til: 
I'm grateful to the USA and all the folks protecting us everyday. 
Det gjelder å holde seg inne med alle. 

Vi snakker om en plate der det eneste som frisker opp, er trommene til tv-skuespiller John Stamos på "Getcha back". 
Resten er likegyldig, og det aller mest unødvendige er den ekstra cd-en med nye innspillinger av gamle Beach Boys-sanger. 

76 år gamle Mike Love har fortsatt en av popens store feelgood-stemmer, men uten fetter Brian Wilson sløses den bort. 

Beste spor: 
"Getcha back". 
