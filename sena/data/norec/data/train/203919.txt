Sannsynligvis verdens kraftigste 2-i-1 PC
Microsoft har rettet på nær sagt alt vi satte fingeren på da vi testet første generasjon Surface Book. 
Den nye generasjonen er rett og slett forrykende! 

Høsten 2015 var jeg på besøk hos Microsoft i Seattle. 
Der fikk jeg blant annet demonstrert Microsoft Surface Book, den første ordentlige PC-en fra selskapet. 
Interessen for PC-en var så stor, at de fremmøtte journalistene nærmest glemte de andre produktene som ble vist fram. 

Skiller seg ut 

PC-en skilte seg fra den store hurven på flere måter: 
For det første var det ikke bare en PC, men en kombinert PC og nettbrett. 
Skjermen kunne nemlig hektes av tastaturdelen, men det var nærmest umulig å se: 
De to delene var nemlig sømløst festet til hverandre, og krybben med det kraftige leddet bød på full fleksibilitet for vinkling av skjermen. 

Det tok imidlertid lang tid før maskinen ble tilgjengelig i Norge, halvannet år for å være nøyaktig. 
I vår test fra mai hadde vi noen ankepunkter, men konkluderte likevel med at det var blant de råeste 2-i-1-produktene på markedet - til tross for at det hadde gått tid siden lanseringen. 

Slik er det ikke denne gangen. 
Norge er blant de første som får gleden av å stifte bekjentskap med Surface Book 2, og for å gjøre en lang historie kort: 
Microsoft har rettet på det aller meste av det vi hadde av ankepunkter på forgjengeren. 

Mye likt på utsiden 

Men la oss se på eksteriøret først: 
Her er det nesten ingen synlige endringer. 
Brettet er fortsatt 13,5 tommer stort (en 15-tommer er annonsert i april), den er fortsatt like strålende god og høyoppløst (3000 x 2000 piksler). 
Av oppløsningen forstår du sikkert at den har 3:2 i bredde:høydeforhold, i motsetning til 16:9 som er markedsnormen. 
Det betyr mer plass i høyden, noe vi vet å sette pris på. 

Tar vi en titt på høyresiden av tastaturdelen, ser vi imidlertid en viktig endring. 
Her er miniDisplayPort-utgangen byttet ut med en USB-C-port. 
Mangelen på en slik var ett av ankepunktene vi hadde på forgjengeren. 
Porten har fortsatt støtte for DisplayPort 1.3, så du kan fortsatt bruke den som skjermutgang. 
På motsatt side finner du fortsatt to USB 3.0-porter, samt et minnekortspor. 

Ifølge Microsoft skal leddet mellom skjermen og tastaturdelen også ha gjennomgått en revisjon som skal ha gjort det sterkere, men vi klarer ikke å se noen åpenbar endring i designen. 
Den er fortsatt slik at det skapes en glippe mellom skjermen og tastaturet, noe som gjør maskinen tykkere bakerst enn den hadde behøvd å være. 

Nå skynder vi oss å legge til at skjermen (eller brettet) inneholder all maskinvaren - med unntak av det dedikerte skjermkortet og batteri nr 2, og er dermed langt tyngre enn en standard skjerm, med sine 720 gram. 
Det stiller naturlig nok store krav til leddet for å holde denne vekten i alle slags posisjoner - inntil en åpning på rundt 120 grader. 

Totalvekten er på 1,64 kg. 

Dette har blitt mye bedre 

PC-en har to kameraer, og begge er vesentlig bedre enn i forgjengeren, med bedre skarphet, bedre kontraster og fargegjengivelser. 
Det var egentlig helt på sin plass, og helt sikkert nødvendig for at ansiktspåloggingen (Windows Hello) skal fungere optimalt. 
Helt på høyde med de nyeste iPad-ene er kvaliteten ikke, men den har blitt vesentlig oppgradert siden sist. 

På innsiden har det også skjedd mye siden sist. 
Med unntak av den aller rimeligste utgaven, har Surface Book blitt utstyrt med åttende generasjon Intel Core i5 eller i7 U-prosessor. 
Antall kjerner har blitt doblet fra to til fire siden forrige generasjon, og avhengig av hvilke oppgaver - og hvor mange av dem som kjøres samtidig, kan du i mange tilfeller oppleve svært mye bedre ytelse enn tidligere. 

Velger du utgaven med i7-prosessor, får du også et dedikert Nvidia Geforce GTX1050-grafikkort på kjøpet - som byr på god ytelse til spill. 
Men da begynner også maskinen å bli lovlig dyr. 
Vårt testeksemplar er toppspekket med i7-8650u-prosessor, 16 GB RAM og 1 TB SSD - og koster den nette sum av 33.490 kroner, moms inkludert, direkte fra Microsoft. 

Innstegsmodellen har fått mer enn doblet lagringsplass fra 120 til 250 GB, men her må du altså nøye deg med en 7. generasjon Intel Core i5-prosessor med to kjerner, og integrert Intel-grafikk. 
Denne koster veiledende 16.990 kroner. 

Slik er den i bruk 

Microsoft Surface Book 2 er først og fremst en PC, men fungerer også bra som nettbrett. 
Skjermen kan betraktes fra nær sagt død vinkel, og byr på god lysstyrke. 
Responsen på berøringer er rask og presis, og du kan fint tegne direkte på skjermen. 

Pennen er fortsatt ekstrautstyr som koster en tusenlapp, men anbefales hvis du skal gjøre notater, lage skisser og tegne. 
Vi kan ikke se at opptegningen er noe raskere enn på forgjengeren. 
Det betyr bittelitt forsinkelse, mye mer enn på iPad Pro - men helt akseptabelt hvis du ikke haster altfor mye når du tegner. 

Brettet har høyttalere av god kvalitet, sett i forhold til hva vi forventer i denne klassen. 
Her er til og med tendenser til dybde og bass på de rette stedene. 

Første over 10.000 poeng 

Som PC er det temmelig lite å trekke denne gangen. 
Ytelsen er helt i toppklassen, og maskinen er nærmest helt stillegående det aller meste av tiden. 

For første gang måler vi over 10.000 poeng på en U-prosessor i Passmark Performance Test, og med en leshastighet på inntil 2,6 GB og skrivehastighet på inntil 1,25 GB i sekundet, er også SSD-en langt raskere enn på forrige generasjon. 

Det betyr at Surface Book 2 kan brukes til de aller fleste oppgaver, også langt tyngre ting enn normal bruk - som konstruksjon, 3D-modellering og ikke minst spilling. 
Det dedikerte Geforce GTX 
1050-kortet byr på god ytelse i de fleste nye spilltitler, så lenge oppløsningen ligger på 1920 x 1080 og lavere. 

Fortsatt litt rom for forbedring 

Litt pirk har vi imidlertid funnet: 
Tastaturet er ikke blant de mest stillegående, men har god respons og fungerer stort sett utmerket. 

Lyset i tastene har tre nivåer, men bør skrus av i dagslys hvis du liker å se på tastene når du skriver. 
Takket være lyset (som er litt ujevnt) og de lysegrå tastene, kan det til dels være vanskelig å se hva som står på dem. 

Pekeplaten lager en distinkt klikkelyd når du trykker på dem, vi hadde ikke grått om den hadde vært litt stillere - men vi gir absolutt godkjent. 

Merk videre at det sitter kjølevifter i brettet. 
Legger du hånden omtrent på Windows-logoen når maskinen belastes hardt, vil du kjenne at temperaturen er meget høy. 
Viftene må jobbe på høygir for å holde temperaturen nede, noe som medfører en god del støy i disse situasjonene. 
Det kan absolutt være et ankepunkt for noen, og er i det store og hele det største punktet på minussiden denne gangen. 

Suveren batteritid 

Når det gjelder batteritiden, er det få maskiner som kan matche Surface Book 2. 
Det skyldes blant annet at her er det to batterier, ett i brettet og ett i tastaturdelen. 

Vi kunne strømme video fra Youtube i hele 15 timer og 33 minutter på fulladede batterier, noe som plasserer Surface Book blant de aller mest seiglivede maskinene vi har testet - noensinne. 

Etter en time i stikkontakten, var kapasiteten oppe på 39 og 50 prosent i henholdsvis tastaturdel og brett - som ville gitt oss rundt 7 timer brukstid. 
Det er slett ikke verst! 

Konklusjon 

Microsoft Surface Book 2 er en forrykende maskin, og er sannsynligvis den aller kraftigste og helt klart blant de beste 2-i-1 PC-en på markedet i skrivende stund, både hva gjelder utforming, skjermkvalitet, ytelse og ikke minst batteritid. 

Noen ankepunkter har vi funnet - ikke minst kan prisen skremme vannet av de fleste, men lander på en svært sterk femmer på terningen og anbefalt produkt-stempel. 
Få med deg plussene og minusene i boksen under. 

Er du ute etter en 2-i-1 PC, bør du også få med deg testen av Lenovo Yoga 920, som koster mange tusenlapper mindre - og som ble skjenket terningkast 6 av oss og Best i test-stempel i vår oppsummering av teståret 2017. 
