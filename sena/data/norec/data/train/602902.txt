Stemmene kongehuset vil kneble
Det finnes frie tenkere og liberale stemmer også i Saudi-Arabia. 
Men de løper en helt annen risiko enn her på berget. 

Straffemetodene er fra middelalderen. 
Det er piskeslag, avkappede hender og hoder som skilles fra kroppen med sverd. 
Dagens ungdommer vil forbinde dette mest med HBO-serien «Game of Thrones». 

Forbrytelsene er mer moderne. 
Her er det snakk om twittermeldinger, bloggposter og demonstrasjoner som eneveldige monarker finner fornærmende og samfunnsundergravende. 

Problemet er at skikkelsene i Ina Tins bok ikke er oppdiktede. 
Dette er en bok om høyst virkelige skjebner; menneskerettighetsaktivister og en advokat som forsøker å stå opp imot styresettet i det rike og mektige Saudi-Arabia. 
I nåtid. 

Ina Tin er selv menneskerettighetsaktivist og rådgiver i Amnesty International. 
Arbeidet har gitt henne innsikt i spørsmålene hun skriver om og et riktig nettverk av kontakter. 
Dette kommer leserne til del. 
Og hun skriver til tider godt. 

En gjennomgangsperson i boka er Walid Abu Al-Khair, en liberal advokat som nå sitter fengslet i 15 år, med ytterligere 15 års reiseforbud foran seg. 
Men vi blir også kjent med en rekke andre personer, som løper en stor risiko ved å foreta seg ting som er helt normale aktiviteter for dere som leser denne bokanmeldelsen. 
Som å føre en åpen diskusjon på sosiale medier, velge kjæreste selv, eller å bli med i en organisasjon som jobber med fredelige midler for noe man mener vil gavne samfunnet. 

Bokprosjektet får nødvendigvis slagside. 
Denne forfatteren kan ikke besøke Saudi-Arabia og har måttet benytte sekundærkilder og stemmer fra eksilmiljøet når hun skriver om landet. 
Hensikten er lett å forstå, for det vil være vanskelig å beskytte kilder i det lukkede landet fra regimet. 
Men det går på bekostning av leserens nærhet til stoffet. 
