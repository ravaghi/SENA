Den bortkomne datter vender hjem
Én ting skal "Forsvunnet" ha: 
Til nederlandsk familiedrama å være, kan den by på usedvanlig mye flott norsk natur. 

DRAMA 

"Forsvunnet" 

Nederland/Norge 2017 

Originaltittel: 
Verdwijnen 

Regi: 
Boudewijn Koole 

Skuespillere: Jakob Oftebro, Rifka Lodeizen, Elsie de Brauw, Eva Garet 

Aldersgrense: 
Tillatt for alle 

Nederlandske Roos (Rifka Lodeizen) kommer til iskalde Norge for å besøke moren sin. 
De har aldri stått hverandre særlig nær, de to, men nå er det blitt viktig for Roos å oppnå en eller annen form for forsoning. 
Hun har en yngre halvbror også – en guttunge i pre-puberteten som lager laptop-elektronika basert på opptak av dryppende istapper og familiemedlemmers hjerteslag – og en gammel flamme (spilt av den for tiden allestedsnærværende Jakob Oftebro) som hun snart skal få varme følelser for igjen. 

Mye er og forblir usagt mellom disse menneskene. 
Men så er da også "Forsvunnet" en sånn film hvor man gjerne venter til midt under et samleie med å fortelle at man lider av en dødelig sykdom. 

Regissør Boudewijn Koole, som også sto bak den fine "Kråkeungen" i 2012, bruker mye tid på å lete etter meningsfull symbolikk i vakker, vintersprengt norsk natur – det er nok snøkledt skog og isdekkede vann her til minst et par sesonger av "Ut i naturen" – men klarer aldri helt å kompensere for en historie som er for tynn og klisjétung til å forsvare full spillefilmlengde. 
