22. juli fra flere sider
Trengte vi virkelig en film til om 22. juli? 
Mange mener nei, jeg mener vi ikke kan få nok. 

Når det er sagt må de ha en mening, et mål. 
Og målet må være at vi ikke skal glemme, og at vi skal lære av det. 
For selv om det er lett å se på Anders Behring Breivik som et monster, så er han ikke det. 
Han er et menneske av kjøtt og blod, med en far og en mor, en barndom og en oppvekst. 
Og han er ikke alene om sine radikale synspunkter. 
Høyreekstremismen øker, og blir stadig mer organisert. 
Så hvordan kunne det skje? 
Kunne noen ha gjort noe for å stoppe ham før det gikk for langt? 

Noe av dette prøver Paul Greengrass («Jason Bourne») å belyse i filmen «22 July», basert på boken «En av oss» av Åsne Seierstad. 
Han viser ikke bare et monster med rifle, men et menneske som på et eller annet tidspunkt har blitt fylt med fremmedhat, og som i sitte skrudde sinn har innbilt seg selv om at det han har gjort er det riktige for Norge. 
I tillegg har Greengrass valgt å fokusere mest på ett av ofrene, Viljar Hansson, som ble skutt fem ganger. 
Vi får se i detalj hans harde kamp for å overleve, og den vanskelige tiden etterpå. 

Jonas Strand Gravli leverer en imponerende prestasjon som Hansson i sin spillefilmdebut. 
Det er utfordrende å spille en virkelig person, og spesielt en person som har opplevd så mye vondt, men han gjør det ektefølt og troverdig. 
Anders Danielsen Lie er en av våre flinkeste skuespillere, og har klart å fange dualiteten i Behring Breivik. 
Galskapen mot det metodiske og strukturerte. 
Selvgodheten og egoet mot usikkerheten og behovet for anerkjennelse. 

Men, så kommer det et stort minus. 
Alle skuespillerne snakker engelsk, og de fleste snakker med kraftig norsk aksent. 
Det virker kunstig og skaper distanse til historien ved å minne oss på at det er skuespill. 
Og når det så vises en scene med ungdommene på Utøya som sitter rundt et bål og synger «Forelska i lærer’n» på norsk, blir det bare enda mer merkelig. 
Og jeg tror det vil oppleves rart for det utenlandske publikumet også. 
Det er synd, for utenom dette er det en sterk film. 
