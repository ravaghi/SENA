Vingeklippet visjonær
«Jobs» tar et geni og trykker ham flat. 

FILM: 
Her er noe jeg kunne tenke meg å vite litt mer om. 
Når genier generelt, og avdøde Apple-grunnlegger Steve Jobs spesielt, ser på verden, hva er det de ser? 
Hvordan kunne en sosialt skylappet bølle som Jobs være i stand til å vite hva folk trengte og ønsket seg, før de visste det selv? 
Hvorfor var det så om å gjøre for ham og hans likesinnede å få disse ideene satt ut i livet? 

Full av floskler 

«Jobs» forsøker ikke å svare engang. 
I stedet gjør de historien om en unik mann til en kjedelig samlebåndsfilm, fylt til bristepunktet med floskler om originalitet og annerledestenkning. 
Det gjøres ikke noe forsøk på å bortforklare hva for en drittsekk tittelpersonen (Ashton Kutcher) er, mot venner og kjærester og kollegaer, men fordi han aldri heller får bli så fascinerende som virkelighetens Jobs vitterlig var, aldri får satt skikkelig ord på ideene sine, står man igjen med en atal einstøing som for de aller flestes del kan dra dit pepperen gror. 
Men Jobs ser for seg andre destinasjoner, og filmen byr på mye gåing med stivt blikk gjennom kontorlandskap, korridorer og etter hvert applauderende folkemengder. 
Smålig intrigering på styrerommet får alt for mye oppmerksomhet. 

Ikke inn og ned 

Det er egentlig litt leit for Ashton Kutchers del. 
«Jobs» følger det eksentriske teknologigeniet fra dagene som barføtt og opprørsk universitetsdropout med diskutabel persolig hygiene opp til maktens skyskrapetinde, og Kutcher, som er svært lik den unge Jobs, har tydelig jobbet hardt for å få den lutende holdningen og de stakkato skrittene. 
Innsatsen står til seks. 
Men han har aldri vært noen ekspressiv skuespiller, og klarer ikke å gi rolle sin dybde. 
Visjonene, raserianfallene, alt spruter ut, men vi kommer ikke inn eller ned, ulikt den innholdsmessig like og uendelig mye rikere «The Social Network». 

Slik blir denne Jobs en skikkelse som kan ramse opp inspirasjonskilder, men ikke har noen smak, som kan forelese om viktigheten av visjoner, men ikke artikulere sine egne. 
Han er, med andre ord, en person Steve Jobs selv antagelig ville gitt fyken på en særs ubehagelig måte. 
