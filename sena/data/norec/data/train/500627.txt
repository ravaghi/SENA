Walisisk krim i toppklasse
«Hinterland» skal sette Wales på krimkartet. 

«Hinterland» er blitt sammenlignet med britiske «Broadchurch» som gikk på norsk TV i vinter. 
Det er ikke tilfeldig. 
Serien inneholder mange av de sammen ingrediensene: 

En mannlig kriminalsjef kommer fra London til den isolerte landsbygden i Wales. 
Vi aner at han har med seg grums fra fortiden i bagasjen. 
Hans nærmeste medarbeider er kvinne, overbetjent, lokalkjent og dyktig. 
Hun må spille rollen som tolk og oversetter når londoneren ikke forstår de lokale signalene. 

Under overflaten i det lille samfunnet skjuler det seg hemmeligheter og løgner med røtter i fortiden. 
Det er sterke krefter i sving. 

Men der «Broadchurch» gjennom flere episoder borer dypere og dypere i hva en grufull forbrytelse kan gjøre med et lokalsamfunn, beveger «Hinterland» seg mer på overflaten. 
En av grunnene er at det er avsluttede episoder. 
Det skaper ikke samme spenningsfylte avhengighet som serier som «Broadchurch» og «Broen», men er sympatisk hvis du har andre planer en kveld. 
Det er mulig å henge seg på igjen uten å ha gått glipp av noe. 

Kriminalsjef Tom Mathias i Richard Harringtons skikkelse, er en ensom ulv som liker å gjøre ting på sin egen måte, gjerne uten back up, selv om overbetjent Mared Rhys, spilt av Mali Harris, stadig prøver å få ham på andre tanker. 
Mathias er en handlekraftig, men alvorlig etterforsker. 
Det er knapt et smil å se de seks timene de fire første episodene av «Hinterland» varer. 
Men så er det heller ikke morsomme forbrytelser han blir satt til å oppklare. 

En kvinne blir funnet drept i en avsidesliggende kløft. 
Sporene leder tilbake til hendelser på et barnehjem der hun var bestyrer. 
En bonde blir drept på en avsidesliggende gård. 
Mathias og hans team må nøste seg tilbake til en brutal fortid. 
En mann blir funnet død i et nedlagt steinbrudd. 
Hvordan havnet han der? 
En ung kvinne er dandert i det øde marsklandet. 
Det blir Mathias og hans teams jobb å avdekke hva som skjedde. 

Men der andre søker trøst i flasken, er det ensomme løpeturer som er Mathias’ dop. 
Han slår seg til i campingvogn og langsomt skjønner vi at han har lagt bak seg et kjærlighetsforhold før han søkte selvpålagt eksil i Wales. 

«Hinterland» betyr bakland eller innland og handlingen i serien er lagt til mørke daler og isolerte gårder langs kysten i Wales. 
Dette er «Nordic Noir» i walisisk tapning og det er spådd at «Hinterland» skal gjøre for Wales det Wallander har gjort for Ystad-samfunnet og «Forbrydelsen» for København. 

Og det walisiske landskapet spiller på lag med filmskaperne. 
Det er vilt og vakkert, fossene er kraftige, skogen tett og det regner på de riktige stedene i handlingen. 
Av og til kan dvelingen ved landskapet gå ut over fremdriften i serien. 
De halvannentimers episodene kan bli litt langdryge. 

Det er BBC Cymru Wales som står bak serien. 
Målet var å vise mer av det walisiske språket og landskapet enn det som vanligvis kommer frem på hovedkanalene til BBC. 

Derfor er serien spilt inn i to versjoner — originalen «Y Gwyll» der skuespillerne snakker walisisk og parallelt «Hinterland» der de samme skuespillerne snakker engelsk. 
Det er denne siste i får se i Norge. 
Det er altså ikke en dubbet versjon. 
Alle scenene er spilt inn to ganger. 

Det hadde vært interessant om NRK viste den walisiske versjonen i stedet. 
Teksting måtte det til uansett. 

«Hinterland»: 
Fire frittstående episoder. 
NRK1 i kveld, palmesøndag, tirsdag og onsdag. 
