Skolebussen fra helvete
«Bully» dokumenterer rystende handlinger, men har tydelige svakheter. 

FILM: 
Alex er tolv år og går på East Middle School i Sioux City, Iowa. 
Alex blir sett på som sær og mobbes konstant av de andre elevene, særlig på skolebussen. 
De stikker blyanter i ham, slår, dunker hodet hans mot setet, kaller ham fisketryne og sier de skal gjøre forferdelige ting med ham. 
Disse scenene filmes av regissør Lee Hirsch. 
Mobberne vet at han er på bussen, men de er vant til å ha ham der med det lille kameraet. 
Det daglige mobbelivet går sin gang. 

Inkompetanse 

Historien om Alex er filmens «beste», sammen med de andre scenene fra East, der skolens ledelse har tatt filmteamet inn i «varmen» for å dokumentere hvordan de takler mobbing, noe de ikke gjør, ifølge filmen. 
Skolens inspektør er sjokkerende udugelig og framstår som filmens skurk. 
Vet ett tilfelle, der politiet allerede har vært inne i bildet, lar hun mobbeofferet stå igjen og prøver å overbevise ham om å være mer velvillig innstilt til mobberen. 
Og når hun treffer foreldrene til Alex etter å ha sett opptak fra skolebussen, viser hun dem bilde av det nyfødte barnebarnet sitt og sier hun vet hvordan de har det. 

Det filmen ikke nevner, er at skoledistriktet som East er en del av har jobbet i ti år for å bekjempe mobbing og at de har invitert filmteamet for å kunne lære av egne feil. 
Slikt bør tross alt nevnes. 
Denne svakheten ved filmen kommer sterkere til syne i historien om Tyler Long i Murray County, Georgia, som begikk selvmord 17 år gammel. 
Her framstilles skoleledelsen som skurken, men filmen nevner ikke at Tyler var syk (bipolar, Aspergers), at ledelsen hadde reagert på varslene om mobbing og allerede var blitt frikjent i en rettssak. 

Forvirrende 

Denne manglende viljen til å fylle ut bildet, er filmens ene svakhet. 
Den andre er at vekslingen mellom de fem historiene i fem ulike stater iblant blir forvirrende, noe som tapper filmen for energi. 
«Bully» framstår delvis som en kampanjefilm mot mobbing og er noe «tynnere» enn en fullblods dokumentar bør være. 
Men den bør likevel vises på alle landets ungdomsskoler, der den forhåpentligvis følges opp av ledere som er mindre evneveike enn dem vi møter i «Bully». 
