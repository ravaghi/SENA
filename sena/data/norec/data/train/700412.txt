Pippi-kvikk action-Jolie
Glem Lara Croft. 
I «Salt» spiller Angelina Jolie den tøffeste, skitneste og mest ballistiske agentdama siden Geena Davis hoppet ut av vinduer på åttitallet. 
Det er rett før hun løfter hesten sin. 

Jeg må på egne vegne få lov til å si at det har vært to fine uker. 
Først fikk jeg se Sylvester Stallone dunke drømmene ut av svette somaliere og sør-amerikanere i «The expendables». 
Og nå altså Angelina Jolie som på små lands vegne juler opp russere og amerikanere i dress. 

Hver gang jeg ser en film med Jolie i hovedrollen føler jeg at bare hun kunne gjort den («Changeling», «Wanted»). 
Slik er også rollen som Evelyn Salt, sjøl om den egentlig ble skrevet for den behagelige ansikts-artisten Tom Cruise. 
Angelina stønner seg inn i historien som naken, skamslått CIA-er i Nord-Korea, men forskjønnet av et blått øye på størrelse (og farge) med en moden avokado forhandles hun tilbake til USA. 
Jolie kler hard medfart. 
Hun har tross alt vært gift med Billy Bob Thornton. 

På selveste bryllupsdagen hennes sitter den russiske avhopperen Orlov i svetteburet hos CIA og sier at det finnes en kvinnelig muldvarp som skal drepe den russiske presidenten i den amerikanske visepresidentens begravelse. 
Hun er kollega av Lee Harvey Oswald og heter Evelyn Salt. 
Som dere har skjønt er det Evelyn Salt som avhører ham. 

Angelina skal egentlig hjem og spise sushi med stearinlys og ser seg usikkert rundt. 
Hun oppdager at noen av kollegene tror russeren, og dermed starter en plattform-jumper-flukt som antakelig står på FNs liste over bevaringsverdige bevegelsesmirakler. 

Det deilige med Jolie er at ansiktet hennes kan veksle fra en karismatisk frossethet som minner om Venezia-masker til forvridde livullmanniserings-smerter. 
Cruise er en stilig runner. 
Men «Salt» vinner på at de fant ei jente til hovedrollen, for hver gang hun kommer dettende tretti meter fra motorveibruene, kjenner du oiet i brystet som hvis kattungen velta pianoet over seg. 
Jolie ser sårbar ut når hun banker kvalifiserte sikkerhetsfolk med Roger-that-utstyr og mellomfag i tung maskinpistol. 
Du føler virkelig at hun elsker den nerdete tyskeren som leker med edderkopper. 
Men du tviler aldri på at de joggetynne beina hennes er i stand til å sparke 100 kilo SWAT rundt i rommet som tomme kaffekrus. 

Dessuten er Liev Schreiber en av de mest troverdige mennene i amerikansk film. 
«Salt» er en film der hovedrollene stemmer. 

Handlingen består for det meste av overraskende bukkesprang utført av overmenneskelig skrev-geit, og den er manusført av Kurt Wimmer, som også skal skrive den nye «Total recall». 
Regissør er den deilige brukt-australieren Phillip Noyce, som i sin tid skapte Nicole Kidmans gjennombrudd med «Dead calm». 
De holder farten oppe. 
De har lyden på volum 11. 
Og det er ikke ofte du får se den amerikanske presidenten få juling. 

Følg meg på Twitter: 
@arilabra 
