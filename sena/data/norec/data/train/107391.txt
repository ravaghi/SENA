Nostalgisk humørbombe
Regi: 
Gene Kelly og Stanley Donen. 
Med: 
Gene Kelly, Donald O'Connor, Debbie Reynolds, Cyd Charisse, Jean Hagen. 
Am. musikal fra 1952. 
For alle. 

Du har kanskje sett det i utallige filmklipp, Gene Kellys energiske utladning i øsende regnvær, syngende og dansende den praktfulle, ørekilende låten «Singin' in the Rain». 

Dans, syng og vær glad til en av filmhistoriens mest sprudlende filmer, «Singin' in the Rain». 

Nyt da hele filmen - i en skikkelig kinosal. 
La magien, romantikken, dansen, musikken og de humoristiske kommentarer til Hollywoods filmfabrikk ta tak i deg, og gi deg nostalgiens vidunderlige verden i vold. 

Dette er 50-tallets hyllest, og samtidig en småskarp kommentar, til den gang Hollywood la om fra stumfilm til talefilm. 
Sett med vår tids blikk er det faktisk fremdeles morsomt og underholdende. 
I tillegg får vi en leksjon i det man på godt, gammeldags vis kalte filmtriks. 
Hvordan for eksempel en stor tom sal kan bli til den mest romantiske sfære ved hjelp av en lyskaster og en vindmaskin. 

Det eplekjekke trekløveret Gene Kelly, Debbie Reynolds og gummimannen Donald O'Connor gnistrer av smittende humør. 
De strutter av sprek livsstil (drikker melk på nachspiel). 
De synger og stepper seg ut av ethvert problem. 
O'Connors «Make them laugh» er et skoleeksempel på hvordan musikalsk gjøgleri skal være. 
Kellys «Singin' in the Rain» er inkarnasjonen av den ultimate musikallåt i den frydefulle 50-talls genre. 
Hans dans med langbeinte, sofistikerte Cyd Charisse er kraftfull, rålekker og sensuell. 

Det går stort sett i ett, i høyt tempo. 
Du bør like nostalgiske perler for å ha glede av denne musikalske og gjøgleriske oppvisningen av timing og presisjon. 
Nyt det - og du vil garantert ha problemer med å sitte stille i kinosalen. 
