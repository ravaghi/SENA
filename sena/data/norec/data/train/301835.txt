Høstdepresjon og svineinfluensa?Her er vaksinen 

«Toxic»-produsentene utforsker ideen om den perfekte poplåt. 

||| 
ALBUM: 
Navnene Bloodshy & Avant, eller Pontus Winnberg og Kristian Karlsson, ble kanskje verdensberømte da de i 2004 sto for produksjonen på den ikoniske Britney Spears-singelen «Toxic». 

Men det er ikke før nå de er i ferd med å bli ordentlige popstjerner. 

Sammen med vokalist Andrew Wyatt har svenskene dannet Miike Snow, en hovedsakelig piano/ gitar/elektro/ modernepop-trio, som på sitt selvtitulerte debutalbum åpenbart har bestemt seg for å utforske ideen om den perfekte poplåt. 

Resultatet er ei plate som kysser deg i nakken, en butterdeigmør og elektropopete liten sak som tester ut grenselandet mellom Junior Boys' myke melankoli, The Notwists rytmenaivisme, Ne-Yos glætte genialitet og Mark Ronsons utstuderte popsensibilitet. 

Ved første gjennomlytting høres plata kanskje en smule banal ut, som om det hele er litt for enkelt, men etter hvert åpner det nye rom og krinkelkroker, litt som å spille dataspill. 
