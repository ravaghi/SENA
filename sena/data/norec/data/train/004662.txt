Far From Men
Westernaktig film med fantastisk foto. 

Viggo Mortensen vandrer en eklektisk rute gjennom karrieren. 
Han kunne selvsagt kapitalisert på Ringenes Herre-suksessen og vært stor Hollywood-stjerne. 

I stedet velger han mindre filmer, og det aner meg at han er mer interessert i kunstnerisk interessante roller enn rikdom og berømmelse. 

Far From 
Men er et flott drama fra opprørskrigen i Algerie på 1950-tallet, der Mortensen spiller den ikke-voldelige læreren som plutselig blir tvunget til å forholde seg til voldsomme krigshandlinger. 

Det er en god westernaktig film, med fantastisk foto og fine skuespillerprestasjoner. 

Må eskortere drapsmann 

Året er 1954, og Daru (Viggo Mortensen) er lærer for lokale barn langt ute på den øde og steinete landsbygda i Atlasfjellene. 

Dit kommer fangen Mohamed (Reda Kateb) som har begått et mord. 
Daru får i oppdrag å eskortere ham til Tinguit for et rettsoppgjør. 

Han har ikke lyst, og planlegger å sette Mohamed fri, men når drapsofferets slektninger går til angrep, blir begge nødt til å rømme og ta seg mot nærmeste by. 

Regissør David Oelhoffen og fotograf Guillaume Deffontaines gjør maksimalt ut av de harde og steinete omgivelsene i store cinemascope-bilder. 

Det ugjestmilde landskapet ser ut som Mars, og er en passende scene for den iskalde dramatikken, der liv og død går hånd i hånd gjennom flere sterke øyeblikk. 

Men Viggo Mortensen og Reda Kateb makter å skape menneskelige figurer midt i elendigheten. 

De snakker seg ikke vekk i de lange diskusjonene, og avslører ikke sine innerste hemmeligheter i tide og utide, men ved små hint og vink forstår vi etter hvert mer om begge to, og hvorfor de gjør som de gjør. 

Forsøker å unngå hevn 

Far From 
Men er basert på novellen Gjesten av den franske forfatteren og journalisten Albert Camus, som var en kjent pasifist. 

Historien utforsker hvordan Darus ikkevoldelige holdning utfordres i møte med voldelige situasjoner, og hvordan begge forsøker å unngå hevn på hver sin måte. 

Både Viggo Mortensen og Reda Kateb spiller gode og gjennomførte roller, der de kun gir vekk det nødvendigste for å få figurenes indre konflikter til overflaten. 

Nick Cave og Warren Ellis har for øvrig laget stemningsskapende musikk, som komplementerer det filmatiske uttrykket. 
Far From Men er herved anbefalt! 
