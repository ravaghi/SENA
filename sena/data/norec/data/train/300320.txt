Evolusjonsfilosofisk dinosaursex?
Emmy the Great er ute med nytt album. 

ALBUM: 
Med debutalbumet «First Love» danderte britiske Emmy The Great kløktig formulert tekst med smakfull folk-pop på utmerket vis, en oppskrift hun nå videreutvikler med «Virtue». 

Miksen - som drar nytte av blant andre Cohen, Belle & Sebastian og Au Revoir Simone - tilpasses hennes eget postapokalyptiske univers, hvor evolusjonsfilosofisk dinosaursex og annet eksistensialistisk snacks svøpes i yndig og sval vokaldrakt. 

Lyrisk slår «Virtue» godt fra seg, mens spor som «Silvia» og «North» også gjør krav på melodisk honnør. 
Mye godt ligger gjemt i det poetisk luftige sløret som dekker «Virtue», men albumet som helhet blir for trygt og stabilt, med et tettmasket sikkerhetsnett under akrobatisk og grasiøs lyrikk. 

Emmy The Great vil tjene på å si opp noen av forsikringene ved neste anledning - enn så lenge vipper hun fortsatt på kanten av noe stort. 
