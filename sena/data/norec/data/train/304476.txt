Denne dama har en intens og glassklar popstemme
Bat For Lashes gjør 80-tallspop på egne premisser. 

ALBUM: 
Britiske Natasha Khan har allerede vist et sikkert grep om den atmosfæriske og ekspressive delen av popmusikken, med føttene plantet på slutten av 80-tallet og en glassklar, intens stemme som sjelden velger enkleste vei. 

På denne tredje plata har hun et til tider mer elektronisk og synthbasert lydbilde enn før, og ikke minst fyldigere arrangementer. 

Produksjonen er fortsatt ren og åpen, med god plass til hvert nøye utvalgte element, men på låter som tittelsporet og den nydelige, ikke så rent lite Elizabeth Fraser-kanaliserende «Marilyn» bygger hun også opp tekstur med synth, kor og lag av klang. 

Spennvidden er imidlertid stor. 

For Khan kan like gjerne gjøre en sterk poplåt som «Laura», strippet til beinet hva instrumentering angår (piano, vokal og spartansk blås/stryk), eller «All Your Gold», der hun synger som Jenny Wilson over en leken, akustisk gitarrytme i beste «Somebody That I Used To Know»-ånd. 
