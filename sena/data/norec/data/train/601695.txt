Forutsigbart
Trønderne i Sie Gubba har sine tilhengere. 
Deres to siste album har solgt til gull. 
Bandets folkelighet og enkle meldinger om festing og kjærlighet har slått gjennom også utenfor trøndelagsfylkene. 
De er mer country og danseband enn D.D.E.. 
De er også mer forutsigbare og skriver litt svakere og mindre interessante låter enn dem. 

Sie Gubba har aldri hatt en bedre og mer påkostet produksjon i sin drøyt ti år lange karriere enn med «Alt du vil ha». 
Bruken av ulike strengeinstrumenter er tiltalende og her er også noen ålreite låter. 
For eksempel balladen «Så kom du», der svenske Emma Karlsson er duettant. 

Men melodiene og låtene til Sie Gubba er gjennomgående omtrent som bandnavnet tilsier. 
De er litt sirompa og for enkle, og låtene på «Alt du vil ha» fungerer antakelig mye bedre i et festlokale enn i en lyttesituasjon. 
