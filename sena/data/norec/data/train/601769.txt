Til ungdommen
Oslo Ess tar neppe mål av seg til å revolusjonere rocken. 
Til dét er inspirasjonskildene deres for åpenbare: 
Musikken er tuftet på California-punk av typen Rancid og Bad Religion, tekstene henter både tematikk og stil fra Michael Krohn og Joachim Nielsen. 
Slik var det på Oslo Ess sitt første album, og slik er det på deres andre.Men selv om de knapt har en eneste original idé å vise til, er Oslo Ess vanskelige å mislike. 
Selv når de blir banale eller snubler i klisjeer, slipper de stort sett unna med det. 
Kanskje er det fordi de, tross alt, klarer å formidle en ungdommelig livslyst som føles oppriktig. 
Og sånt skal man være temmelig gammel og avstumpet for å fnyse av. 

Dessuten skriver de catchy låter – korte, kontante og konsekvent allsangvennlige. 
Så snart de kommer opp med sin "Noen å hate" eller "Hvis jeg var deg", er tiden inne for å se på dem som noe mer enn bare en gjeng sympatiske røvere. 
