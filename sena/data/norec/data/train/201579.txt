The Outfit
SPILLTEST: 
Uansett hvor mye vi digger meningsløs action og svære eksplosjoner, klarer ikke The Outfit å engasjere oss nevneverdig. 
Hvorfor ikke? 

Flere og flere spill tikker inn på Xbox 360, og kvaliteten er foreløpig meget varierende. 
Den ferske The Outfit forsøker å plassere seg selv som et useriøst, litt tullete alternativ til Call of Duty 2 eller Ghost Recon: 
Advanced Warfighter. 
Og ingrediensene er der: 
Fokus på masse action, enkle lagmekanikker, morsom flerspiller. 
Men dessverre sitter ikke denne kombinasjonen helt som den skal. 

LES OGSÅ: 

Spillet er et av etter hvert ganske så mange titler basert på andre verdenskrig, men The Outfit tar faktisk en litt annen vri på konflikten. 
I stedet for å gi oss en realistisk, dramatisk og brutal fremstilling av krigen, presenterer THQ en humoristisk fortelling om en gjeng knalltøffe, amerikanske soldater som jakter på noen nazislemminger gjennom halve Frankrike. 
Her er det fullt av klisjeer, overdrivelser, og realismen er et fremmedord. 
Fjorårets Mercenaries virker faktisk til å være en liten inspirasjon bak spillets tone, uten at vi sammenligner titlene for øvrig. 

Du og gutta 

The Outfit bentter seg av ukomplisert lagbasert funksjonalitet. 
Før hvert oppdrag velger du en av de tre soldatene (der alle har sine styrker og svakheter innen treffsikkerhet, helsenivå, hastighet og lignende), og får med deg en liten tropp du kan beordre rundt. 
Disse mulighetene er ikke spesielt avanserte, og vi benyttet oss strengt tatt ikke så mye av dem. 
De datastyrte hjelperne er egentlig bare der for å dekke for oss, og det er ikke akkurat noe stort tap å miste dem i strid. 

Det er fordi spillets mest unike mulighet er systemet for tilkalling av forsterkninger. 
Omtrent når som helst kan du åpne en egen meny som lar deg hente inn flere soldater, utstyr og kjøretøy. 
Disse slippes fra forsyningsfly omtrent øyeblikkelig, det eneste som kreves er at du har nok valuta (som tjenes inn ved å knuse motstandere), og har tatt over passende bygninger. 

Flere soldater kan hentes inn når som helst, men for å få tak i tyngre skyts, som biler eller tanks, må du ta over tyskernes baser. 
Det gjøres på få sekunder, bare ved å stå ved siden av en slik base. 

Du har med andre ord omtrent uendelig tilgang til nye soldater, kjøretøy og andre hjelpemidler. 
Hver gang noe blir ødelagt, er det bare å hente flere. 
Dør du selv, blir du brakt tilbake til livet ved nærmeste holdepunkt, og det er bare å fortsette ødeleggelsen. 

Alt dette innebærer at spillet har lite utfordring å by på. 
Enkeltspillerdelen får oss riktignok til å trekke på smilebåndet en gang i blant, og gir oss mer en nok eksplosjoner og ødeleggelse, men vi innser fort at det hele er en uendelig rekke av baseovertakelser, innhenting av forsterkninger og frenetisk skyting på nazister som kommer i tusentalls. 

Svak maskinpark 

I tillegg til dette er håndteringen av de mange tanksene (du kan også ta over nazistenes kjøretøy), beltevognene og bilene ganske grusom. 
De er trege, vanskelige å styre, og har tendenser til å kjøre i helt andre retninger enn vi vil. 
Dessuten er våpnene våre helte bruker merkelig svake. 
Selv mektige bazookaer klarer knapt å drepe mer en én soldat om gangen, og det føles midlt sagt surrealistisk å bruke et slikt eksplosivt våpen som sniperrifle. 
Vi mistenker at grunnen til at enkeltvåpnene ikke gir deg noe særlig maktfølelse er at vi skal få lyst å benytte oss av de tilgjengelige forsterkninger mest mulig. 
Men resultater blir egentlig bare en underveldende følelse. 

Morsommere er det uten tvil på Xbox Live, fordi spillet har en rekke underholdende spillvarianter som lar deg foråsake massiv ødeleggelse og drepe alle vennene dine. 
Men det er på en måte ingeting i The Outfit på Xbox Live som gir oss lyst å la være å spille de mer etablerte 360-spillene. 

Passelig pent 

Og ikke en gang grafikken imponerer nevneverdig, selv om vi på en måte forventer at et 360-eksklusivt spill skal vise oss hva neste generasjon er god for. 
I Outfit er det lite som tilsier at dette er fremtidens spill, med unntak av høy oppløsning på en HDTV. 
Riktignok kan Outfit by på imponerende grad av ødeleggelse av omgivelser, noe som uten tvil bruker en god del prosessorkraft, men detaljnivået på personene i spillet og bygningene rundt er ikke noe som får oss til å sperre opp øyene. 
Det er helt greit, til tider pent, men ikke noe spektakulært. 

The Outfit har selvsagt sine gode sider. 
Spesielt for alle entusiaster av meningsløs underholdning, spill som bare handler om skyting og spregning og store våpen. 
Slike spill har det foreløpig ikke vært mange av på 360, og alle liker jo titler som bare lar oss få utløp for aggresjon. 

Men den repetitive spillbarheten, de klønete kjøretøyene og mange andre små og plagsomme momenter gjør at vi ikke klarer å bli engasjert, og Outfit blir et spill som rett og slett vil gå i glemmeboken. 
Litt synd, for det hadde potensial. 
