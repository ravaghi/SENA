Canon MVX450
Lett å bruke, ergonomisk utformet og en del artige funksjoner. 
Allikevel har dette kameraet fra Canon en akilleshæl som det ikke er så lett å overse. 

MVX450 fra Canon er et av testens billigste kameraer, og sniker seg så vidt under 4000 kroners-grensen i de aller billigste nettbutikkene. 
Kameraet benytter seg av miniDV-kassetter og har en optisk zoom på 20x. 

Kameraet har et godt grep med avrundede former, og alt av funksjonalitet er tilgjengelig med høyre hånd, selv om vi helst skulle sett at navigasjonsspaken hadde vært noe mer presis og plassert litt nærmere tommelen. 
Menyen fås frem ved å trykke på "func"-knappen, og kameraet har et godt utvalg av funksjoner - blant annet kan du velge mellom åtte ulike forhåndsprogrammer, du kan styre hvitbalansen og også sette den selv ved å fortelle kameraet hva som er hvitt i bildet. 
Du har også mulighet til å justere lukkertiden (selv om du da må et par hakk inn i menyhierarkiet), bruke eksponeringskompensasjon og manuell fokus. 
På den manuelle fokusen finnes det imidlertid ingen indikasjon på "hvor" du befinner deg og den kan derfor være litt vanskelig å bruke. 

Artige effekter 

I tillegg finner vi en del artige effekter, blant annet speil (halve bildet er speilbilde av den andre halvdelen) og en god del effekter, som for eksempel at bildet blir puslet på plass eller at det kommer hoppende inn fra siden. 
Fint for den som vil gjøre litt ekstra ut av opptakene sine uten å gå veien om PCen. 

Kameraet har også en "Easy" modus som gjør at du mister kontrollen og så og si alt av manuelle innstillinger. 
Det kan være greit for den uerfarne som har tuklet litt for mye med et par av innstillingene og vil la kameraet ta over kontrollen igjen. 

På toppen av kameraet finner vi en velfungerende zoomkontroll og knapper for lys og stillbilder. 
Lyset er to små pærer plassert i fronten av kameraet, og de fungerer greit på personer og andre nære objekter i mørket, men skal du lyse opp et helt rom strekker det ikke til. 
Til side for objektivet sitter det også en bryter som lar deg trekke et beskyttelsesdeksel opp og ned foran objektivet - det er noe vi liker, siden vi da slipper å ha det hengene og slenge ned fra kameraet når vi filmer. 
Et lite minus er at kameraet bare har ett hull på undersiden, noe som er dumt i forhold til stabilitet når det er montert på et stativ. 

Grei stillbildekvalitet 

Stillbildene lagres på SD-kort og har en oppløsning på 1152X864 piksler, som betyr at de er på én megapiksel. 
Bildekvaliteten er faktisk ikke så verst, og kameraet treffer bedre på fargene enn mange andre i denne testen, men det er allikevel langt unna kvaliteten du får selv fra et billig digitalkamera, og for de fleste av kameraene blir det derfor mer en artig funksjon å ha snarere enn et godt alternativ. 

Bak skjermen finner vi batteriet, og det passer som hånd i hanske. 
Det betyr at det ikke er plass til et større batteri der, og det kan være litt dumt dersom du skal på langtur. 
Vi finner også tilkoblinger for DV og USB. 
På toppen av kameraet finner vi dessuten utganger for AV (til TV-kobling) og mikrofoninngang. 
Det siste er et godt pluss da egentlig ingen av mikrofonene i denne testen gjør det spesielt godt når det blåser. 

Bråkete 

Når kameraet slås på, er det klart til opptak etter rundt fire sekunder. 
Kvaliteten på skjermen er midt på treet, med en litt dårlig innsynsvinkel og litt blasse farger. 
Det er imidlertid i det kameraet slås på at man også skjønner hva som er den store akilleshælen: 
Kameraet bråker nemlig veldig mye. 
Drivverket durer og går i bakgrunnen, og er såpass fremtredende at det blir et irritasjonsmoment når vi ser på film, og det er nesten et must med en ekstern mikrofon for å få akseptabel lyd. 
Ellers er lydkvaliteten også på det jevne sammenlignet med de andre kameraene, med en vindreduksjon som vi opplevde som noe svak. 

Bildemessig presterer kameraet varierende. 
Autofokusen fungerer OK når lystilgangen er god, og også på natten klarte det fokustesten mot en gatelykt, selv om den generelle hastigheten på fokusen er noe treg i dårlig lys. 
En ting vi biter oss merke i, både med dette kameraet og det andre Canon-kameraet i denne testen, er at de har en funksjon som gjør lukkertiden ekstra lang i dårlig lys, og det gjør at det plutselig hoppes over bilder her og der slik at filmen hakker. 
Vi ser fordelen (det blir lysere), men synes det er et lite irritasjonsmoment. 
Selvsagt kan dette skrus av. 

Spesielt testen vår innendørs om kvelden avslørte store forskjeller. 
Her var MVX450 blant de dårligste på fargespill, og også støynivået var ganske høyt. 
Det klarte imidlertid å holde bedre på fargene enn mange andre. 

Bråkingen fra drivverket er en liten "killer" på dette kameraet, og det er nesten obligatorisk å bruke ekstern mikrofon dersom du vil unngå det. 
Ellers er de fleste av kvalitetene på det jevne i denne testen, men kameraet utmerker seg ikke på noen spesiell måte og havner derfor midt på treet. 

Hitachi BX-35E >> Best i test 

Tilbake til testforsiden 
