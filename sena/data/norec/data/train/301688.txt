Velkommen til Memphis, avdeling Østre Toten
Ting flyter lett når Knut Anders Sørum synger soul på totning. 

ALBUM: 
Jon Anders Narum styrer knottene i East Lake Studio på Eina, selve sentralen i det vi nå må ha lov til å kalle Toten-bølgen. 
Hans eget band Narum har gitt ut to plater som har satt spor, og her kommer Knut Anders Sørum (37) med soul på totning, med et anstrøk av funk og gospel. 

Geir Wentzel 

Nå har Toten faktisk tradisjoner med soulmusikk. 
Geir Wentzel fra Raufoss var for eksempel en av de første som hentet denne sjangeren hjem for snart 50 år siden og presenterte den for Club 7-publikummet. 
På 80-tallet sang Andersen-søstrene Inger Lise og Maj Britt i Club 7-bandet Chipahua. 
Leif Anders Wentzel, sønn av Geir, er et av de nye tilskuddene. 

Men de har sverget til engelsk. 

For hvem kunne trodd at totning skulle klinge så bra i et lydlandskap av soul, funk og gospel, som om dialekta var skapt for den erkeamerikanske musikkformen? 

Gode musikere 

Sørum hadde tydeligvis en idé om dette. 
Produsent og gitarist Narum og en knippe utmerkete musikere har omsatt den i fin flyt: 
Lewi Bergrud (bass), Ruben Dalen (trommer), Iver Olav Erstad (Hammond B3), Narum (gitarer), Sørum (tangenter) og The Original Bullshit Band Horns - som nesten går av hengslene i «Meg og et gatelys». 

Sammen med blåserne definerer Erstads orgelgroove i stor grad det heftige lydbildet. 

Han har det i blodet gjennom et av sine andre band, High Red (tidl. 
The Douglas Group), som det er nærliggende å sammenlikne med. 

Moden stemme 

Sørum sier sjøl at han har jobbet mye med vokalen på dette albumet, og det høres. 
Den rustne stemmen har modenhet og autoritet. 
Men så har han da også gått livets skole som sanger: 
Norsk Gand Prix-seier i 2004, albumdebut med «Prøysen» i 2010, «The Voice»-deltakelse i fjor og fast - og usynlig - «Skal vi danse»-vokalist. 

Flyter 

På «Ting flyt» er det et fandenivoldsk trøkk fra første akkord: 
Blåsere. 
orgel og klapping - og et voldsomt tempo. 
Trøkket vedvarer på «Gå frå meg» og singelen «Monokrom», som balanserer mellom funk, jazz og hip hop. 
Av og til skinner beundringen for Stevie Wonder igjennom. 

Første hvileskjær er en fin versjon av John Legends «Stay With You» («Bli ved deg»), den eneste låten som ikke er signert Sørum, etterfulgt av en funky «Je savner deg» - der gitarist Narum virkelig får «tømt seg». 

Gode tekster 

Som tekstforfatter blomstrer Sørum titt og ofte, som når han lander fikse verselinjer som denne: 
«Je har aldri vøri så smart at jeg klarte å lure meg sjøl». 
Det er enkelt og liketil, men effektivt. 
Det er også en kunst. 

Sjøl kaller Sørum dette prosjektet et eksperiment. 
Det er i så fall et særdeles vellykket et. 

Det understreker dessuten noe flere ser ut til å oppdage: 
Skal du stikke deg fram i dag, syng på morsmålet. 

Releasekonsert på Østre Toten kulturhus i kveld, fredag. 
