Piratene!
En ramsalt røverhistorie med overskudd av fart og humor! 

Det er noe med alle filmer fra Aardman Animation som jeg finner fantastisk sjarmerende. 

Piratene! bygger på samme lest som vi har sett blitt brukt med suksess i Wallace & Gromit, Flukten fra hønsegården og Nedenom og hjem igjen. 

Aardman Animation lager mye av omgivelsene i det digitale domenet, men figurene er fremdeles laget av leire og filmes i stop-motion, noe som gir dem en tekstur og håndfasthet som virker virkelig. 

Regissør Peter Lord bruker dem til å fortelle en ramsalt røverhistorie med overskudd av fart og humor! 

Vil bli Årets Kaptein 

Vi møter Pirat-Kapteinen, han heter så, som drømmer om å vinne utmerkelsen "Årets Pirat". 

Problemet er at verken han eller mannskapet er spesielt gode pirater. 

Men så border de et skip med naturforsker og evolusjonsteoretiker Charles Darwin om bord. 

Han oppdager at Pirat-Kapteinens papegøye Polly egentlig er en svært sjelden fugl, som kan vise seg å være så innbringende at tittelen som "Årets Pirat" kan være innenfor rekkevidde likevel. 

Fargerik fantasiverden 

Vi blir med inn i en frodig og fargerik fantasiverden med stor detaljrikdom og oppfinnsomhet, bygget på Gideon Defoes barnebøker. 

Om Pirates of the Caribbean skulle vært laget i digital leireanimasjon, ville det sett omtrent slik ut. 

Jeg fant meg selv i å studere miljøet rundt figurene, for her er det mye humor å finne bakt inn i omgivelsene, spesielt på skilt og plakater. 

Figurene er også godt utformet, med distinkte særpreg, morsomme personligheter og de er dyktig dubbet til norsk. 

Fornøyelig slapstickaction 

Peter Lord og co har også gjort actionscenene til en fornøyelse. 
Her lekes det mye med form og innhold, med relativt høy bruk av slapstickhumor. 

Farten er høy i flere sekvenser, og gir meg ingen tid til kjedsomhet. 
Dette er ikke filmen for refleksjon og ettertanke. 

I hvert fall ikke når bakepulver blandes med eddik på særdeles fornøyelig vis! 

3D som ikke suger 

Eventyret tar stadig nye og ville vendinger. 
Absurditeten er stor, men jeg ville ikke hatt det på noen annen måte. 

Riktignok kan jeg kjenne igjen stilen fra Aardman Animations tidligere filmer, så direkte nyskapende kan ikke Piratene! kalles. 
Peter Lord og co tar få sjanser. 

Men når filmen deres til og med kan skilte med en 3D-effekt som ikke suger, kan jeg ikke annet enn å anbefale filmen til absolutt hele familien! 
