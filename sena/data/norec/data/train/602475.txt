En virkelig intim debut
Den unge sangeren og låtskriveren fra Bærum knuser hjertet ditt i første forsøk. 

SINGER-SONGWRITER 

Siv Jakobsen 

"The Nordic Mellow" 

(Nordic Mellow/Border Music) 

Mer intim musikk enn den på debutalbumet til Siv Jakobsen er det ikke ofte man hører. 
Det er nesten så man kvepper til i det åpningslåten "To Leave You" begynner. 
Du kan høre fingrene som flytter seg på gitarstrengene og Jakobsen er så nær mikrofonen at hun praktisk talt puster deg i øret. 

Og det hun synger ligner mest av alt på betroelser hvisket i soveromsmørket: 
"I have built myself a fortress/Where I’ve been hiding/Where I’ve been safe, sound/But now you've dug yourself a hollow in my garden." 

Et forsiktigspillende band og noen smakfullt arrangerte strykere skal komme til, men arrangementene forblir like luftige og pyntefri gjennom alle de 10 sporene. 
Underveis går tankene noen ganger til moderne indiefolk-artister som Feist og Laura Marling, andre ganger til det britiske folkrock-ikonet Nick Drake. 
Det er dessuten vanskelig å høre Siv Jakobsen synge uten å bli minnet om den bevrende intensiteten til Ane Brun. 

Mest slående er det likevel hvor moden den 28 år gamle artisten fra Asker i Bærum fremstår. 
De fleste trenger å prøve og feile noen ganger. 
Siv Jakobsen knuser hjertet ditt i første forsøk. 
