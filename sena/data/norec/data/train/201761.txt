WD Raptor 150 GB
Ser vi bort fra disk-løsninger som krever egne kontrollerkort som SCSI og FC, er Raptor fra Western Digital den raskeste disken du får. 
Nå har den kommet i 150 GB utgave, vi har testet. 

Disker til PCer har blitt større og billigere, noe som i stor grad kommer av stadig høyere datatetthet på platene i selve disken. 
I det siste har denne utviklingen dabbet noe av, etter at diskene nådde en kapasitet på godt over 100 GB pr plate. 

Men det er en innlysende måte å få opp ytelsen på, nemlig å øke hastigheten. 
For ATA-disker er det bare Western Digital som tilbyr dette i sin Raptor-serie, som har plater som roterer med 10 000 omrdeininger i minuttet. 
Dette har gitt et forsprang både i ren overføringshastighet og aksessid, siden kapasiteten har vært lavere. 
Dataområdet er mindre, og det tar kortere tid for mekanismen å beve seg over dette. 

Men Raptor-diskene har hatt svært beskjeden kapasitet. 
Den første utgaven var på 36 GB, den neste på 74 GB. 
I den siste utgaven har Western Digital doblet tettheten til 75 GB pr plate, og den største Raptor-disken er nå på 150 GB. 

Dette er ikke mye sammenlignet med kapasiteten på disker med 7200 omdreininger, som nå er oppe i hele 500 GB. 
Men bruksområdet er litt annerledes, og da er kapasiteten tilstrekkelig. 

Typisk vil entusiastene bruke en Raptor til systemdisk og til tunge datafiler som stadig skal lastes inn. 
Spill med store brett er typiske bruksområder. 
Produksjon av musikk og video er også tjent med raske disker, samt store bildefiler. 

Ny rekord 

Selve det ytre av disken gir ikke inntrykk av noen ekstrem ytelse, alle harddisker er jo svært like i grunnkonstruksjonen. 
Når den spinner opp er det heller ingen turbin som dras i gang, støynivået er ikke høyere enn mange ordinære 7200-omdreiningers disker. 

Tilkoblingene er SATA, og disken støtter "bare" 150 MB/sek utgaven av denne standarden. 
Det er likevel tilstrekkelig med god margin. 

Det er tilkobling for strøm etter begge standarder, så en overgang er ikke påkrevet. 

Temperaturen er heller ikke alarmerende høy, det går fint an å holde hånden oppå disken etter mange timers bruk. 
Nederst på sidene derimot, er det i grenseland, men det er ikke snakk om brannfare... 

Men ytelsen er høyere enn noen annen disk vi har testet, med god margin. 
Dette har alltid vært tilfellet ved lansering av en ny Raptor, og tradisjonen holdes i hevd. 

Vi testet med HD Tach og ytterst på disken er leseytelsen hele 85 196 KB/sekund og skriveytelsen et hår under med 84 472 KB/sekund. 

Ingen andre disker vi har testet har kommet over 70 MB/sekund på lesing, og 60 MB/sekund på skriving. 
Her vinner Raptor med god margin. 

Innerst på disken faller ytelsen ned mot 50 og 40 MB/sekund for lesing og skriving, og i snitt snakker vi om leseytelse på over 75 MB/sekund og skriving på over 48 MB/sekund. 

Vi sjekket med vårt eget testprogram, og fikk bekreftet tallene. 

Sammenligner vi med tidligere utgaver av Raptor ser vi en pen utvikling i ytelse! 

Konklusjon 

Western Digital har nok en gang hevet listen et hakk med en Raptor som utklasser alle andre ATA-disker i ytelse. 

Støy og varme er innenfor det akseptable, vi ble likevel litt forbauset over at også denne disken vibrerte såpass mye. 
Dette gjelder de fleste disker, og vi ville tro at det var mulig å avbalansere de roterende delene bedre. 
Dette ville gi mindre støy og varme, men det er vel et spørsmål om kostnader, her som i så fleste andre sammenhenger. 

Uansett har vi ingen problemer med å anbefale Raptor 150 hvis du er ute etter den optimale ytelse framfor størst kapasitet for pengene. 

Vil du vite mer om harddisker? 
Da kan du følge DENNE lenken. 
