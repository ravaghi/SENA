Snedig bankansatt på kjøret
Dette er en setning som kommer til å fortrylle de få gjenværende akademikerne som husker minimalismen, men ikke bærer mp3: 

«The lookout» er en skjønn liten film fordi den ikke forsøker å være fantastisk, men snedig. 
Så lett kan det være å gjøre andre mennesker lykkelige. 

Joseph Gordon-Levitt er en overraskelse og et funn. 
Han spiller en ishockeyspiller som romantiserer seg inn i fæl bilulykke, mister hukommelsen og livsgleden og må bo sammen med den blinde tidsreise-hippien Jeff Daniels i en felles rehabiliterings-leilighet. 

Derfor vasker han i bank. 

Bankmenn er populære venner, og Gordon-Levitt blir kurtisert av en ufyselig karismatiker med mikkemusører og mikkesmil, men pengepsykoen har bare tenkt å bruke ham til å stjele penger. 
Fordi den unge gutten er så sårbar, blir du urolig av det. 
Og da golvmopperen sier at han ikke vil være bankraner, kommer virkeligheten dettende som to tonn skjebne i marmorbeholder. 
Det smeller. 
Haglene synger midt i advent, snøen er stille som en likdrakt, og spenningen vil overraske også de blaserte. 
Joseph Gordon-Levitt likner på Heath Ledger. 
Han bør bli stor. 
