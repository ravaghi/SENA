Natt på museet:Gravkammerets hemmelighet 

Lun humor redder kvaliteten. 

Natt på museet: 
Gravkammerets hemmelighet er den tredje filmen i serien som startet i 2006. 

Jeg har hverken sett eneren eller toeren, men det er ikke nødvendig. 
Dette er ukompliserte filmer med banale historier og enkel humor, myntet på barn. 

Filmen har et noe billig og lettvint preg over seg, men lun humor med skuespillere som Ben Stiller, Robin Williams, Owen Wilson, Rebel Wilson og Steve Coogan holder godt nok nivå til at kvaliteten likevel blir grei. 

Begynner å ruste 

Nattevakten Larry (Ben Stiller) må ta affære når den egyptiske gjenstanden som gir New York-museets figurer liv om natten begynner å ruste. 

Dette skaper nemlig store problemer for bevegeligheten til hans venner på nattskiftet. 

Løsningen blir å ta med seg gjenstanden til British Museum i London, der en egyptisk farao kanskje kan hjelpe. 

Filmen bruker ikke tid på å introdusere de ulike figurene, men det er ikke så viktig. 
Dette er ikke filmen for psykologiske dypdykk i figurers sjelsliv. 

Men alle har sine spesifikke særegenheter, som gjør persongalleriet underholdende. 
Ben Stiller selv spiller to roller i filmen, og det er neandertaleren Laaa som er den morsomste. 

Samspillet mellom Owen Wilson og Steve Coogan som henholdsvis cowboy og romersk soldat i miniatyr har også sine høydepunkter, selv om effektarbeidet er gjort i enkleste laget. 

Ment for de yngste 

Den røde tråden i historien som fortelles er forholdsvis kjedelig og uinteressant. 
Det er episodene underveis som teller. 

Kampen mot et dinosaurskjellet, en actionscene i Eschers gravitasjons-opphevende litografi «Relativity», introduksjonen av Sir Lancelot (Dan Stevens) og hans avbrudd av musikalen Camelot med Hugh Jackman og Alice Eve på scenen er mine favoritter. 

Jeg kunne nok spart meg for to scener med apetiss, men tror filmens målgruppe vil le seg skakke. 

Natt på museet: 
Gravkammerets hemmelighet er altså først og fremst ment for de yngste kinogjengerne. 
Det er også derfor filmen vises både med original og norsk tale. 

Dubbingen er kompetent utført, selv om det føles leit å se Robin Williams i sin aller siste filmrolle uten å kunne høre hans egen stemme. 

Figuren hans tar farvel på en måte som blir ekstra følelsesladet, ettersom Williams selv tok farvel etter innspillingen 
