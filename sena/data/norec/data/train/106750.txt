Enslaved:«Ruun» 

(Tabu / Tuba) 

Kroner en ekstraordinært sterk vår for norsk ekstrem-metal. 

Med «Isa» fikk de bergenske brutalmetal'erne både Spellemann- og Alarmpris, men merk mine ord: 
«Ruun» er faktisk en langt bedre og mer helhetlig plate. 

Enslaved er blant norsk metalls virkelige veteraner, men har aldri hatt et bredere, åpnere og mer tilgjengelig uttrykk enn nå. 
De flyr fremdeles direkte i strupen din på åpningen «Entroper», men allerede påfølgende «Path To Vanir» avslører det sakrale preget som alltid har vært en viktig bestanddel av Enslaved. 

Fra og med tittellåten midtveis - kanskje Enslaved mektigste låt noensinne - meisler bandet ut denne storslåtte, atmosfæriske og ikke minst mørke følelsen av dunkle norske sommernetter i svart skog. 
Denne dystre, nesten trolske norrønheten er godt ivaretatt (hør bare på knugende «Tides Of Chaos»), samtidig som det melodiøse aspektet heller aldri tidligere har vært like påfallende. 
«Heir To The Cosmic Seed» er i så måte en perfekt, majestetisk avslutning på platen. 

Det kan bli en fin festivalsommer for Enslaved! 
