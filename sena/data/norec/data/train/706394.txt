Original thriller fra dataalderen
I noen filmer står formen i veien for innholdet. 
Det er heldigvis ikke tilfellet i regidebuttant Aneesh Chagantis «Searching», hvor handlingen i sin helhet utspiller seg på digitale flater. 

Searching 

Sjanger: 
Thriller 

Skuespillere: John Cho, Debra Messing, Joseph Lee, Michelle La, Sara Sohn 

Regi: 
Aneesh Chaganty 

USA, 2018 

Lengde: 1 t. 42 min. 

Aldersgrense: 
12 år 

Du kan finne ut ganske mye om et menneskes liv ved å gå igjennom vedkommendes datamaskin og smarttelefon. 
«Searching» viser oss dette ved å la absolutt hele handlingen utspille seg på ulike skjermer. 
I løpet av en kort prolog basert på ulike kalenderoppføringer, epost-varsler og familievideoer, presenteres vi for familien det handler om, hvor mor blir syk og dør og far oppdrar datteren alene. 

Dette er et uhyre effektivt fortellergrep, og et skoleeksempel hvis man vil diskutere hva begrepet«show, don’t tell» innebærer. 

John Cho spiller den godhjertede faren Kim, som opplever marerittet når datteren Margot (Michelle La) forsvinner. 
Gjennom å følge digitale spor, oppdager han at hun holdt en hel del ting skjult for ham, og sammen med en kvinnelig politietterforsker søker han igjennom alle tenkelige plattformer for å finne ut hvor datteren har blitt av og hva som har skjedd med henne. 

Man kunne kanskje tenkt at en film som dette ville bli anstrengende å se på i lengden, men heldigvis har Chaganti skrudd sammen en historie som er spennende nok til at man til tider glemmer at det hele mest av alt ligner den typen amatøropptak som folk fyller opp telefonene sine med. 
Det skal likevel sies at plottet nok ikke er originalt nok til at det ville skapt en minneverdig film uten at den var fortalt på akkurat denne måten, og Ganeshi etterlater seg et par lettvintheter som neppe korresponderer med hvordan ting ville fungert i den virkelige verden. 
Men det er fort gjort å glemme disse innebygde svakhetene takket være det originale fortellergrepet. 

Grepet er også mye mer enn en kul gimmick. 
I små sekvenser leverer Chaganti en tydelig kritikk mot en samfunnsutvikling hvor stadig mer av våre sosiale relasjoner filtreres gjennom ulike digitale hjelpemidler. 
Det blir smertefullt tydelig når David kontakter Facebook-vennene til datteren og oppdager hvor effektivt digitale vennskap kan skjule hjerteskjærende ensomhet i den analoge verden. 
Samtidig framfører han en advarsel om hvor lett det er å bryte inn i en annens innerste privatliv hvis man er tilstrekkelig street smart i den digitale verden. 
