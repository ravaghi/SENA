Clipse:«Til The Casket Drops» 

(Columbia/Sony Music) 

Munnrappe brødre overbeviser fortsatt. 

Usminket kokainrap har gjort rapduoen Clipse til verdensstjerner siden deres oppstart i 1992. 
Brødrene Malice og Pusha T fra Virginia rapper seg filosofisk og kompromissløst gjennom penger, damer, og dophandel, som en slags muntlig «The Wire»-episode, uten å fremstå karikert slik andre på hitlistene med samme tematikk brått gjør. 

Å følge opp knallalbumet «Hell Hath No Fury» (2006), er nærmest umulig, men brødrene leverer likevel et bunnsolid stykke arbeid. 
Noe mer lystbetont og selvironisk, behagelig velprodusert, og like frekt som alltid. 
Clipse har stadig sverget til The Neptunes på produsentsiden, men her har for eksempel DJ Khalil bidratt med det strålende Kanye West-samarbeidet «Kinda Like A Big Deal», og beinharde «There Was A Murder». 
Skamløst fengende «Popular Demand» med Cam'ron og Pharrell er også blant flere førsteklasses spor på dette albumet. 

Brødrene kombinerer sin heftige realisme og utspekulerte lekenhet, og løfter dette musikalske tiåret betraktelig helt i siste liten. 

ANBEFALTE KJØP: 
«Popular Demand», «There Was A Murder», «Counseling», «Kinda Like A Big Deal», «Freedom» 
