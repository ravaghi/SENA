Enda en bra popdame du ikke får høre på P5
Soleklare indiehits og intrikat pop på Anne Lene Hägglunds debutplate. 

|||ALBUM: 
Norske jenter spilles ikke like mye på radio som før, men det er ingen grunn til panikk på vegne av kvinnekjønnets posisjon i norsk musikkliv. 

Under radaren skapes det mye interessant musikk, og nå føyer Anne Lene Hägglund seg inn blant Hanne Hukkelberg, Mari Persen og Ingeborg Selnes i rekken av popmusikere du dessverre aldri vil høre på P5. 

Eidsvoll-jentas debutplate er en løfterik samling av instrumentrik, selverklært «sirkuspop» som går rett hjem der Sufjan Stevens og St. Vincent også bor. 

Åpningslåta «More White Snow» er en soleklar indiehit, og følges opp av intrikate poplåter ispedd pentlydende tøys, som showstopperen «Marte», som låter som sprengte høyttalere. 

Hägglund etablerer seg som en lovende artist i en sjanger som ikke bare har stort internasjonalt potensial, men også mange utøvere. 

Mer trøkk i vokalen og hardere komprimering ville gitt musikken et tydeligere fingeravtrykk og gjort plata like spennende som den er lekker. 
