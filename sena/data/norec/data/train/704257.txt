En plate som måtte komme
Søstrene Wainwright synger godnatt-sanger sammen, men natten er ikke bare god. 

Martha Wainwright og Lucy Wainwright Roche er begge døtre av visesangeren Loudon Wainwright III, men de har ulike mødre. 
Martha er datter av Kate McGarrigle, mens Lucy er datter av Suzzy Roche. 
Felles for mødrene er at de sang med sine egne søstre, Kate sammen med Anna McGarrigle, Lucy i The Roches.Tatt i betraktning at begge halvsøstrene gir ut plater og at de for tre år siden sang sammen på farens familiepregede plate "Older than my old man now", er det ikke så rart at de nå samarbeider. 
De har ikke vokst opp sammen, men begge hadde mødre som sang godnattsanger. 

De har plukket sanger fra foreldrene, i tillegg til ting som Jimmie Rogers' "Prairie lullaby" og Townes van Zandts "Out mother the mountain". 
Ikke alt er kveldskos, men det går i samme, myke leie. 
Søstrene har stemmer som klinger flott sammen, Marthas varme og sterke og Lucys klare og rene. 
Simon & Garfunkels "El Condor Pasa" er som skrevet for dem, her tolket langt mer melankolsk enn originalen. 

Kompet på platen er basert på kassegitarer, pluss et piano her og et munnspill der. 
De trenger ikke mer enn gitaren for å få den irske tradlåten "Do you love an apple" til å lyde vakkert, og på amerikanske "Go tell aunt Rhody" holder det med stemmen alene. 
Richard Thompsons "The end of the rainbow" fra 1974 byr på en fele og er neppe tilfeldig valgt: 

I feel for you, you little horror 

Safe at your mother's breast 

No lucky break for you around the corner 

'Cos your father is a bully 

And he thinks that you're a pest 

And your sister, she's no better than a whore. 

Beste spor: 
"Hobo's lullaby", "El Condor Pasa", "Lullaby for a doll", "Dusty skies", "Do you love an apple". 
