Nytt album fra Noname:Med nesten for mye på hjertet 

Et sterkt prosjekt som blir litt for alvorlig for sitt eget beste. 

Chicago-rapper Noname eksisterer i krysningspunktet mellom R&B og hiphop. 
Hennes tekstlevering er en slags spoken word-rap møter slampoet. 
Det er lett å trekke paralleller til venn og medborger Chance The Rapper, i både stil og innhold. 

På debuten Telephone viste hun seg som en utrolig dyktig lyriker i et prosjekt som baserte seg på en rekke formative telefonsamtaler hun hadde med venner og familie. 
Rasisme, gentrifisering, alkohol og sexisme er blant noen av problemene som blir belyst. 

Tekstuniverset ble satt til sløy R & B og dansbare trommemaskiner. 
Et svært frisk pust i et hiphop-landskap hvor mengden ord pr. tekst krympet for hver dag. 

Grepet av for mye alvor 

Noname besøkte Øyafestivalen i sommer og er nå tilbake med Room 25. 
Kildematerialet er alvorligere, det melodiske mindre fremtredende. 
Ja, Noname er kanskje blitt grepet av for mye alvor. 
Så mye at det musikalske tar litt skade. 

Ordtellingen på Room 25 nærmer seg en kort bacheloroppgave. 
Det kunne uten problem blitt skrevet en egen analyse av det tekstuelle her. 
Med større selvtillit og mindre tvetydighet uttrykker hun frustrasjon over segregering av afroamerikanere i USA, politivold og sine egne problemer med rus og alkohol. 

Hun har tragisk mye livserfaring å vise til, bare 26 år gammel. 

Litt mer på jazz-siden av hiphopen 

Undertrykkelse er temaet i «Blaxploitation». 
Tittelen spiller på filmsjangeren med samme navn som oppsto på 70-tallet. 
En sjanger hvor hovedrollene er spilt av svarte skuespillere. 
De er helter og ledere, ikke ofre, skurker eller assistenter. 

Noname leverer linje på linje med kvalitet her. 
Denne voldsomme tekstleveringen fortsetter på «Prayer Song». 
En tirade om vold utført av politiet, også et altfor aktuelt tema. 

Men det er samtidig litt mye av det gode. 
Produksjonen er denne gangen litt mer på jazz-siden av hiphopen, og fraværet av hodenikkende beats og hooks gjør at tekstene fort kan virke overveldende. 
Hun balanserer på stram line mellom å være poet og musiker, og hun er konstant på vippepunktet. 
På «Don’t Forget About Me» finner hun balansen. 
Over en D’Angelo-inspirert beat står hun stødig med vers som leveres nesten hviskende. 

Har noe å snakke om 

Noname er en artist som har for mye på hjertet, og det setter albumet tilbake der teksten fremstår som nesten vulgær i sin mengde. 
Balansegangen mellom tekst og musikk fungerte bedre på debuten enn det gjør denne gangen. 

Viktigheten av et slikt prosjekt i dagens hiphop kan allikevel ikke understrekes nok. 
Noname har en sjel og egenart som gjør at hun ikke virker belærende lik en J. Cole. 
Og hun har noe å snakke om, i motsetning til Lil Pump, Tekashi69 eller annen valgfri rapper med tatoveringer i fjeset. 
