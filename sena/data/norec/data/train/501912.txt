Tenke globalt, handle lokalt
Fargespill fortsetter å kombinere estetiske ambisjoner og politisk sprengkraft på en svært vellykket måte. 

Den nye Fargespill-forestillingen «D eg E» låner tittel fra Lars Vaulars låt «Heartbreak Hotel». 
Artisten dukker også innledningsvis opp som et slags hologram «Star Wars»-verdig, der han rapper sammen med én på scenen. 

«Eg fikk suksess for nokken trodde på meg 

Dragi og Leo, de trodde på meg 

Girson, Andreo, de trodde på meg 

Måtte tro på de før eg trodde på meg 

Måtte bli det eg var for å bli det eg ble 

Måtte bli det eg var for å bli det eg e 

Alt e inni deg og det meste kan skje 

Hvis noen gir deg sjansen til å gi litt mer» 

«D eg E» utforsker identitet og lar ulike identiteter møtes i en drøy time. 
Det er assosiativt og uten dialog, men der ulike musikalske stiler og verdener møtes. 
Fargespill består av ca. 100 barn fra rundt 35 ulike land. 
Mange er flyktninger, og målet er at Fargespill skal være en paraply der ulike kulturer møtes til sang, dans, musikk og kulturutveksling. 

Vanligvis ville tanken på norske folketoner som ender opp i eksplosiv afrikansk dans, gjort meg både flau og ukomfortabel, som en kronprinsesse på Nobelkonserten. 
Men ikke når Fargespill gjør det. 

Fargespill har spredt seg fra Bergen og til flere norske byer. 
Og i denne forestillingen gjester Kristiansand, Larvik, Trondheim og Ålesund Fargespill Bergen, der de viser frem smakebiter som sammen utgjør «D eg E». 
På scenetepper bak projiseres det fint hvilke byer som fremfører hva og når. 
Og det er helt åpenbart at de åpner og utfordrer hva en bys identitet kan og bør være. 

Med Ole Hamre og Sissel Saue som kunstneriske ledere og et gjennomstødig band og DJ bestående av Jaser Sayun, Harald Dahlstrøm, Mira Thiruchelvam, Kato Ådland, Eirik Blåsternes og Sofie Kolve Haukås, har forestillingen et svært solid fundament. 
Tamilske fløyter, en skokk av korister, trompet, tangenter og perkusjon presenterer smakebiter fra flere verdenshjørner. 
Aldri en lei overgang og aldri et stille sekund. 

Publikum presenteres for ulike folkedrakter, og toner, danser og melodier glir sømløst over i hverandre. 
Det er et høyt tempo i nesten alle numrene og et massivt lydbilde, og det er som det aldri blir tomt for folk bak scenen. 
De rundt 110 aktørene gjør svært mye ut av seg. 
Stadig velter nye barn, unge og voksne utover scenen, i den ene massescenen mer spektakulær enn den andre. 
Og Fargespill gir mange muligheten til å skinne, både som en del av kollektivet og i mindre numre. 

Det er en idiotisk oppgave å kritisere et så åpenbart viktig og vellykket prosjekt for små ting. 
Fargespill har høye estetiske ambisjoner. 
At noen synger litt surt, at den røde tråden kunne vært litt synligere eller at tempoet noen ganger kunne vært tatt litt ned, betyr selvsagt lite i det store bildet. 

For det som mangler i teknikk tas igjen i spilleglede, entusiasme og tusen spennende nye møter. 
Det vanker gåsehud, enten du vil eller ei. 
