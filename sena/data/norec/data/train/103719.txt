Norah Jones:«Sunrise» (single) 

(Blue Note/EMI) 

Leken og intim oppfølger til de siste to årenes mest overraskende verdenssuksess. 

At det fremdeles står Blue Note bak navnet til Norah Jones, hindrer ikke at popkometen her beveger seg ytterligere vekk fra sin jazzinnflytelse. 
«Sunrise» - ført i pennen av Norah og hennes bassist, Lee Alexander - er en delikat slentrende, folk-preget låt som heller går i retning av Eva Cassidy og Shelby Lynne. 
Norah Jones synger enda mer sødmefylt og innsmigrende enn hun gjorde på debuten «Come Away With Me», og selv om «Sunrise» ikke bærer bud om en ny retning, er det så absolutt en lovende forsmak på resten av platen. 
