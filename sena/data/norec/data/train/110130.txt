Lars Vaular og Sondre Lerche:«Øynene lukket» 

(NMG/G-Huset/Mona/Cosmos) 

Fett fra fettere. 

Det kunne blitt en klein, gimmickpreget sak dette her - i utgangspunktet er det ikke så mye ved disse karenes respektive uttrykk som tilsier at de burde lage en låt sammen. 

Men de har en smart tilnærming til pop til felles, og stor musikkforståelse. 
Det er Vaular som sitter i førersetet på «Øynene lukket», med sin sedvanlig subtile rapstil, men resultatet føles unikt, ikke som en typisk Vaular-sang med slekt på besøk. 

Det er en mørk, duvende poplåt med tung dub-bass og noen gnistrende, knivskarpe new wave-gitarløp signert Lerche. 
En sommerlåt, for så vidt, men dette er lyden av sol på vei ned, ikke opp. 
Gjennomgangsfrasen «så jævlig dårlig stemning» understreker at dette ikke akkurat er noe frieri til de som trenger en «Macarena» for sesongen. 

Fin er den likevel. 
Veldig. 
Og den tåler mange runder. 
