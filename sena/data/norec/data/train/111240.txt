Malin & Celine - «Julekonserten»
Mer av eget stoff, takk! 

De trønderske barnestjernene Malin og Celine har et grep på norsk barnemusikkpublikum som alle kan misunne dem, men dette blir en litt for lettvint utgivelse. 

«Julekonserten» er et opptak fra Olavshallen i fjor der stjerneduoen synger seg skjematisk gjennom kjente julesanger på en måte som aller mest minner om levende karaoke til en juletrefest i Malm - samme hvor mye de forsøker å lage heavyrock-versjon av for eksempel «Bjelleklang». 

Derimot er de egenskrevne sangene («Jul i vårres by», «Jul på Røros») såpass bra og fylt av julestemning at Malin & Celine-apparatet neste gang bør stole mer på egne krefter. 

BESTE LÅT: 
«Jul på Røros» 
