Spøkelse i sjelen
Bon Iver-venner med oppsiktsvekkende elektronikadebut som gjør skamme på alle fordommer man måtte ha mot AutoTune-vokal. 

Vel møttes trommeslager og produsent Ryan Olson og vokalist Channy Leaneagh i det Justin Vernon-assosierte Gayngs, men det er som Poliça de bør få sin store anerkjennelse. 
Det trommer-, synth- og vokaldrevne bandet treffer hjertet et sted mellom Portishead og Dirty Projectors, med den utskjelte stemmeprosesseringseffekten Auto-Tune som konkurransefortrinn. 

Debutalbumet Give You The Ghost har vært ute digitalt noen måneder allerede, men i folkeopplysningens tjeneste er det på tide at det får oppmerksomhet også her til lands. 
Det er nemlig såpass bra at det forslitte uttrykket "Ditt Nye Favorittband" kommer til sin rett. 

Bandets magnetiske karisma skyldes flere faktorer. 
Det viktigste er Ryan Olsons produksjon, som får den to-trommesett-sterke ryggmargen i bandet til å låte nyansert og diskret. 
Synthene panoreres på en måte som gjør dette til en spesielt flott lytt i hodetelefoner, og Leaneaghs og gjestevokalist Mike Noyce (Gayngs/Bon Iver) som sklir rundt på toppen av det hele. 
All vokalfiltreringen kan kanskje føles fremmedgjørende i starten, og dette gjør den også til et instrument; jeg har ennå ikke klart å få fatt i essensen av tekstene – forlokkende titler som "Fist, Teeth, Money" og "Leading To Death" til tross. 

Det er ikke bare det at de deler låtnavnet "Wandering Star" at Portishead-lenken føles sterk. 
Det kjølige, klangfulle lydbildet bærer mange likheter til triphop-sjangeren, spesielt "I See My Mother" og "Happy Be Fine", mens andre låter lenes mer mot soul og r&b, som fantastiske "Leading To Death", åpningssporet "Amongster" og den i albumkonteksten sprudlende "Dark Star". 

Give You The Ghost er først og fremst produsentens album. 
Det er stemningene og kompleksiteten som møter deg først, så kommer melodiene og vokalen i andre rekke. 
Så kan man saktens diskutere om vocoder-bruken burde vært byttet ut, eksempelvis med den naturlige fraseringen til Angel Deradoorian, men etter tilstrekkelige lyttinger blir det en del av hele opplevelsen. 
Dette er en debut som gir varig glede. 
