Moshi Moshi 02
Savner du røret? 
Det finnes, vi har testet. 

Noen liker å prate i telefon, andre velger heller å bruke smartmobilen til skriftlige meldinger, og foretrekker korte beskjeder når det skal snakkes og høres. 

Det valget er kanskje ikke rart. 
Mobiler har et generelt ergonomisk problem. 
De skal helst være små, av praktiske grunner, men da passer de ikke så godt i hånden og mot øre og munn som det gode, gamle telefonrøret. 
Noen ser ikke på dette som noe stort problem, andre bruker handsfree i en eller annen form, men det er noen som savner telefonrøret. 

Men det finnes! 

MoshiMoshi 02 

Navnet på produktet høres noe fremmedartet ut. 
Det er japansk, og betyr hallo. 
Når man har pakket det ut av esken, er det imidlertid en velkjent fasong som åpenbarer seg. 

Røret - eller håndsettet som noen vil kalle det - kommer i flere varianter og to farger, sort eller hvit. 
Vårt testeksemplar kom i blank hvit utførelse, og designet er både enkelt og elegant. 

Settet består av en rektangulær base som ligger på bordet, her ligger telefonrøret når det ikke er i bruk. 
Brønnene i basen er foret med myk gummi, slik at det ikke blir noen hard kollisjon mellom rør og base når du "legger på" røret. 

Mellom røret og holderen er det en spiralledning med minijack. 
Fra basen går det en tilsvarende, men kortere spiralledning til mobilen. 

Hvis du vil flytte med deg røret og mobilen kan du også plugge kabelen rett i jack-kontakten på mobilen. 

Det følger også med en liten matte i silikongummi som er til å legge mobilen på. 
Den fungerer som beskytter mot riper, og gjør at mobilen kan brukes med én hånd når du velger eller taster nummer for å ringe. 

I bruk 

Røret er godt å holde i og det passer godt mot øret. 
Det har passe tyngde og ledningene er fleksible. 

Lydkvaliteten er god, så god at det ikke er røret, men hvilken mobil du bruker og mottaksforholdene som er det svakeste ledd. 

I lengre samtaler ble vi mindre varme på øret enn med iPhone direkte, noe som skyldes en kombinasjon av mange faktorer. 

Den direkte, høyfrekvente elektromagnetiske strålingen mot holdet er også lavere når du bruker røret. 
Hvilken betydning dette har er omdiskutert, men alle er enige om at lavere stråling ikke er noe negativt. 

Når du legger på røret i basen blir ikke samtalen avsluttet, slik som på de gamle stasjonære telefonene. 
Du må trykke på den lille knappen midt på røret, på innsiden, for å legge på. 

Denne knappen fungerer forøvrig på samme måte som knappen på ørepluggene som følger med iPhone. 
Trykker du en gang begynner iTunes å spille, to trykk hopper videre, tre hopper tilbake osv. 

Konklusjon 

For lengre samtaler var dette røret mer behagelig i bruk både for øre og hånd, enn å bare bruke mobilen. 

Designet er elegant og diskret, og det er helt uproblematisk å koble til. 
Vi likte også den lille detaljen med matten i silikongummi som holder mobilen i ro. 

Det finnes også en tilsvarende modell med Bluetooth i stedet for kabel. 

Mer informasjon finner du hos distributøren. 
