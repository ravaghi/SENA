Ulv, ulv!
Amerikanske Sunn O))) og norske Ulver har det til felles at de høres ut som imploderte metalband. 
Sunn O))) begraver lytteren i storslåtte bølger av gitarstøy, Ulver maler frem episke, elektroniske lydlandskaper. 
Begge lager musikk som på samme tid kan være både vakker og fryktinngytende. 

Strengt tatt kan de også noen ganger bli litegrann kjedelige. 
Og på dette samarbeidsalbumet – resultatet av en nattlig jam-session de to bandene hadde i Oslo for fire år siden – beveger de seg på for lengst opptråkkede stier. 

Vi får tre spor. 
"Let There Be Light" – en rumlende, sakteflytende kakofoni av strykere, blåsere, trommer og gitarer – fungerer mest av alt som en veldig lang intro. 
"Western Horn" tar opp den samme tråden, men nå får musikken med ett tydeligere retning. 
Avspilt på høyt volum over skikkelige høyttalere, høres det ut som om verden kan gå under hvert øyeblikk. 
"Eternal Return", det eneste sporet med innslag av vokal, fremstår derimot oppstykket og uforløst. 
Glørne ulmer, men det tar aldri ordentlig fyr. 

Og så, etter 35 minutte r, er det slutt. 
Det som burde ha vært en altoppslukende lytteopplevelse, føles i stedet smått antiklimaktisk. 
Vi har hørt det før og vi har hørt det bedre. 
