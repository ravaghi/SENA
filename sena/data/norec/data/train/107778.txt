«Haisommer» møter «Gudfaren»
Regi: Vicky Jenson, Bibo Bergeron. 
Am. animasjonsfilm. 
Norske stemmer: 
Jonna Støme, Janne Formoe, Anders Bye, Otto Jespersen, Åsne Seierstad. 
For alle. 

«Haisommer» møter «Gudfaren» i dette animerte undervannseventyret om en vegetar-hai og en geskjeftig liten arbeidsfisk med store vyer. 

Det har vært en boom de siste årene når det gjelder glimrende animasjonsfilmer for hele familien. 

Fjorårets filmbombe ble detonert av den vesle fisken Nemo. 
I år har vi blant annet gledet oss over trollene i «Shrek 2». 
Våre svømmende venner i «Stor ståhai» ligger hakket under de nevnte filmer, når det gjelder selve historien, men også i kreativ oppfinnsomhet. 

Når det er sagt, er det mange muntre løyer og spenningsfylte episoder under revet der Don Lino og andre hvithaier regjerer. 
New York Times Square er modellen for senteret (et stykke unna hai-festningen), der de mindre fiskene bor og lever omtrent som andre urbane kryp. 

Her bor Oscar, en rappkjefta småfisk med våte drømmer om suksess (iherdig stemmeført av Jonna Støme). 
Han er tilsynelatende uvitende om at den godhjertede Angie (en riktig søt Janne Formoe) elsker ham som han er. 

Men fargeklatten Oscar får uventet hjelp i sine bestrebelser av en noe pysete hai som heller vil leke enn å spise andre fisker. 
Det liker ikke hai-far, Don Lino (barskt ivaretatt av Otto Jespersen). 

Filmen er full av små detaljer som er morsomme og artige, særlig for dem som har passert de første tiårene. 
Referanser til gamle filmer står i kø. 
Men selve historien har et «voksent» preg, fullt av personer - unnskyld, fisker - som man ikke helt identifiserer seg med. 
Oppfinnsomheten fra Dreamworks-teamet ligger på et høyere nivå i for eksempel høstens store suksess, «Shrek 2». 
