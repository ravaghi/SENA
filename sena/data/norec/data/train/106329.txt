Majorstuen:«Juledrøm» 

Majorstuen Fiddler Company/Musikkoperatørene 

Jul med Majorstuen 

Med en god blanding av sakral dybde og lystige julesprell vil nok Majorstuen kunne sørge for julestemning i de fleste hjem. 
Gjennom flere utgivelser har de befestet sin posisjon som et annerledes og særdeles dyktig spelemannslag. 
På «Juledrøm» har de alliert seg med kremen av yngre kvedere og fremfører nyskrevet materiale ledsaget av noen kjente og trygge julesalmer. 
Helhetsinntrykket er varmt, friskt og originalt. 
Gunnlaug Lien Myhrs «Nissesang» og bonussporet «Juleboogie» står i den lekne og lystige enden av spekteret, mens «Mitt hjerte alltid vanker» og «Det hev ei rose sprunge» med Jon Anders Halvorsen og Camilla Granli sørger for høytiden. 
Platen dokumenterer en generasjon yngre, men allerede veletablerte folkemusikkutøvere med nyskapende respekt for tradisjonen. 
