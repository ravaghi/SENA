Evig solskinn i et plettfritt sinn
Jeg vil kjempe for at du skal se denne filmen. 

Evig solskinn i et plettfritt sinn er en av de mest romantiske filmene jeg har sett. 
Og da tenker jeg ikke romantisk som i lange, våte kyss akkompagnert av svulmende strykere i cinemascope, men romantisk som i lengselsfull kjærlighet mellom mennesker som vet de trenger hverandre og er villig til å kjempe for det til tross for hverandres svakheter og uvaner. 
Jeg vil gjerne kjempe for at du skal se denne filmen! 

Historien kan være vanskelig å beskrive, men her er kortversjonen: 
Joel møter Clementine på en strand i Montauk utenfor New York. 
Etter en tid skranter forholdet kraftig og Clementine får Joel visket ut av sitt minnet av firmaet Lacuna. 
I ren desperasjon gjør Joel det samme, men midt i prosessen innser han at han har gjort en tabbe. 
Mens teknikere jobber rundt ham, ligger Joel livløs i sin egen seng og forsøker å gjemme minnet om Clementine før hun blir visket helt ut fra hjernen hans. 

Historien kan være hard å svelge om du krever en begynnelse, en midt-del og en slutt i kronologisk rekkefølge. 
Her er slutten begynnelse, eller begynnelsen slutten, mens midten kan være både foran, mellom og bak begynnelsen og slutten. 

Men det fungerer genialt, fordi forholdet mellom Joel og Clementine alltid står i fokus. 
Gjennom Jim Carrey og Kate Winslets glitrende skuespill i fortid, nåtid og fremtid skapes to figurer som vi virkelig bryr oss om og ønsker å se overvinne sine utfordringer og få hverandre. 
For både vi og de vet at de hører sammen, uansett hva som har skjedd og vil skje. 

Herlig av Carrey og Winsley 

Historien er oppfunnet av manusforfatter Charlie Kaufman, mesterhjernen bak Being John Malkovich og Adaptation. 
Her jobber han igjen med regissør Michel Gondry. 
Deres første samarbeid, Human Nature, var uforløst og anstrengt. 
Men forsøk nummer 2 fungerer utmerket. 

Den ene vidunderlige scenen avløser den andre og skaper utrolig nok en herlig helhet av alle sine fragmenter. 
Filmen overrasker stadig med hvor den tar oss med hen og er full av sprø ideer og innfall som krydrer fantasien. 

Jim Carrey beviser at han er en glimrende skuespiller. 
Han har lagt fra seg alle komi-fakter her og fremstår som en spennende mann som gjerne kan slutte med komedier for min del. 
Det er supert at han ikke lar karrieren styres av fansens forventninger til komi-Carrey. 
Kate Winslet gjør sin beste rolle på lenge og er snart totalt ute av Titanics skygge. 

Denne filmen heter altså Evig solskinn i et plettfritt sinn og jeg anbefaler den på det varmeste. 
Dette er det deiligste jeg har sett i en kinosal i år! 
