Utfordrer «Singstar»
Karaoke på spillkonsoller er mer enn «Singstar». 
Her er en utfordrer du bør ta på alvor. 

Sony har riktignok forstått noe Konami ikke HELT har grepet på i sine karaokespill. 
Der «Singstar» er en svært lett tilgjengelig karaokevariant, har «Karaoke Stage 2» så mange modus og finesser at det er lett å miste oversikten. 

Det blir ganske knotete, rett og slett. 

Masser av forskjellige modus, støtte for å danse på dansematte mens du synger, minispill og mulighet til å lage og utvikle din egen figur - «Karaoke Stage 2» ligner mer på et tradisjonelt spill enn «Singstar», og mister dermed noe av konkurrentens universelle appell og uimotståelige sjarm. 

Men låtutvalget da. 
Her er det mildt sagt hummer og kanari, med hele 50 låter innenfor forskjellige sjangere. 
Fra «Crazy in Love» til «Unforgettable», via «Drive», «Everybody Wants to Rule the World», «Here I Go Again», «Material Girl» og «Superstition» - for å nevne noen. 

Finner du ikke en av dine favorittlåter her, vil jeg påstå du har ganske sær musikksmak (uten at det er noe galt i det, altså). 

Kombinert med rimelig avansert teknologi som måler vokalprestasjonene dine, blir «Karaoke Stage 2» et alternativ «seriøse» hobbyvokalister bør sjekke ut. 
