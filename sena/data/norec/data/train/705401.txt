Krim:To tomler opp for ondskap i fjellet 

Siden Vestlands-sommeren tegner til å bli av aller beste regnvåte merke, kan du like godt pakke dette iskalde grøsset fra Syd-Tyrol i kofferten. 

Luca d'Andrea: 
Det ondes substans. 
Oversatt av Astrid Nordang. 
413 sider. 
Cappelen Damm 

Vår tvilsomme helt og jeg-forteller er Jeremiah Salinger. 
Men en god far er han. 
Eller? 

Du skjønner jo at noe ikke er helt på stell når alle, selv kona, kaller ham Salinger. 
Og så er det vel neppe tilfeldig at han heter J. Salinger, litt slik som Jerome D. Salinger, den tilbaketrukne og myteomspunne forfatteren bak "Redderen i rugen", mer kjent som "The catcher in the Rye". 
Luca d'Andrea har mer enn ti års litteraturundervisning bak seg. 

Det merkes tydelig i hans internasjonale bestselger "Det ondes substans". 
Vi er langt fra John Grisham og kjappe bestselger-romaner her. 

D'Andrea skriver omstendelig, langsomt, snirklete. 
Tidvis blir det for langtrukkent for meg, for utstudert. 
Vi snakker ikke William Faulkner heller, men en forsøksvis svært så snedig thriller i grenseland til Stephen King med djevelske skorpioner på halvannen meter på rollelista. 
Men i lange partier fungerer dette utmerket som en helt annerledes krim fra et miljø som få av oss er kjent med: 
Fjellene i Syd-Tyrol, Alto Adige, Italias nordligste provins med tysk som offisielt språk. 

Her til Syd-Tyrol kommer Salinger med sin kone og seks år gamle datter. 
Salinger er midt i 30-årene, ivrig Kiss-fan og har hatt stor suksess med en dokumentarserie om vestkystrock hjemme i USA. 
Kona hans er fra fjellandsbyen (den fiktive) Siebenhoch. 

En redningsaksjon med helikopter – og Salinger på slep – går fryktelig galt. 
Salinger kjenner Dyret der nede i bresprekkene i italienske Dolomittene og blir merket for livet. 

Siden kan vi lure på om han er gal eller bare besatt. 
Det gjør også kona hans, og de andre i landsbyen på 700 sjeler. 
Salinger oppdager at Siebenhoch skjuler en hemmelighet fra 30 år tilbake: 
Tre ungdommer ble brutalt drept under en telttur i en langvarig storm. 
Hva er ondskapen i fjellene? 

"Det ondes substans" er en litt svulstig tittel, men kler for så vidt den litt svulstige stilen, godt ivaretatt av oversetter Astrid Nordang. 
D'Andreas debut under eget navn fungerer både som familiedrama, nesten overnaturlig grøsser og krim med ambisjoner og uventede vendinger hele veien. 
Anbefales med to tomler opp. 
