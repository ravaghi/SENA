Liam forsøker å holde Oasis-arven i live
Men Beady Eye har egentlig lite å melde på egen hånd. 

ALBUM: 
Liam Gallagher fortsetter der det eviglange Oasis-dramaet endelig slapp, og Beady Eye er vitterlig snarlik en av britpophistoriens største bandsuksesser — men nå da altså uten storebror Noel med på turen. 

Sammen med sine medsammensvorne tviholder Gallagher fortsatt på gryta de falt oppi som barn - hvor evige helter fortsatt danner basis for nytt kjøtt på beina - noe de heller ikke legger skjul på med sporet «Beatles and Stones». 

Bandet girer dermed altså opp førsteskiva på en godt trafikkert motorvei hvor det skal litt til å trigge ny interesse i landskapet. 
Foruten et par avstikkere - blant annet innom den Jerry Lee Lewis-snertne «Bring the Light» - egner albumet seg stort sett kun som flyktig tidsfordriv. 

Uten omveien innom historisk Oasis-grunn er det vanskelig og se hvordan Beady Eye skal kunne være verdt turen alene. 
