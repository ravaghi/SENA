Filmanmeldelse:Rått og vått i New York 

Som en ensom rytter jager Liam Neeson sitt bytte i et New York under konstant angrep av regn. 

USA. 15 år. 
Action/thriller. 
Regi: 
Scott Frank. 

Med: Liam Neeson, Brian «Astro» Bradley, Dan Stevens, David Harbour. 

Neeson har gjort det til en geskjeft å spille menn som jages, eller blir jaget av ufordragelige banditter. 
Med sitt karakteristiske uttrykk, sin fascinerende stemme og sin solide pondus som skuespiller gjør han det overbevisende godt - også her. 

Denne gang står han overfor drapsmenn som er utstyrt med en ekstra dimensjon av grotesk handlingsmønster. 
Filmens spenningsnivå er solid, selv om både plot og flere av karakterene er lite originale. 

Som den desillusjonerte, selvvalgt pensjonerte politimannen Matt, havner Neeson noe tilfeldig i en situasjon der han tar noen narkolangeres parti. 
Ikke fordi han trives i deres selskap, men fordi deres kjæreste eller kone er brutalt drept. 

Ved hjelp av en gatesmart gutt («Astro»), nøster han seg fram til menn med makabre holdninger. 
Underveis konfronteres han med moralske dilemma krysset med rå action. 

For de som måtte like TV-serien Downton Abbey kan vi informere at narkolanger Kenny, spilles av Dan Stevens. 
Han var som kjent Matthew Crawley, en av seriens hovedkarakterer. 

Stevens rollefigur døde brått, fordi skuespilleren heller ville til Hollywood enn å være på et herskapelig gods i England. 
Han er grei nok, men ikke mer enn det, i rollen som narkolanger. 
I likhet med flere av rollefigurene er han noe stereotyp. 

I sluttfasen blir filmens moralske og religiøse motiv om hevn og syndsforlatelse påfallende overdådig. 
Men Neesons beherskede uttrykk er i en klasse for seg. 
