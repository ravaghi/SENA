Livlig om døden
Den nye Pixar-filmen er fargerik, oppfinnsom og nesten i overkant innholdsrik. 

ANIMASJON/FAMILIEFILM 

"Coco" 

USA 2017 

Regi: 
Lee Unkrich 

Manus: Adrian Molina 

Amerikanske stemmer: Anthony Gonzalez, Gael García Bernal, Benjamin Bratt, Alanna Ubach, Renée Victor, Ana Ofelia Murguía, Edward James Olmos 

Aldersgrense: 6 år 

Lille Miguel drømmer om å følge i fotsporene til smørsangeren Ernesto de la Cruz – "Den største musikeren som noen gang har levd!" – men får ikke lov av familien sin. 
De hater nemlig alt som har med musikk å gjøre. 
Men så kommer 
De dødes dag, høytiden hvor meksikanerne feirer sine forfedre, og Miguel klarer på mystisk vis å rote seg over til De dødes land. 

Pixar har stått bak flere filmer som er adskillig morsommere enn "Coco". 
Sant å si er denne like mye av en sentimental skillingsvise som en komedie. 
Samtidig tar den mål av seg til å være veldig mye mer: en heftig, men respektfull lek med meksikansk kultur, en hyllest til musikken som en bokstavelig talt livgivende kraft, en ganske avansert utforskning av tematikk som liv og død og minner og familie. 

Slikt krever mange, lange og ganske kronglete forklaringer, og det spørs om ikke familiens minste vil falle av innimellom. 
Til gjengjeld vil både store og små kunne glede seg over animasjonen – 
De dødes land fremstår her som et slags psykedelisk tivoli i neonfarger – og det som til syvende og sist er en hjertevarm historie om ting som berører oss alle. 
