Due Date
Verbal humor fra A til B! 

Zach Galifianakis var et gøyalt bekjentskap som den lubne skjeggemannen i Hangover. 

Robert Downey jr er så uheldig å bli kjent med ham i Due Date. 
Heldigvis er det veldig morsomt for oss! 

Dette har blitt en underholdende komedie om to menn som mot den enes vilje blir tvunget til å krysse USA i leiebil. 

Får ikke fly 

Hvorfor skjer dette? 
Vel, Peter (Robert Downey Jr.) får ikke fly pga en misforståelse forårsaket av Ethan (Zach Galifianakis). 

Nå må han komme seg til Los Angeles, der kona straks føder. 
Uten lommebok må han takke ja når Ethan tilbyr ham å sitte på leiebil. 

To ganske ulike personer må krysse landet, og takle en rekke forskyldte og uforskyldte problemer, både på det indre og ytre plan. 

Verbal humor 

Det er nok ikke slik at hele reisen er 100% troverdig, men en slik film verken står eller faller på troverdighet. 

Her gjelder humor, og det har den nok av! 
Ikke spesielt mye slapstick, men mest moroheter på det verbale plan. 

Regissør Todd Philips har vist før at han kan sitt fag, med filmer som Road Trip, Old School og The Hangover. 
Han lar sine skuespillere utfolde seg, uten å overdrive galskapen. 

Et hint av virkelighet 

Duoen Downey Jr og Galifianakis er en vellykket kombo. 

Førstnevnte som den seriøse fyren som forsøker å bevare fatningen under merkelige omstendigheter, mens sistnevnte er som et naivt og søkende barn. 

Samtidig lurer noe alvorlig rett under overflata. 
Kanskje skrapes det bare i den, men jeg synes det gjør rollefiguren bedre at det ikke er bare fjas der, men et hint av virkelighet. 

Fine lattertopper 

Due Date føyer seg godt inn blant andre roadkomedier, som Planes, Trains & Automobiles, Little Miss Sunshine og Hjelp, vi må på ferie. 

Humoren oppstår som følge av reisen fra A til B. 
Filmen har noen fine lattertopper, men prøver ikke for hardt å vekke latteren. 
Det kunne fort blitt litt anstrengt. 

Men Todd Phillips, Robert Downey Jr og Zach Galifianakis har gjort Due Date smartere enn som så! 
