Star Wars:The Clone Wars 

Et godt tillegg til de andre filmene. 

En hel generasjon depressive “fanboys” har lagt George Lucas for hat for det han har gjort med Star Wars-universet på 2000-tallet. 
Ikke jeg. 
Jeg mener at Star Wars fremdeles er tro mot utgangspunktet, en svulstig eventyrsaga med action, romantikk og humor. 

”The Clone Wars” er en animert film som er et godt tillegg til de andre filmene, full av fartsfylt action, men den kunne nok vært litt skarpere på historiefronten. 

Farlig redningsaksjon 

Handlingen er lagt til tiden mellom episode II og III. 
Separatister har kidnappet Jabba The Hutts sønn. 
Jabba krever at Jedi-ridderne tar saken. 

Obi-Wan Kenobi, Anakin Skywalker og hans nye Padawan, Ahsoka Tano, legger ut på en farlig redningsaksjon, der kidnapperne har en skjult agenda som vil ramme jedi-ridderne. 
Dette legger til rette for mange store slag, lasersverd-dueller, halsbrekkende romskip-flyging og andre farlige situasjoner. 

Fokus på action 

Historiens svakhet er at den ikke virker særlig viktig. 
”Jabbas sønn kidnappet”, ja vel. 
”Jabba viktig alliert”, ja vel. 
Men jeg får meg ikke til å tenke at dette er en spesielt stor hendelse i Star Wars-universet. 
Filmen mangler også en større overhengende historie, slik de fleste filmene har. 

Fokuset er rettet mot actionunderholdning, og her gjøres det heldigvis mye bra. 
Vi kastes rett inn i kampens hete fra begynnelsen, og alle som digger dataspillet LEGO Star Wars vil få den samme følelsen av å se denne filmen. 

Pent animert 

Animasjonen er veldig god, men unntak av noen bakgrunner, som virker mistenkelig statiske. 
Men figurene er pent animert, med karakteristiske trekk. 
Lucasfilm Animation har ikke gått etter realisme her, men funnet et nivå som vil gjøre det mulig å videreføre animasjonen i den kommende tv-serien. 

Det er pent nok for meg, og holder i alle fall for målgruppa ”The Clone Wars” er ment for, nemlig de yngre. 
Aldersgrensa er 7 år, og de aller yngste kan se filmen med utmerket norsk dubbing. 

Liker det jeg ser 

”Star Wars: 
The Clone Wars” er et vellykket prosjekt, og lover godt for tv-serien som er under produksjon. 
Det er allerede produsert tre sesonger av ”The Clone Wars”, men nå starter man på nytt med nye krefter og data-animasjon. 

Jeg liker det jeg ser, og håper at ”The Clone Wars” kan bidra til at Star Wars-universet holder seg vitalt en stund til! 
