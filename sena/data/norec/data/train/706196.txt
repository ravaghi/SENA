R.E.M.-gitaristens nye prosjekt
En gjenglemt gitar ble starten på et samarbeid. 

Arthur Buck: 
"Arthur Buck" (New West/Border) 

Joseph Arthur og Peter Buck har kjent hverandre en stund. 
Arthur var oppvarmer for R.E.M. på begynnelsen av 2000-tallet, og R.E.M.-gitaristen har backet Arthur flere ganger. 

Det var derfor ikke så rart at Arthur ble invitert til å spille i Todos Santos, en liten kystby i Mexico der Buck har arrangert årlige festivaler siden 2012 – etter oppløsningen av R.E.M. 
Arthur spilte, men glemte igjen en gitar. 
Han dro ned igjen, traff Buck og ble invitert hjem til ham. 

Det endte med at Arthur ble boende en stund, og det var vel ikke til å unngå at de viste hverandre sanger de holdt på med. 
Nye ideer dukket opp, og i løpet av tre dager hadde de skrevet åtte sanger sammen. 
De begynte å opptre sammen og skrev enda et par sanger i full fart. 

Deretter dro de til Portland og brukte sju timer på å spille inn musikken, før Arthur tok opptaket med til Brooklyn og gjorde det ferdig. 

De åpner med "I am the moment", komponert av Buck mens Arthur var ute etter thaimat. 
Teksten skrev Arthur før en konsert samme kveld, slik at de kunne spille sangen der. 

Rockens historie er full av udødelige sanger skrevet på kort tid. 
Paul McCartney sier han skrev ned "Yesterday" på mindre enn et minutt. 
Beastie Boys hevder å ha brukt fem minutter på "(You gotta) Fight for your right (to party!)", og Black Sabbaths "Paranoid" tok visstnok en halvtime. 

Peter Buck selv har sagt at han bare brukte ti minutter på melodien til R.E.M.s "Losing my religion". 
Han er med andre ord vant til å ta ting på sparket. 

"I am the moment" er ingen ny "(I can't get no) Satisfaction", "All the young dudes" eller "American woman" – bare for å nevne noen andre hurtiglåter – men den er heller ikke dårlig. 
Det er jobbet mye med den i studio, men låten har beholdt det tiltalende løse og skranglete. 
Istedenfor å strigle låten, har Arthur vært på jakt etter det småkaotiske i bakgrunnen. 

Den største svakheten med samarbeidet er at flere av sangene minner om hverandre, som de tre påfølgende kuttene" Are you electrified?", "The wanderer" og "Forever waiting". 
Dette er fine sanger og for så vidt forskjellige, men de føles likevel sydd over samme lest. 

Først med "If you wake up in time" stopper jeg opp. 
Det skyldes først og fremst kordamene midtveis og det påfølgende avbrekket. 
Her tar duoen sangen et godt stykke videre fra den opprinnelige jamsessionen. 

"Summertime" er også egenartet, men den avbrytes etter ett minutt. 
Til gjengjeld kommer så vi "American century", en frisk rocker med flott koring. 

På "Forever falling" er vi tilbake til start, mens den soulpregede balladen "Before your love is gone" har det lille ekstra som skal til. 
Friske "Wide awake in November" lukter også på soul og er et av albumets bedre kutt. 

De ender med "Can't make it without you", der Peter Buck tar i bruk en E-Bow. 
Det er en elektronisk dings som får elgitaren til å lyde som om du spilte på den med en fiolinbue – jevnfør R.E.M.s "E-Bow the letter". 
Dermed slutter han sirkelen, samtidig som samarbeidet med Jospeh Arthur innleder noe nytt. 

Trolig har ingen av dem rast og ro til å fortsette med dette lenge, men det kom i hvert fall noe godt ut av en gjenglemt Dobro i Mexico. 

Beste spor: 
"I am the moment", "If you wake up in time", "American century". 
