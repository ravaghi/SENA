The Tourist
Kald når den burde være brennhet. 

Man skulle tro at stjernenavn som Angelina Jolie og Johnny Depp ville utgjøre et superpar på film, men de virker merkelig distanserte i The Tourist. 

Dette er en godt utført røverhistorie, med Venezia som et fantastisk vakkert bakteppe, men den gnistrende romantikken uteblir. 

Filmen er kald når den burde være brennhet. 

Farlig i Venezia 

Elise (Angelina Jolie) reiser til Venezia under sterk overvåkning. 
Hun slår følge med den amerikanske turisten Frank (Johnny Depp) for å forvirre sine etterfølgere. 

Hun vil at både politi og skurker skal tro Frank er den gamle flammen Alexander Pearce, som har lurt unna store pengesummer. 

Dermed blir Frank viklet inn i en rekke farligheter i og rundt Venezias kanaler. 

Elegant, men tom 

Regissør Florian Henckel von Donnersmarck brakdebuterte med den fantastiske tyske filmen 
De andres liv i 2006, og flyttet sporenstreks til Los Angeles. 

Hans første Hollywood-film er fryktelig pen og elegant. 
Det skulle bare mangle, med Venezia som filmset. 

Men samtidig føles historien litt tom. 
Mysteriet er litt for enkelt å dekode, og det tas noen rare snarveier for å knytte trådene sammen. 

Kjedelig Depp 

Det kan også se ut som om Johnny Depp ikke er helt med. 
Jeg satt og ønsket meg en mer sprudlende nevrotiker som for eksempel Woody Allen i rollen som Frank. 
Depp er bemerkelsesverdig kjedelig i denne filmen. 

Angelina Jolie er så filmstjernepen at hun forblir et glansbilde gjennom hele historien. 

Og ikke på noe tidspunkt tror jeg på at Elise og Frank faktisk har noe til felles som skulle tilsi at romantikk kunne oppstå. 

Gondolrikt 

The Tourist er i det minste uforskammet god reklame for Venezia. 
Forsøk og tell antall gondoler som til enhver tid befinner seg innenfor kameraets synsfelt. 

Handlingen drives effektivt fremover med noen gode spenningssekvenser, der det blant annet brukes speedbåter i stedet for gondoler. 

Men filmen ville vært enda bedre med høyere temperatur mellom de to hovedpersonene. 
Det hadde Venezia - og publikum - fortjent. 
