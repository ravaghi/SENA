Godt, gammaldags teaterhandverk
TEATER: 
Velskrive og velspelt. 
Men eg skjønar ikkje heilt kvifor Riksteatret set opp Arthur Millers «Prisen». 

Prisen 

Riksteatret på Sandnes kulturhus. 
Av: Arthur Miller. 
Med: 
Kim Haugen, Helge Jordal, Iren Reppen og Per Frisch. 
Regi: 
Kjetil-Bang Hansen. 
Scenografi: 
John-Kristian Alsaker. 
Lysdesign: 
Øyvind Wangensteen. 

Då «Prisen» hadde urpremiere på Broadway i New York i 1968, var Arthur Miller 53 år. 
Han var ein gigant i amerikansk dramatikk, etter den moderne klassikaren «En handelsreisendes død» (1949), «The Crucible» (1953) og filmen «The Misfits» frå 1961. 
Miller var superkjendis etter ekteskapet med Marilyn Monroe. 
Han var nærmast ei levande legende. 

Samtidig var USA og verda i sterk forandring mot slutten av 1960-talet, både samfunnsmessig og i teatret. 
Litt på sida av de heile sat Miller. 
Han kjende seg - og blei sannsynlegvis også oppfatta - som litt gammaldags, kjem det fram i dotteras framifrå dokumentarfilm om faren, tilgjengeleg på HBO Nordic. 
Han registrerte begeistringa for absurd og avantgardistisk teater utan tydeleg start eller slutt, irriterte seg over at fortidas feil mangla i analysen av det som foregjekk i Vietnam. 
I dette stemningsleiet, i ein reaksjon mot Vietnamkrigen og det absurde teatret, skreiv han «Prisen», fortalde Miller i ein artikkel i New York Times frå 1999. 

Arveoppgjer 

«Prisen» handlar om to brør i 50-åra som ikkje har sett kvarandre på 16 år, men som møtest igjen når eigedelane etter deira avdøde far må seljast fordi huset skal rivast. 
Victor Franz (Kim Haugen) hoppa av realfagsstudia og blei politimann for å forsørga faren etter at han gjekk konkurs etter krakket i 1929. 
Walter (Per Frisch) valde å halda fram medisinstudiet, drog heimefrå og blei ein rik, vellukka kirurg. 

Haugen viser i starten fram ein ganske resignert mann som blir driven rundt i manesjen av ei skuffa, alkoholisert og - etter min smak - litt for skingrande kone (Iren Reppen), som virkar langt meir oppteken av pengar og status enn mannen. 

Rett pris? 

Første akt handlar framfor alt om prissettinga av arvegodset som er stabla på det gamle loftet i John-Kristian Alsakers fine scenografi. 
Inn kjem den eldgamle, jødiske handelsmannen Solomon (Helge Jordal) på 89 år. 
Bortsett frå at Jordal ikkje ser ut som han er 89 år, spelar han den gamle ypperleg, heilt på grensa til karikert. 

Første akt viser seg å vera nærmast eit sidespor. 
Tidvis underhaldande, men også tidvis kjedeleg og uvesentleg for oppbygginga fram mot stykkets eigentlege kjerne. 
For «Prisen» handlar ikkje om å finna rett pris på eit dødsbo, men om prisen du betaler for dine eigne livsval. 

Denne tematikken kjem i andre akt, når Walter (Per Frisch) dukkar opp. 
Andre akt løftar stykket mange hakk, det gneistrar både av spel og replikkar når dei to brørne konfronterer kvarandre med fortidas val og konsekvensar. 
Og her svingar det verkeleg av det som foregår på scenen. 
Det er godt tenkt, skrive og spelt når sympatien din svingar mellom dei to brørne. 
Når du tenkjer at dei begge - altså Miller - argumenterer godt for vidt ulike livsval, både for å ofra seg sjølv for andre og å ta ansvar for seg sjølv. 
Når du heile tida er einig med siste talar - og dermed ikkje går ut med ein klar konklusjon på kva som var rett eller feil, men må tenkja sjølv. 

Gløymt - av ein grunn? 

Regissør Kjetil Bang-Hansen har kalla «Prisen» ein gløymt klassikar. 
Stykket er berre sett opp tre gonger i Norge. 
Riksteatersjef Tom Remlov har på si side peika på at Miller er den av det førre hundreårets store dramatikarar som står tydelegast i tradisjonen etter Ibsen - noko som også er veldig tydeleg i «Prisen», der fortida heimsøker notida. 

Likevel blir eg altså sitjande og lura på kvifor Riksteateret har valt seg akkurat dette stykket - og kvifor regissøren har valt å spela det ut så konvensjonelt og tydeleg plassert i New York i 1968. 
For sjølv om det handlar om noko så evig aktuelt som livsval og konsekvensar, kjennest det litt gammalt og passé, som noko eg har sett og høyrt mange gonger før. 
På kva måte er dette relevant i 2018 - når det allereie var lett gammaldags i 1968? 

Les flere teatermeldingar her: 
