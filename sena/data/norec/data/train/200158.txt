Samsung SyncMaster 245T
Stadig flere skjermer er tilpasset mye mer enn PC-bruk. 
Vi har testet Samsungs nye 24-tommer. 

24-tommere er kremen blant LCD-skjermer til PC. 
De større skjermene på 26 eller 27 tommer er langt dyrere og har ikke større oppløsning, skal du ha høyere oppløsning må du opp i 30-tommere og da er vi på topp prismessig (vi ser da bort fra spesialskjermer). 

LES OGSÅ: 

Men hva skjer med 24-tommerne? 
Helt siden de dukket opp i våre tester tidlig i 2005 har konseptet vært stort sett det samme: 

Et panel i den øverste klassen med de beste egenskapene, kombinert med et stort utvalg av tilkoblingsmuligheter for forskjellige signalkilder. 

Fot og øvrig konstruksjon er fleksibel, skjermene er gjerne mulige å dreie til høydeformat samtidig som de kan dreies rundt. 

Alt dette gjør at skjermen passer inn i alle sammenhenger, fra kontorbruk for de som har mange programvinduer oppe, til de som bruker skjermen til spill og video. 
Dessuten er en 24-tommer et naturlig valg for de som driver med kreative sysler som bilder, video og lyd. 

Fleksibilitet 

Dette er nøkkelordet for 24-tommerne, og 245T som den nye modellen fra Samsung heter føyer seg pent inn i dette konseptet. 

Konstruksjonen er solid og stødig, og den støtter både dreing til høydeformat, heving/senking og vridning rundt sin egen vertikale akse. 
Vi ville gjerne at den skulle kunne senkes enda lavere, ideelt sett nesten helt ned til bordplaten. 

245T har fått oppdaterte tilkoblinger, nå er det HDMI og DVI med HDCP, pluss VGA og analoge tilkoblinger som koaks, S-video og koponent. 
4-1 USB-hub er også på plass. 

Bilde-i-bilde og 2 bilder ved siden av hverandre er også mulig. 

Det er dessuten en rekke ferdig innstillinger beregnet på forskjellige bruksområder. 
Disse er MagicBright som varierer lysstyrken og MagicTune som går enda lenger og justerer fargebalanse og kontrast i tillegg. 

Det er her det begynner å bli vanskelig... 

Hva er riktig bilde? 

SyncMaster 245T har et såkalt WideGamut panel, som viser enda større del av det synlige fargespekteret. 
Det innebærer muligheten til å gi en enda riktigere gjengivelse av digitale bilder osv. 

Men det er ikke noen enkel innstilling på skjermen som gjør at den blir korrekt innstilt. 
Til dette kreves at du setter den i manuell modus og kalibrerer den med dertil egnet utstyr. 

Det er derimot et bredt utvalg av justeringsmuligheter, slik at du både kan tilpasse skjermen til dien egen smak eller kalibrere den til mest mulig korrekt gjengivelse. 

Her ser du et utvalg av menyene 

Bildekvalitet 

Vårt eksemplar var satt opp i Custom innstiling med ganske intense farger, og vi fant at spesielt rødfargene var spesielt friske. 
I nøytral innstilling av alle parametre ble skjermen vesentlig mindre "glorete", men vi var fremdeles ikke helt fornøyd. 

Betraktningsvinkel og responstid var svært bra, og dynamikken i både farger og gråtoner var imponerende. 

Skjermen er også utstyrt med MPA (Motion Picture Accelerator), som skal gi levende bilder er mer naturtro og jevn bevegelse. 
Det eneste vi opplevde at denne gjorde var å gi mer flimring i bildet. 

Vi er i det hele tatt skeptisk til bruk av PC-skjermer til video og til en viss grad konsollspill, fordi de mangler bildeprosessorene som sørger for jevne farger, myke overganger og jevne bevegelser. 
Dette overlates da til skjermkortet, og det er ikke alltid vellykket. 

Vi kan tenke oss at dette passer for de som bor på ett rom og ikke har plass (og råd) til både stor PC-skjerm og flat-TV. 
Med 24-tommerne er det helt klart PC-bruken som tilgodesees med de beste egenskapene. 

Konklusjon 

Samsung SyncMaster 245T er en på mange måter imponerende skjerm, men nettopp derfor blir man fristet til å kreve enda mer. 
Vi etterlyser en bedre grunnkalibrering av fargebalansen, skjermen har likevel nok å by med de forskellige innstillingene for de som vil ha fram spesielle egenskaper eller tilpasninger. 
