Ellie Goulding- «Lights» 

Elegant pop fra ungt stjerneskudd. 

Den engelske singer/songwriteren Ellie Goulding (22) har en yndig sangstemme, og leverer på sitt debutalbum kvalitet fra første øyeblikk. 
Førstesingelen «Under The Sheets» er bare en liten bit av hennes innholdsrike musikalske univers. 
De sterke tekstene om lengsel og håp skriver hun selv, og de er like solide som melodiene. 
Med visepop i et pulserende, friskt lydbilde ender det hele som en slags folktronika. 
«The Writer» og «This Love (Will Be Your Downfall)» er to nydelige ballader, og «Starry Eyes» en uovertruffen popdrøm. 

Til tross for ung alder leverer Ellie musikk som vokser for hver lytt. 
Den er varm, drømmende - og noe av det beste 2010 har gitt oss så langt. 

BESTE LÅT: 
«The Writer» 

SILJE LARSEN BORGAN 
