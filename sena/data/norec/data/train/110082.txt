Plumbo blir ny
Etter sist vinters rasismeoppstyr tar Plumbo en musikalsk helomvending i retning hiphop. 

Ja, du leste riktig. 
Gjengens ferske single, «Ta meg», er et samarbeid med Nesoddenrapperen Endless (Mikael Nyhus)og noe helt annet enn tvillingbrødrene «Møkkamann» og «Ola Nordmann» som gjorde slik furore - på godt og mye vondt - under vinterens Spellemannpris og påfølgende Melodi Grand Prix. 
LÅT: 
ROCK Plumbo: 
«Ta meg» (Piraya Music) 

Misforstå ikke - Plumbo har ikke helt fjernet seg fra sin tidligere retning «på vei mot Harryland» som det står på hjemmesiden. 
Det innledende gitarriffet nærer tett slektskap til noe annet, slik det gjerne er med Plumbo, nemlig til «Sweet Home Alabama». 
Og da er vi fremdeles i redneck-terreng så det holder. 

Deretter går mikrofonen til Endless som verken briljerer eller tabber seg ut, selv om nødrim åpenbart er vanskelig å komme unna når man opererer i en folkelig genre. 

Plumbo og vokalist Lars Erik Blokkhus er forbausende lite dominerende i lydbildet på «Ta meg», faktisk er dette lyttemessig vel så mye Endless sin låt. 
Derimot tar Plumbo igjen på det viktigste med en slik låt, nemlig refrenget. 
Det er faktisk svært hektende, om enn radikalt ulikt de to foregående låtene som de har blitt kjente for. 
Folkeovertonene er borte, og fløyta hører man nesten ikke. 

Istedet fremstår Plumbo nå som et strait og folkelig norsk rock-band som utfordrer sitt publikum med å gå utenom vante stier. 
I presseskrivet kaller de selv sin nye single for «nyskapende». 
Det er selvsagt jug, all den tid den er utformet etter nøyaktig samme lest som for eksempel Eminems sampling av Aerosmith i «Sing For The Moment» (uten noen annen sammenligning for øvrig!). 
Et skritt i riktig retning er det uansett. 
STEIN ØSTBØ 
