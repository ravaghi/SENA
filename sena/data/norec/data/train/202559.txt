Quashqai og Qashqai+2:Oppgraderinger prøvekjørt 

STOCKHOLM (DinSide Motor): 
Qashqai og Qashqai+2 er fra nå av enda mer interessante kjøp enn tidligere. 

Nissan er helt klart på vei ut av krisen. 
Produksjonsnivået er nesten tilbake til nivået det lå på før finanskrisen slo inn for fullt, og flere spennende nye modeller er lansert eller skal lanseres. 
I Genève nylig viste merket både nye Micra, den spennende mini-crossoveren Juke og det som virkelig viser merkets vei inn i fremtiden: 
Den første hel-elektriske familiebilen, Nissan Leaf. 

Og så har Nissan oppgradert og fornyet sin klart mest populære familiebil både i Europa og her i landet, nemlig Qashqai og Qashqai +2. 
Vi fikk såvidt kjørt begge under et lanseringsarrangement i Stockholm. 

Som varmt hvetebrød 

Qashqai ble lansert i mars 2007 og fikk selskap av sin større bror, syvseteren Qashqai +2, året etter. 
Bilene traff tydeligvis et følsomt punkt i den norske folkesjelen, for de har hatt en suksess her i landet som ikke Nissan selv engang hadde turt å håpe på. 
De økte til og med sin markedsandel i 2009 og ble Norges sjette mest solgte bilmodell uansett kategori. 

I Europa har bilen allerede solgt i en halv million eksemplarer. 
Den har maktet å erobre et stort antall nye kunder for merket Nissan - faktisk er 80% av Qashqai-eierne førstegangs Nissan-eiere ifølge produsenten selv. 
- i fjor lanserte Peugeot crossoveren 3008, som helt klart er inspirert av dette nye segmentets suksess. 
(SUV-lignende, romslig og fleksibel, men kompakt personbil). 

Qashqai+2: 
Interiør 

Tøffere design 

Og nå er altså midtlivsoppdateringen et faktum. 
Hva det er som er blitt endret? 
Jo, først og fremst er fronten helt omdesignet. 
Den fremstår som tøffere med et litt strengere og mer SUV-aktig oppsyn. 
Lyktene har smalnet og har fått en skarpere fasong. 
Panseret er nytt, deter også grillen, skjermene og de markante hjulbuene. 
Vi synes de grepene som er blitt tatt forbedrer bilens design og gir den mer personlighet. 
Når det gjelder hekken er endringene mindre omfattende og gjelder i hovedsak baklyktene, som nå har mer enhetlig design og dessuten nå har dioder som erstatning for lyspærene. 

To nye farger og to nydesignede alufelger er dessuten lansert. 
Det er de man kan se på bildene. 
Dessverre rengjorde ikke arrangøren av prøvekjøringen bilene mellom øktene i motsetning til det som er vanlig, så fargene er kanskje ikke helt åpenbare for leserne... 

Interiøret gir et godt inntrykk og er mer oversiktlig enn før. 
Nye oppbevaringsrom er kommet til og lys i fotbrønnen er blitt introdusert. 
En ny kjørecomputer er plassert mellom instrumentklokkene i displayet foran føreren. 

Fortsatt attraktiv kjøreopplevelse 

Den korte tiden vi hadde til rådighet for prøvekjøring er ikke tilstrekkelig til å anmelde bilens egenskaper på en grundig måte, men vi kjente igjen de egenskapene vi har satt pris på tidligere: 
Bilen er god å kjøre, virker stabil og er mer som vanlig personbil enn som SUV når det kommer til kjøreegenskaper. 
I og med at bilen selvsagt ikke er blitt noe dårligere med oppgraderingen er vi altså positive i dette kapitelet også. 
Da vi kun fikk kjøre bensindrevne versjoner er det vanskelig å bedømme lydnivået i forhold til tidligere, men det forekom oss riktig bra. 
Nissan hevder i hvert fall å ha senket støynivå og vibrasjoner ombord både gjennom grep som omfatter understellet, og ved bruk av nytt lydisolasjons-materiale. 
I tillegg er frontruten av en mer støydempende type. 

Qashqai og +2: Eksteriør: 

CO2-fokus med negativ effekt 

Motorutvalget er i store trekk det samme som tidligere, men Nissan introduserer en såkalt "Pure Drive"-variant av innstegsdieselen. 
Denne versjonen av den Renault-utviklede 1.5 dCi, som yter 106 hk og et dreiemoment på 240 newtonmeter, skal i Qashqai slippe ut bare 129 gram CO2 per kilometer. 
Dessverre må den klare seg uten partikkelfilter for å oppnå dette tallet. 
Det er derfor ikke en versjon vi kan anbefale - velg heller en versjon med partikkelfilter tross de 137 grammene CO2 den slipper ut. 
Her har CO2-fokuset gått på bekostning av seriøs miljøtilnærming. 

Diverse drivlinjer 

For øvrig er motorene 1.6 og 2.0 bensin (115 og 140 hestekrefter) og 1.5 og 2.0 diesel (103 og 150 hester). 
Sekstrinns automat tilbys i kombinasjon med den store dieselmotoren. 
Trinnløs automat (CVT) kan leveres sammen med toliters-bensinmotoren. 
For øvrig er det standard med sekstrinns manuell girkasse bortsett fra på 1.6-bensinutgaven. 
Den kunne for øvrig trengt et sjette trinn den også, for når hastigheten når 100 km/t er turtallet i femte og siste gir over 3.000 omdreininger allerede, og det oppleves litt masete. 

Fornyede Qashqai og Qashqai +2 er i salg nå i mars 2010. 

Prisene spenner fra 249.000 kroner (Qashqai 1.6 dCi 106 hk 4x2 Pure Drive) til 496.000 kroner (Qashqai+2 2.0 dCi 150 hk 4x4 Tekna Premium Pack). 
Firehjulsdrift tilbys bare med de store motorene og starter dermed på 340.000 kroner for Qashqai 
