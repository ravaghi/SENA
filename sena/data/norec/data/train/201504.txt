Jeep Cherokee 170 hk Limited utfordrer Volvo
Med masse utstyr og lavt forbruk. 

Jeep har fortsatt troverdighet innenfor ekte offroad. 
Svindyre Wrangler Sport har kraftige aksler, beskyttelse som er beskyttelse, ekte lavserie for terrengkjøring, og både spyl- og vaskbart interiør. 

De var også blant de aller første som fikk folk til foretrekke å kjøre 4x4 langs veien da de lanserte luksuriøse Jeep Wagoneer i 1963. 

Slo gjennom i jappetiden 

Jeep har aldri vært store i Norge, men traff skikkelig med første generasjon Grand Cherokee midt i jappetiden. 
5,9 liters V8 og logoer i så fake gullskrift som bare amerikanerne kan, fenget Norge. 

Salgstallene alltid har vært beskjedne i Norge. 
Det er ikke fordi vi ikke liker bilene, men fordi de har vært helt håpløse i forhold til norske avgifter. 

Tiden med smutthull i vare- og lastebilreglene er forbi. 
Nå har Jeep tilgang til Fiats effektive smådiesler, noe som gjør at prisene blir konkurransedyktige. 

Spaltet personlighet 

Smaken er som baken. 
Bilens design virker også delt. 
Det ser ut som Citroen har designet fronten, og Kia hekken. 
I redaksjonen får den delt mottakelse. 

Marcussen og Moberg synes den er kul og annerledes. 
Vi andre … tipper at Jeep heller ønsket de kunne selge en krympet versjon av tøffe Grand Cherokee. 
Den vil mange ha, men den har også få råd til. 

Fjellgeit 

Jeep er synonymt med terrengegenskaper. 
Og skal vi tro materiellet, er det mer enn de syv nyrene i front som har likhetstrekk med den gamle Willys-jeepen fra andre verdenskrig. 

Tre modus 

Firehjulstrekksystemet kan stilles i tre modus, Pluss Auto, der den fikser alt selv. 
Sport starter i andregir og kjører 60 prosent av effekten foran. 
Snow gir 60 prosent på bakhjulene, mens Sand/Mud kan gi opp til 100 prosent på akselen som trenger det mest. 

Dessverre må du da kjøpe bensinversjonen på 3,2 liter og 275 hk til svindyre 859.900 korner for å få lavserie, skikkelig differensiallås i bakakselen og valg for kjøring på stein. 
Den har til gjengjeld en rampete stylingpakke. 

Bråstopp 

Cherokee er tilgjengelig fra 499.000 kroner, men importøren regner med at de fleste vil legge på 100.000 for å få Limited og Premiumpakke med 9-trinns girkasse, 30 hester ekstra og masse ekstra utstyr. 

For vi sliter med å finne noe vi savner. 
Hverdagen blir mer avslappende med automatisk nedblending av lys som faktisk funker slik du vil de skal funke, og adaptiv cruise er bare deilig. 

Litt synd at inntrykket får en liten knekk med svake fjernlys og en cruise som legger seg altfor tett til bilen foran. 

Da er det bra at Jeep stiller med over 70 sikkerhetssystemer som både aktivt og passivt skal hindre deg i å kollidere med noen. 

Alt fra kraftige lamper og alarmer til pulserende bremsepedaler skal få deg til å følge med. 
Den mest praktiske i dagliglivet er bråbrems-funksjonen dersom du nærmer deg hindringer når du rygger. 

Den funksjonen har jeg aldri opplevd på andre biler, og vil garantert spare både deg og forsikringsselskapene for masse penger. 

Irriterende 

Likevel: 
Den har alt av utstyr, men kløner det til på målstreken. 
Den har velutstyrte forseter med så mange justeringsmuligheter man kan ønske seg, og både varme og ventilasjon i setene. 

Men seteputen er for kort, sidestøtten for bred og nakkestøtten for smal. 
Rattet får jeg ikke trukket nok til meg. 
Her kjøres det med strake armer eller bøyde knær. 
En arv fra Fiat? 

Multimediaspilleren svelger stort sett alle mulige formater. 
SD-kort, USB, aux og Bluetooth. 
Men hvorfor må kontaktene i konsollen se ut som noe man finner i turistsjappene i syden? 

Det er lett å bli oppgitt over de «praktiske» smårommene oppe på dashbordet og nede ved rattet, som dessverre blir ennå mindre av lite raffinerte låsemekanismer. 

Klønete skjermer 

Bilen er utstyrt med to skjermer. 
Den ene lekkert plassert mellom turteller og speedometer, den andre i midtkonsollen. 

Da er det pussig at de inneholder funksjoner som ikke gir mening og samtidig gir dem klønete betjening. 
En rekke av funksjonene lar seg heller ikke justere i fart. 
Selvfølgelig sikrere, men likevel irriterende. 

Til Jeeps forsvar er de ikke alene om dette. 
I bunn og grunn er det vel bare tyskerne og svenskene som har lagt sjela si i brukergrensesnitt. 

DAB + er standard, men den er ikke spesielt glad i kjørestrekningen over Sollihøgda, for DAB-radioen hopper inn og ut så ofte at det irriterer. 

9-trinn 

Amerikanernes paradegren i gamledager var silkemyke automater og super komfort. 
Nå er det nye tider. 
Hjulopphenget er mer enn stramt nok, kanskje litt stumpete for noen. 
Automatkassa har ZF laget i samarbeid med Jeep. 
Den er stort sett bra, men er hverken veldig rask eller rykkfri. 
Åtte knapper for å styre cruisekontrollen ER for mye. 

Vokser på deg 

Når du er ferdig med å irritere deg over småtingene og vent deg til hvor man finner hva, begynner man å oppdage bilens kvaliteter. 
Cherokee er behagelig å leve med til det daglige og ekstrautstyret gjør livet enklere. 

Forbruket er ikke galt, selv om du skal være lett på labben for å klare de optimistiske forbrukstallene som er oppgitt. 
Den ligger platt og fint på veien, er akkurat passe skarp i styringen og den trives med høye hastigheter. 

Støynivået er også lavt. 
Bagasjerommet er ikke blant de største, men baksetene kan skyves fremover om du trenger mer plass. 

Konklusjon 

Vi er vant til masse utstyr fra amerikanerne, og det får vi. 
De snubler litt mot europeisk perfeksjonisme, men alt i alt er dette en bil man kan trives i. 
Det spørs bare om trynefaktoren er bra nok. 
