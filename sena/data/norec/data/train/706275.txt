Unik og nervepirrende telefonthriller
En uutholdelig spennende thriller om en politimann som bare snakker i telefonen? 
Er det mulig? 
Jada! 
Noen dansker har laget den, og den er fantastisk. 

Den skyldige 

Sjanger: Drama/thriller. 
Nasjonalitet: 
Danmark 2018. 
Regi: 
Gustav Möller. 
Manus: 
Emil Nygaar Albertsen og Gustav Möller. 
Skuespillere: Jakob Cedergren, Jessica Dinnage, Johan Olsen, Morten Suurballe, Laura Bro. 
Lengde: 1 time 25 min. 
Aldersgrense: 12 år. 

Ikke et offer i sikte. 
Ikke en bloddråpe eller biljakt. 
Bare fortvilte stemmer på telefonen, og det innbitte ansiktet til politibetjenten Asger Holm (Jakob Cedergren) mens han håndterer anropene som kommer inn på politiets operasjonssentral. 

Men når den er slutt, har du laget deg din egen sterke film i hodet av det intense dramaet, og du kommer ikke til å glemme den. 

Asger har én oppgave: 
Ta telefonen når den ringer, innhent så mye informasjon du greier, og meld videre til dem som jobber ute i felten. 
Værsågod neste! 

Kamp mot klokken 

Vi aner at Asger egentlig er vant med å være ute i felten, og at telefontjenesten er en midlertidig «straff». 
Så da han får en telefonsamtale fra en fortvilet kvinne i bil som er kidnappet, involverer han seg langt utover arbeidsbeskrivelsen. 

Med telefonen som eneste hjelpemiddel, starter Asgeir en hjerteskjærende og nervepirrende kamp mot klokken. 
Og vi publikummere får virkelig kjent på følelsen av å være maktesløs når liv står på spill. 

Det intense dramaet tar helt til siste bilde sjokkerende og uforutsigbare vendinger. 
Og minner oss også på hvor risikabelt det kan være å la skråsikker forutinntatthet påvirke våre handlinger. 

Modig idé 

Å komme på å lage en slik film, er stort i seg selv. 
Å gjennomføre det med glans, er en bragd. 
Hatten av for regidebutant Gustav Möller og Jakob Cedergren i en knallsterk hovedrolle! 

Visuelt er det ikke mye å hente. 
Men til og med det har Möller greid å få maksimalt utav, med vekselvise nærbilder av Asgers ansikt og skiftende lyssetting. 

Jakob Cedergren lykkes stort i å formidle sitt indre dilemma: å gjøre det riktige etter jobbinstruksen, eller å gjøre det han føler er riktig som politimann og medmenneske. 

Små, irriterende jobbkonflikter og byråkratisk snirkleri er fort tilgitt. 
