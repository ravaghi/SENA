Slagferdig Slagsvold
Han er nok mest kjent for å ha vært en av Tre små kinesere med et stødig grep om ståbassen. 
Men Baard Slagsvold har gjort så mye mer enn det opp gjennom årene. 
Han har blant annet spilt i Norsk utflukt, i Kåre Virud band og traktert tangenter i Motorpsycho. 

Nå solodebuterer han, 53 år gammel, og han gjør det med bravur. 
Ikke alle de ti sangene er like gjennomført og gode, men høydepunktene holder i massevis. 
Ikke minst den nydelige «Uten deg», og den nesten like vakre «Ingen går seg vill». 
Slagsvold har skrevet nesten alle tekstene selv, men han slipper til Lars Saabye Christensen på den jazzete visa «Hei broder», og Henrik Ibsen på den korte «Skute på grunn». 

Slagsvold synger om kjærlighet og et liv på skyggesiden, slik som på «Der ingen kan nå meg», som like godt kunne ha vært skrevet av Jokke. 
På «Svik» slår han til så det smeller mot vår egoisme og fremmedfrykt. 
«Fett å bo i Norge, kjempers fødeland, men fedrene som kjempet snur seg vekk i skam», synger Slagsvold. 

Han har en spillende trio med seg, pluss noen gjester. 
Trompetist Mathias Eick setter skikkelig spor etter seg. 
Ikke minst på den instrumentale avslutteren, «Amen», som er innspilt i Tøyen kirke. 
Vakkert og besnærende! 
