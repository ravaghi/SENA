Håndholdt Battlefield
Star Wars møter «Battlefield» i mikroformat, og lykkes ganske bra. 

«Star Wars: 
Battlefront» er en ganske populær spillserie på både konsoll og PC. 
Spillene tar flerspillermulighetene fra spill som «Battlefield», og tilpasser dem Star Wars-universet. 

Det vil si at man i stedet for å fly helikopter og skyte med M16 bruker laserpistoler og X-Winger til å slåss mot andre spillere. 

For det er flerspillerdelen som hele tiden har vært fokus i «Battlefront»-serien. 
Det handler om å kjempe et slag på et kart, der man skal erobre strategiske punkter for laget sitt. 
Jo flere punkter laget ditt besitter, desto større sjanse for å vinne. 

I praksis fungerer dette som et skytespill på PC eller konsoll, men man kan ikke unngå å savne kontrollsystemet til de mer avanserte konsollene eller mus og tastatur. 
Det tar evigheter å snu seg, og det hele føles trangt og tregt. 

Man kan heldigvis låse siktet på motstanderne, men da forsvinner også litt av moroa samtidig, og det føles som om man bare sitter og skyter og skyter mens man skifter hvem man sikter på kontinuerlig. 

Spillet er spritet opp med romsekvenser der man får fly romskip. 
Dette fungerer overraskende bra, men blir en enda større siktefest enn de vanlige sekvensene, da man i 90 prosent av tiden bruker autopilot til å følge etter Tie Fighters og sikte seg inn på mål. 

Er du ny til «Battlefront»-spillene, har heldigvis utviklerne lagt inn muligheten for å spille gjennom en historie alene. 
Fortalt med lekre håndtegnede stillbilder, foregår historien over de fleste kartene i spillet. 

Man spiller akkurat som i flerspillerdelen av spillet, og det hele føles noe fattig der man sitter alene. 
Men som innføring i spillmekanismene og de forskjellige kartene i spillet fungerer det fint. 

Utviklerne har også laget en litt morsom enspillerdel der man skal erobre galaksen, men også her er det lett å føle seg ensom. 

Det er først via Internett spillet viser muskler. 
Med opptil 16 spillere samtidig, er det duket for det nærmeste du kommer en håndholdt versjon av et online actionspill. 
Etter flere timers testing er jeg imponert over hvor stabilt det hele kjører. 
Det gikk å finne andre å spille mot, selv om jeg nok kan telle på fingre og tær hvor mange som var online på en gang til tider. 

Som onlinespill er «Star Wars Battlefront: 
Renegade Squadron» en fornøyelig opplevelse, antagelig det beste actionspillet på PSP. 

Men begrensingene fra kontrollsystemet gjør at man hele tiden føler at dette bare er tidsfordriv til man kommer hjem og kan spille et skikkelig skytespill på en ordentlig konsoll eller PC. 
