Plateanmeldelse:Årabrot - «Årabrot» 

Opp av undergrunnen som en rakett. 

Haugesunderen Kjetil Nernes vant overraskende nok metalspellemann for forrige «Solar Anus» (2011), trolig uten at juryen fikk med seg hvilke griseviser Nernes brølte frem på denne. 

Samme det, faktum er at «Årabrot» er den beste platen hittil i Årabrot-katalogen og blir vanskelig å unngå også ved neste anledning. 

Mulig Nernes her kvitter seg med en del fans som har vært med fra begynnelsen. 
Visst går hovedsporene fremdeles i sludge metal, men med færre hardcore-elementer og flere elektroniske impulser. 

Han vekselsvis brøler, skriker, roper, freser og hvisker. 
Og ler, på ytterst teatralsk måte. 
For dette er metal med humorelementer à la System Of A Down - befriende i en genre som vanligvis tar seg selv temmelig høytidelig. 

Men Nernes' gitarriff er til de grader lettfattelige og nær publikumsfriende. 
Visst er de michelinmannfeite i sin bulldoserfremdrift, og tar ofte oppmerksomheten fra alt det andre som lydmessig skjer samtidig, men gitarene har likevel alltid melodilinjen trygt plassert i førersetet. 
Det er pinadø godt gjort! 

Resultatet er både majestetisk og estetisk. 
Skummelt og hysterisk samtidig, med en sprengkåt, fremoverrettet energi tryllet frem i samarbeid med produsentmakker Emil Nikolaisen. 

Årabrot er oppkalt etter en søppelfylling utenfor Haugesund. 
Det begynner i sannhet å bli mulig å finne gull der ute snart nå. 
Start letingen her! 

BESTE LÅT: 
«The Horns Of The Devil Grow» 
