Rett i glemmeboka
«Jigsaw» er åttende film i rekken om morderen og torturisten John Kramer (Toby Bell), og forhåpentligvis den siste. 

Jigsaw 

Canada/USA 2017 

Grøsser/skrekkfilm/thriller 

Regi: 
Michael Spierig, Peter Spierig 

Manus: 
Pete Goldfinger, Josh Stolberg 

Skuespillere: 
Laura Vandervoort, Tobin Bell, Callum Keith Rennie 

Aldersgrense: 
18 år 

Da «Saw» kom i 2004 kunne jeg ikke annet enn å bli fascinert, av både karakteren Jigsaw og det overraskende og kreative plottet. 
Men den åttende filmen i rekken, regissert av Spierig-brødrene («Predestination», «Daybreakers»), satte den siste spikeren i kista for det Leigh Whannell og James Wan skapte i 2004 for min del. 

Et drap som bærer Jigsaw-morderens signatur får politiet til å lure på om han virkelig er død, eller om det er en annen morder som etterlikner signaturen. 

Ellers byr filmen på lite nytt. 
Den følger stort sett den samme oppskriften som de andre filmene i serien. 
En gruppe mennesker våkner fanget i en eller annen skummel og dødelig torturfelle, og den neste måten de kan komme seg levende fra det er ved å bekjenne sine synder og følge spillets regler. 

Manuset er forferdelig tynt og strekker historien så langt at den faller helt fra hverandre. 
Skuespillerprestasjonene er på linje med de verste B-filmene, og regien likeså. 
Det er ikke en eneste scene som engasjerer, skremmer, eller overrasker, og karakteren som en gang i tiden ga meg gåsehud av verste sort, får meg nå til å gjespe. 
Denne filmen skal sporenstreks i glemmeboka. 
