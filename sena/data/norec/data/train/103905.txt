Storslagent
Manus og regi: 
Dagur Kári, Tómas Lemarquis, Thröstur Leo Gunnarsson, Elin Hansdóttir, Gerard Lemarquis. 
Islandsk. 
Drama/svart komedie - 7 år, egnet voksne. 

Så mye tomhet, så mye snø, så mye makeløs tafatthet! 

Vi snakker ikke kommersiell film her. 
Snarere tvert om! 
Det er islandsk, det er nitrist, det er fælt. 
Men også morsomt, underfundig og alvorlig: 
«Nói Albinói» er en film langt unna allfarvei. 
Det handler om en ung islandsk gutt, Nói. 
Han gjør absolutt ingenting! 

Men så er han da også uønsket fra starten, mistilpasset og absolutt uten fremtidsutsikter. 
Han er «albinói», hvilket er et ordspill på navnet hans. 
Men også en beskrivelse, kanskje i retning av «Nói Kvite». 
Man skulle tro en film som dette var håpløs. 

Men det er den ikke; den eier en nesten pervers skjønnhet og har en hovedperson som av ubegripelige grunner tar tak - og holder - oppmerksomheten. 
Blant annet fordi man mer enn aner at han er atskillig mer begavet enn han har fått lov til å vise. 

Det er et liv (nesten) uten hensikt i et samfunn (nesten) uten hensikt. 
Omgitt av og prisgitt en natur der alt og alle eksisterer som små lus under evighetens elefantføtter. 

«Nói Albinói» er Islands Oscar-kandidat. 
For tre uker siden gjorde den bortimot rent bord under de islandske Edda-utdelingene (Amanda på sagaøya). 

Du tror det ikke før du får se det. 
Men da! 
