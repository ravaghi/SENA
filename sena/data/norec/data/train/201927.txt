Intel SSD 335
Nyeste generasjon SSD for folket har kommet. 

Intel fortsetter å levere stadig rimeligere SSD-løsninger for generell bruk. 
De bruker den samme kontrolleren fra SandForce, med sitt eget flashminne. 
I denne nyeste serien ser vi for første gang bruk av flashminne med 20 nanometer-teknikk. 

Forskjellen mellom de to foregående seriene - fra 520 til 330 - var overgang til en rimeligere flashminnetype med færre skrivesykluser. 
Når man nå går over til et flashminne med enda mindre celler vil antallet skrivesykluser bli enda færre. 

Likevel skal minnecellene i en slik SSD tåle å bli skrevet til 3000 ganger, og med den aktive disposisjonen av ledige celler betyr dette at du kan skrive langt mer enn 10 GB hver eneste dag i flere år. 

Innholdet i pakken 

I likhet med 330-serien leveres 335 bare som oppgraderingssett, med festebrakett, skruer, kabler og en liten CD. 
Du kan også laste ned programvare for overføring fra harddisk eller annen SSD til den nye SSD-en. 

335-serien leveres foreløpig bare i 240 GB kapasitet. 

Enheten er 9,5mm tykk, og skallet er helt i metall. 

Ytelse 

330-serien var overlegen 320-serien, men forskjellen mellom 330 og 335 er varierende. 

På sekvensiell skriving ligger resultatene temmelig likt, med 515 899/555 405 skrive/lese for 330 og 531 348/551 550 skrive/lese på 335-serien: 

Vårt eget testprogram viser tilsvarende resultater: 

Den største forskjellen er i rask skriving og lesing av småfiler. 
I AS-SSD oppnår 335-serien en total score på 793 mot 493 på 330-serien. 
I praktisk bruk for operativsystem og programmer vil denne forskjellen være merkbar. 

Konklusjon 

335-serien tar ett skritt videre, med god forbedring av viktige ytelsesparametre. 

Prisnivået er foreløpig ikke spesielt mye lavere, men den generelle prisutviklingen på SSD er fallende. 
Konkurransen er hard og det varer neppe lenge før 1000-kronersmerket passeres for godt for 240/256 GB SSD også for de nyeste og raskeste modellene for konsumentmarkedet. 

Intel 335 Series 2.5" SSD 240GB 
