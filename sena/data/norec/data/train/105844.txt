Karpe Diem - «Aldri solgt en løgn»
(VG Nett) 
De snilleste guttene i rapklassen er lei av å være skikkelige. 

Chirag Patel og Magdi Ytreeide Abdelmaguid har i løpet av et halvt tiår etablert seg som solide hitleverandører og et sikkert konsertstikk, alltid med et smil på lur. 

På deres tredje album er det imidlertid tydelig at de er lei av det joviale stempelet, og de takler det aldeles suverent - med sin første helstøpte langspiller. 

Frykt ei; de har ikke tatt den enkle veien og blitt påtatt aggressive, selv om de flørter med «raprock» på «Halla lille nykommer». 
De velformulerte herrene har derimot blitt enda skarpere rimsmeder, og leverer syrlige vittigheter og ung livsvisdom over en lav sko, uten at de på noe tidspunkt glemmer å underholde. 

«Snilling»-problemstillingen rydder de unna på drepende vis, på den hysterisk morsomme låten om gangstarapperen «Blood» og hans største fan. 
På «Farlig» er beskjeden: 
«Hvis du er farlig - gjør et ran, skyt en mann, et eller annet, come on, og slutt å rap broshan.» 

De er ellers veldig opptatte av musikkbransjen, eller rettere sagt rapbransjen, men de snakker ikke bare til «hodene»; dette angår alle med humor. 
Familie, kjærlighet, religion og Madcons suksess er øvrige temaer duoen behandler med genuint poetisk klo, ikke minst på Magdis såre muslimbekjennelse «Tusen tegninger». 

«Aldri solgt en løgn» er også et musikalsk løft for Karpe. 
Den svenske produsentduoen Astma & Rocwell, norske Nasty Kutt og Tommy Tee har gitt dem et større, mer åpent lydbilde som både sparker ræv og gir plass til intrikat krydder som heftige ska-gitarer og varme strykere, samt masse rom for rapperne å boltre seg i. 
Dette er selve antitesen til den stappmette drittlyden som dominerer altfor mye amerikansk hip hop for tiden. 

Albumet oser av overskudd og en berettiget selvsikkerhet, så inspirert at glimrende gjesteopptredener av folk som Tshawe, Samsaya og Promoe forblir det de skal være - parenteser. 

De veslevoksne har blitt voksne, uten å bli gamle. 
Det kler dem godt. 
Og det er helt nydelig å høre på. 

BESTE LÅT: 
«Rimblokk» 
