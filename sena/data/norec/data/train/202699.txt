PRØVEKJØRT:Citroën C-Zero 

Vi har kjørt en ny elbil - og det er den beste vi har kjørt per i dag. 

MALMÖ (DinSide Motor): 
Endelig en elbil en liten familie kan leve med. 
Mitsubishi i-MiEV, Peugeot iOn og Citroën C-Zero er trillinger basert på Mitsubishi i, som ble lansert i 2006. 
Elbilen er utviklet av Mitsubishi, vi kjørte prototypen første gang i 2008, og her er det den produksjonsklare Citroën-versjonen vi har hatt anledning til å prøvekjøre. 

Anti-elbilfolk: 
Toget har gått. 

La det være sagt med en gang: 
Vi lar oss begeistre av fete V8-bensinmotorer og hyperraske supersportsbiler. 
Men vi aksepterer ikke lenger argumentene mot elbiler som bunner i grunnleggende uvitenhet; for eksempel "man flytter bare forurensningskilden til et annet sted"... 
Det er sant til en viss grad, men tatt i betraktning den miljøbonusen man får i tettbygde strøk, samt det faktum at elektromotorer er mer energieffektive enn forbrenningsmotorer, faller argumentene til syvende og sist pladask. 

Når man i tillegg vet at det arbeides hardt for i stadig større grad å forsyne disse kjøretøyene med strøm basert på fornybare energikilder og at ladingen i det vesentlige vil foregå når strømnettet er under lav belastning, mener vi det rett og slett ikke lenger går an å si at elbiler ikke er et interessant og nyttig bidrag til en mer bærekraftig individuell transportfremtid. 

Man vil i så fall fremstå som en av de som rundt 1998 fortsatte å si at Internett bare ville være et "blaff"... 

Administrativt begrenset 

Men tilbake til bilen det her er snakk om. 
Det dreier seg opprinnelig om en såkalt "Kei-bil", en bil som for å oppnå noen avgifts- og forsikringsmessige fordeler i Japan må respektere noen klare begrensninger når det gjelder dimensjoner og motorstørrelse/styrke. 
Det betyr en maksimal lengde på 340 centimeter og en bredde som ikke må overstige 148 centimeter. 
(Andre slike modeller som har vært solgt her i landet er Suzuki Wagon R og den artige kabrioleten Daihatsu Copen). 
Motoren i bensinversjonen har et slagvolum på 660 ccm og en makseffekt på 64 hestekrefter. 
Også den elektriske versjonen kan by på 64 hester. 

Originalt, men praktisk 

OK, den ser kanskje snurrig ut. 
Men den prisvinnende designen signert daværende Mitsubishi-designer Olivier Boulay, som faktisk er fra 2003, gjør etter vår mening Citroën C-Zero til både et sjarmtroll og til en svært praktisk bil i forhold til størrelsen. 
I bunn og grunn har vi både sett og kjørt denne bilen før - det dreier seg jo som nevnt om en Mitsubishi i-MiEV i Citroën-forkledning. 
Her behøver ikke bilen forholde seg til Kei-bil-reglementet og den er noen centimeter lengre, men fortsatt under 350 centimeter i lengden. 
For øvrig er dimensjonene de samme, og bilen er i stor grad "bygget i høyden" - den rager 161 centimeter over bakken - hvilket, sammen med den generøse akselavstanden på 255 cm - bare tre centimeter kortere enn VW Golf, bidrar til å gjøre den overraskende romslig. 

Interiørbilder: 

OK med plass 

Har bilen plass til fire, som det hevdes? 
Jada, her kan faktisk fire voksne menn på 190 cm sitte helt greit. 
Det betyr også at to barnestoler kan monteres der bak. 
En del bagasjeplass er det faktisk også - i det minste kan man stable inn to kabinkofferter og en velfylt ryggsekk uten å fjerne utsynet bakover. 
Stort mer vil vanligvis ikke den jevne bruker av denne typen kjøretøy trenge. 

Bra interiør 

Opplevelsen av interiøret er generelt en positiv overraskelse. 
Hittil hadde vi bare sett Mitsubishis prototyp, men i ferdig Citroën-utførelse med rattet på "riktig" side og det utstyret som er standard for vårt marked, er dette riktig så bra, segmentet tatt i betraktning. 
C-Zero har standard sikkerhets- og komfortutstyr som blant annet servostyring, blokkeringsfrie bremser, antiskrens (ESP), nødbremsassistent, elektriske vindusheiser, 6 kollisjonsputer og klimaanlegg. 
Videre leveres bilen med navigasjonssystem. 
Kvalitetsopplevelsen ombord er helt OK og sitteposisjonen bedre enn vi forventet selv om det blir noe smalt når to røslige karer sitter ved siden av hverandre. 

Eksteriørbilder: 

Spenstig elmotor 

Citroën C-Zero har en permanentmagnet synkronmotor som yter 47 kilowatt eller 64 hestekrefter fra 3 500 til 8 000 omdr/min. 
Maksimalt dreiemoment på solide 180 newtonmeter er tilgjengelig fra 0 til 2 000 omdr/min - og det merker man! 
Bilen sparker nemlig godt fra ved lave turtall og kommer seg svært kjapt ut fra lyskryss og rundkjøringer. 
Draget reduseres over cirka 80 km/t og 0-100 tar over 15 sekunder. 

Men tross alt, til de fleste brukeres behov er dette faktisk ganske sprekt. 
Vi har kjørt bilen både i byen (hvor den er riktig kvikk), på landevei (hvor den problemfritt holder følge med trafikken) og på motorvei i Sverige og i Danmark holdt den fint følge med trafikken, men uten å ha noen ekstra kraftreserve. 
(Skulle da også bare mangle; vi snakker om hastigheter mellom 110 og 130 km/t - sistnevnte er toppfart). 

Bakhjulsdrift m.m 

Bilens arkitektur er original, med drivkilde og drivhjul der bak. 
(Mitsubishi i var første firedørs bil siden 60-tallet med en slik konfigurasjon). 
Det gjør at Citroën C-Zero faktisk kan oppleves som ganske morsom å kjøre, særlig i og med at den lavt plasserte batteripakken gjør at bilen har et lavt tyngdepunkt og dermed er langt mer stabil i oppførselen og krenger langt mindre enn man skulle tro når man ser den. 
Moderne sikkerhetssystemer holder uønskede skumle reaksjoner i sjakk - kreftene er tross alt begrenset selv om det er ganske generøst ved lave turtall. 

Ett gir, men to trinn 

Et viktig element er selvsagt transmisjonen. 
En flertrinns girkasse er ikke bedømt nyttig for denne typen bil, og C-Zero er derfor utstyrt med et reduksjonsgir med én utveksling som er tilpasset en tradisjonell differensial. 
Begge befinner seg på bakakselen i nærheten av den elektriske motoren. 
I stedet for en "normal" og en "eco"-funksjon på giret som i i-MiEV- prototypen håndteres de to kjørestilene her via gasspedalen alene. 
I "gass"pedalens første trinn nedover beveger bilen seg på normalt vis i trafikken og det legges vekt på økonomisk kjøring og begrenset bruk av elektrisitet. 
I akseleratorens andre fase, altså fra midtstillingen til full gass, gir bilen maksimal ytelse og dreiemoment for rask kjøring, forbikjøring eller plutselige behov som for eksempel unnamanøvre. 

Rekkevidde over 10 mil 

C-Zero - og de to andre trillingene - er utstyrt med en litiumion-batteripakke som skal gi en rekkevidde ved normal kjøring opp mot 130 km. (150 km er offisiell rekkevidde basert på norm-syklus). 
Vi finner det tilrådelig å anse at det er best å ha fullført dagens kjøring før man har tilbakelagt særlig mer enn 100 km, men det er nok mulig å trene seg opp til å øke denne distansen en del. 
Undersøkelser viser at 90% av den daglige bilbruken i Europa er basert på avstander innenfor denne rekkevidden, så som bilen til daglig bruk (for mange bil nr. to), burde dette holde greit. 

"Full tank": 
10 til 15 kr 

For de mer interesserte forteller Citroën oss at batteripakken er av av nyeste generasjon litiumion, plassert under gulvet sentralt i bilen og bygget opp av 88 celler på 50 A som gir 16 kW tilført ved 330 V. 
Den kan lades fullt opp på seks timer på en normal 220 volts stikkontakt med 16 A kurs. 
Et hurtigladingstilbud vil forhåpentligvis dukke opp i overskuelig fremtid; da vil man kunne lade batteripakken via en ekstern stasjon som gir enfaset strøm på 125 A med 400 V for ytelser opp til 50 kW. Hurtigoppladning til 80 % av batteriets kapasitet vil da kun ta 30 minutter. 

Batteriene er laget for å tåle 1.500 omganger med oppladning-utladning, hvilket burde holde i en god del år for de fleste. 

Redusere stress 

Per i dag er fortsatt infrastrukturen for elbiler langt fra ideell - for å si det mildt. 
Man må i grunnen inntil videre kunne stole på at man kan rekke dagens kjøring ut fra og tilbaket til hjemmet, eventuelt jobben, hvor man kan lade bilen med vanlig stikkontakt og 16 A kurs. 

Med elbiler er altså fortsatt og inntil videre stressfaktoren den resterende kjørelengde når man har vært ute på veien en stund. 
Dette er selvsagt noe elbilkjørere venner seg til, og disse bilene er da også fortsatt beregnet på folk som tilbakelegger relativt beskjedne avstander daglig. 

Føreren varsles 

Men produsenten har tatt noen grep for å hjelpe føreren til å mestre kjøremønster i forhold til tilgjengelig energireserve. 
Den tradisjonelle drivstoffmåleren er erstattet med en indikator for batteriladning. 
Når batteriet begynner å bli tomt, blir føreren først varslet. 
Dersom oppladning deretter ikke skjer innen rimelig tid, vil muligheten for bruk av tilbehør først begrenses, deretter reduseres ytelsene - alt dette for å forlenge rekkevidden så mye som mulig. 

Snart i butikken 

Citroën C-Zero kommer på markedet i Norge i første kvartal 2011. 
Prisen ved lansering vil være 240.000 kroner inkludert batterier og navigasjon (Citroën presiserer: 
Med forbehold om endringer). 
Garantitiden for bilen er 5 år og for batteriet 5 år / 50 000 km. 

Vi kommer snart tilbake med mer om denne bilen; 
Vi skal nemlig om ikke lenge kjøre både Mitsubishis egen produksjonsversjon av i-MiEV og Peugeots utgave: iOn. 

Følg med - 2011 er år 0 i elbil-alderen! 
