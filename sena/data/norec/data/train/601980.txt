Unge sjarmører
Det er neppe slik de snakker og synger i gatene i Tønsberg, for Mhoo bringer noe nytt inn i norsk musikkbransje. 
Kvartetten fra Vestfold fikk stor oppmerksomhet allerede da de deltok under Ungdommens kulturmønstring for noen år siden. 
De gikk veien videre til Bylarm, og fikk gode kritikker der. 
Nå er albumdebuten her. 

Mhoo har fått god hjelp av produsent svenske Kalle Gustavson, kjent fra bandet Soundtrack of our lives. 
Han har nok stått på for å rydde opp i de mange surrete, ungdommelige og friske ideene til Mhoo. 
Samtidig har han tydeligvis vært bevisst på å beholde bandets lekenhet og sjangeroverganger, der de veksler mellom latinamerikanske rytmer, country og folk. 

Tittelkuttet er aller best, der det låter litt slik som Dolly Parton gjorde i sin ungdom. 
Det blir aldri kjedelig på resten av albumet heller. 
Her er mange lekne og friske øvelser fra et band som kan komme til å gi ut bedre plater enn dette senere. 

For hadde Mhoo sunget på dialekten sin, hadde dette antakelig blitt enda mer sjarmerende. 
Med denne platen så blir man først og fremst forført av deres uredde inngang til mange ulike stilarter, samtidig som de klarer å meisle sammen de ulike låtene en slags helhet. 

Noe mesterverk er det ikke. 
Men det er gøy å lytte til. 
