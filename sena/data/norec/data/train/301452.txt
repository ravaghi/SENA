Grønsjveteraner er fortsatt sultne etter 16 års pause
Soundgarden med vitalt comeback. 

ALBUM: 
16 år etter «Down On The Upside» gjør Soundgarden platecomeback. 

Gjenforeningen var ingen overraskelse da Chris Cornells solokarriere post Audioslave har vært en fiasko, og trommeslager Matt Cameron er eneste bandmedlem som har gjort suksess de siste årene gjennom sin medlemskap i Pearl Jam. 

Velkjent formel Første singel, treffende nok titulert «Been Away To Long», er Soundgarden på sitt beste. 

Den inneholder alle de velkjente elementene; energien fra de første årene, det særegne groovet, de harde, kryptiske og orientalskinspirerte-gitarriffene, og catchy vokallinjer fra en av rockens sterkeste stemmer. 

Sultne veteraner Neste smakebit, «Non-State Actor», beviste at det hele ikke var en blaff. 
Bandet er selvrefererende og har bevart sin identitet, uten at albumet virker datert til storhetstiden på 90-tallet. 

Selv om låtmaterialet blir noe ujevnt mot slutten beviser «King Animal» at veteranene er sultne etter en lang pause. 

Det er ingen ny «Superunknown» eller «Badmotorfinger», men likevel et verdig gjensyn med de gamle grønsjheltene. 
