20"W Nec MultiSync 20WGX²
Kan vi velge mellom enten/eller eller både/og er det ikke vanskelig. 
Hittil har vi måttet velge mellom bildekvalitet og responstid. 
Nå leverer Nec begge deler. 

Siden i fjor sommer har det dukket opp stadig raskere LCD-skjermer fra alle leverandørene. 
Det har virket som om dette var det eneste brukerne var opptatt av, for bildekvaliteten har stått stort sett på stedet hvil i denne perioden. 

LES OGSÅ: 

De som ønsket en LCD-skjerm med høy bildekvalitet og farger som ikke endret seg med betraktningsvinkelen var henvist til eldre og dyrere skjermer, med responstid på 12ms eller mer. 

Var du ute etter en rask skjerm fikk du som regel vesentlig dårligere bilde, med slappere farger som endret seg bare du hevet hodet noen desimeter. 

Også Nec kom med Gamer-skjermer i GX-serien; 1970GX og LCD90GX2. 
Begge disse hadde blankt skjermbelegg og rask responstid, utmerket design og ypperlig betjening. 

Men betraktningsvinkelen og fargegjengivelsen var ofret til fordel for responstiden. 

20WGX² byr derimot på det hele, i en elegant innpakning. 

Den første i bredformat 

Dette er også den første skjermen fra Nec i bredformat, noe vi har etterlyst i flere år. 
Alltid var svaret at det ikke har vært tilstrekkelig stort marked for dette, og at det ville komme etter hvert som etterspørselen økte. 

Nå er tydeligvis tiden kommet, og bredformat vinner fram på flere arenaer. 
Alle Apple-skjermer og maskiner er i bredformat, alle TV-er er i bredformat - det er bare PC-skjermer som finnes i 4:3 eller 5:4. 

Alle nye konsoll-spill kommer i bredformat, og det er ingen ting i veien for å koble en Xbox 360 til en 20" bredskjerm med VGA-kabelen, så kan du koble til PCen med DVI på den samme skjermen. 

Stadig flere PC-spill kjører også utmerket i bredformat, selv om noen må "justeres". 

Stilig design 

Designet er det samme som LCD90GX2, med smale, elegant avrundete sølvfargete rammer rundt panelet. 

Baksiden har myke linjer, og er festet i en slank stamme som kan skjule kablene slik at de kommer ut av åpningen nederst. 

Det er også et deksel over tilkoblingene på skjermem, som skjuler kontaktene og ledningene. 

Foten står på en dreieplate, og skjermen kan dreies rundt hele 340 grader. 
Men det er ikke mulig å heve eller senke skjermen. 

Den kan heller ikke dreies til høydeformat, slik som mange andre Nec-skjermer beregnet på profesjonelt bruk. 

Tilkoblingene er både for VGA og DVI, og det er i tillegg en 4-ports USB-hub. 
2 av USB-kontaktene sitter på baksiden ved siden av inngangen, de andre 2 sitter på siden av skjermen. 

Betjeningen skjer med det utmerkede panelet med knapper og styrepinne. 
Dette er den mest komfortable løsningen vi har sett på noen skjerm. 
I tillegg kan du styre en rekke parametre med programvaren NaviSet som vi har omtalt i denne testen. 

Menyene er oversiktlige og fargerike, og inneholder også ferdige innstillinger beregnet på forskjellige bruksområder. 

Bildekvalitet 

Det er en stund siden vi koblet opp en LCD-skjerm og fikk opp et bilde som utløste et "wow". 
Alle i data-redaksjonen pluss andre kolleger reagerte umiddelbart på samme måte, her snakker vi om en skjerm med helt iøynefallende kvaliteter. 

Betraktningsvinkelen er på hele 178 grader, noe som gir deg perfekte farger uansett hvor du befinner deg i forhold til skjermen, så lenge det er på forsiden. 

Der andre raske skjermer mister rødfargen med det samme du løfter hodet, så beholder 20WGX² hele fargespekteret selv om du står over og ser nesten rett ned på skjermflaten: 

Spesielt ved hudtoner er dette ganske påtagelig: 

Skjermen hvor utsnittene på venstre side er hentet fra er en typisk representant for raske skjermer beregnet på spill, uten at vi skal henge ut noe produsentnavn. 
Det gjelder jo alle, også Nec's tidligere modeller.... 

Dynamikken i fargene er påtagelig, bildet på skjermen blir nesten 3-dimensjonalt på foto og video, og fungerer samtidig også helt glimrende på tekst og web. 

Innstilt på Standard og sRGB dekker skjermen alle bruksområder, og det er egentlig ikke nødvendig å stille om til de andre innstillingene, hvis du da ikke har spesielt krevende spill eller filmer. 

Det blanke kontrastbelegget gir en svært flatterende effekt, så lenge du ikke har lyskilder som treffer skjermen slik at du ser speilbildet. 
Skjermen er faktisk speilblank, effekten er som på glansede fotografier. 

Responsen er også lynrask. 
Selv om vi har testet skjermer med enda lavere oppgitt responstid, er denne i praksis like rask. 
Etterslepet er bare så vidt synlig på avslørende testmateriale, og du ser ingen skygger eller spøkelser. 

Konklusjon 

Dette er den første skjermen vi har sett som både byr på en fantastisk fargpalett til bilderedigering, stor dynamikk til video og spill og en respons som vil tilfredsstille de mest krevende. 
Samtidig fungerer den perfekt til alminnelig PC-bruk og har et svært tiltalende design. 

Når den i tillegg både er svært behagelig å betjene og har en pris som ikke er avskrekkende (gateprisen vil nok være en del lavere enn den oppgitte listeprisen), må vi bare bøye oss i støvet og gi toppkarakter. 

Skjermen kommer i salg i løpet av februar. 
