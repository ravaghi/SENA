24"Dell 2407WFP 

Det er snart halvannet år siden vi testet Dells 24-tommer LCD. 
Den har nå kommet i en ny utgave, men har det samme grunnkonseptet. 

Det er ikke bare panelet som er nytt, chassiet og foten er også nye, så vi snakker om en helt ny modell. 
Rammen rundt er litt mer kantete, det er en sølvfarget list øverst og underst, og knappene er også annerledes. 
Foten er ikke lenger en halv kringle, men har fått to "tær" i stedet. 

LES OGSÅ: 

Fleksibilitet i høysetet 

Reguleringen i høyden er utmerket, skjermen kan nå plasseres enda lavere - undersiden kan senkes til knappe 5 cm over bordplaten. 
Dette gir en svært behagelig plassering. 

Skjermen kan dreies, vris på høykant og vippes - full fleksibilitet med andre ord. 
Du kan også bruke et standard VESA-feste i stedet for foten, hvis du skulle ha behov for dette f.eks. i en flerskjermsløsning. 

Også når det gjelder tilkoblingene finner vi den samme fleksibiliteten som tidligere, her dekkes de fleste tenkelige bruksområder. 
I tillegg til DVI og VGA finner vi komposit (koaks), S-Video og komponent (RGB). 

Du kan også velge bilde-i bilde eller side-ved-side, med kontroll over plassering og størrelse samt separat justering av parmetre for videobildet. 

I tillegg er det en USB Hub med 2 porter på baksiden og 2 på venstre side, og toppen på kransekaka er en minnekortleser med 2 spalter. 
Den dekker SmartMedia,SD/MemoryStick og MMC pluss CompactFlash, med varianter blir det støtte for 9 formater i 2 spalter. 
USB-HUB og kortleser henger på samme USB-tilkobling til PCen. 

Mer fleksibel skjerm skal du altså lete lenge etter. 

Betjening 

Betjeningen er grei, men det blir mye knotting med denne type betjening hvor manøvrering og justering gjøres med de samme + og - knappene. 
Innganger og bilde-i-bilde velges med dedikerte knapper, heldigvis. 

Bildekvalitet 

Den forrige modellen var vi ikke så imponert over. 
Etter at vi hadde testet 20-tommeren 2005 FPW hadde vi store forventninger til storebror, men disse ble ikke oppfylt. 

Spesielt betraktningsvinkelen og sortnivået trakk ned, til kontorbruk var det uproblematisk, men bilder og video led under dette. 

Men med 2407WFP har Dell tatt tak i disse problemene, og den er nå like bra som 20-tommeren på disse områdene. 
Faktisk er sortnivået enda bedre enn hos 2005, som i kombinasjon med en litt annerledes matrise også resulterer i klart "fetere" tekst der 20-tommeren tegner svært slankt. 
Først trodde vi 24-tommeren var uskarp, men testene viste 100% stabilitet i alle mønstre. 

Digitalfoto fra alle typer kameraer, fra vårt gamle Canon G1 til våre nye Ixus 800 og Nikon D200, fremstår med stort trøkk i fargene, uten at det blir kunstig. 
Her er vi ikke langt unna samme nivå som toppskjermene fra Nec, som hittil har vært uslåelige. 

Etterslepet er nå redusert til 6ms, men her oppførte skjermen seg annerledes enn noen annen LCD-skjerm vi har sett. 
Skyggen som oppstår når objekter i kontrastfarger beveger seg over skjermen var svært liten. 
Men i tillegg var det en klart synlig lysere "etterglød" som vi ikke har sett tidligere. 
I andre mer normale sammenhenger var det ikke mulig å legge merke til denne effekten. 

Men noen spillskjerm er det likevel ikke snakk om, til det er oppløsningen litt i største laget. 

Vi koblet også skjermen til vår HDTV-tuner med DVI-utgang, og fikk etter en del plunder et riktig bilde på skjermen. 
Her var ikke resultatet like overbevisende. 
Sammenlignet med en Philips 32-tommer var den vesentlig blassere i fargene. 

Så koblet vi til RGB i stedet, og det ble langt bedre! 
Her kommer tydeligvis DCDi Faroudja prosesseringen som skjermen har innebygd inn i bildet, bokstavelig talt. 

Det var likevel noe flimring, spesielt tydelig på logoer og lignende høykontrast-materiale, men med normal avstand for TV/video-kikking var det knapt merkbart. 

Vi koblet også vår satelittuner til composit-inngangen, og fikk et kurant TV-bilde. 

Skjermen kan derfor fungere som et utmerket alternativ til en liten flatskjerm, hvis man allerede har signalkildene som trengs. 
Den er uansett langt bedre som TV/Videoskjerm enn små TVer er som dataskjerm! 

Bruksområder 

Vi har alltid vært en forkjemper både for flerskjermsløsninger og for bredskjermer, og har vært strålende fornøyd med disse både på vår egen stasjonære - i kombinasjon med en 17" - og på vår bærbare. 

Da vi koblet opp 24" ved siden av 20" fikk vi bekreftet våre undertrykte lyster, dette er den optimale flerskjermsløsningen for middels store budsjetter. 
To 30-tommere er vanvittig, to 24-tommere er råflått, mens 24" og 20" er innen rekkevidde. 
Da snakker vi selvsagt om profesjonelt bruk, for media, finans, design osv. 

Men jobber du mye med bilder og video gir en 24-tommer alene en helt herlig arbeidsflate (så kan du bruke den gamle 17-tommeren ved siden av). 
Også for de som jobber vertikalt med tekst er en 24-tommer på høkant en åpenbaring. 

Konklusjon 

Det nye panelet har vesentlig bedre fargegjengivelse og betraktningsvinkel, håndteringen av analoge videosignaler er langt bedre enn på den tidligere modellen, og prisen er i skrivende stund nesten halvert i forhold til det den forrige modellen kostet ved lansering. 

Skjermen har en listepris på over 10 275 kroner, men ut måneden selges den med 25% rabatt og prisen blir da 7 725,31(!). 
