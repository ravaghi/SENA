Nærkampakrobatikk, bilballetter og luftige stunts
Det skaper vel ingen stor bukt i filmhistoriens lange elv, dette sjette kapitlet i soga om "Fast & Furious". 

Som i de forrige i serien lener den seg opptil en kriminalhistorie. 
Her må gjengen fra de fem andre filmene inngå et samarbeid med folk som tidligere har jaktet dem. 
Målet er å knekke en gangsterboss som har kidnappet Doms (Vin Diesel) dame. 
Alle trodde hun var død. 

Så serveres vi, i en smart, med-tunga-rett-i-munnen regi, en Bulder & Brak-actionfilm der menyen står på nærkampakrobatikk, bilballetter, kjappe skuddvekslinger, bilballetter, luftige stunt som ikke tar smålige hensyn til tyngekraften, bilballetter, meget lakoniske replikker, bilballetter, meget effektive likvideringer, pluss små scener som skal vise at gjengen kan føle omsorg og ha varme følelser. 
Det tror vi like mye på som vi tror at traktorer kan snakke. 

En del mennesker vil heller drikke blekk enn å se denne filmen eller de fem forutgående. 
For andre er dette som å spise selve Livsgrøten. 
Ellers hadde det vel ikke blitt produsert hele seks stykker av "slagsen"? 

Og i filmens aller siste minutt dukker en meget kjent, engelsk actionskuespiller opp og vi forstår at han kommer til å være Skurken i nr. sju. 
