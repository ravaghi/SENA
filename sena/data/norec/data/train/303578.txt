Den ville, vimsete vesten
«The Lone Ranger» leker cowboy og indianer i to og en halv time. 

FILM: 
Johnny Depp er en vakker mann som ikke vil spille vakre menn. 
Han søker seg stadig mot det aparte og eksentriske. 
Nå har han visst funnet en sjelefrende i motspiller Armie Hammer. 
Hammer slo gjennom i rollen som Winklevoss-tvillingene i «The Social Network», og har siden brukt sitt klassiske filmstjerneutseende til å leke med samme klisjé, i selvironiske helteroller med drag av det latterlige og forfengelige. 

Munter og maskert 

De matcher hverandre perfekt. 
Og de kler «The Lone Ranger», den nye filmen basert på det muntre radiohørespillet fra 1933, om den maskerte westernhelten som senere skulle begeistre sine fans gjennom tv-serier, filmer og tegneseriebøker. 
Hammer spiller John Reid, den unge advokaten med en moralsk rygg så rak at den trygler om en pragmatisk kink. 
Han møter den uforutsigbare indianeren Tonto (Johnny Depp), og snart er de på jakt etter samme arrete skurk. 
Prosjektet påkrever plutselig maske og aktivitet på en annen side av loven enn Reid er vant med. 
Cowboyen i den sorte hatten står mot cowboyen med den blendahvite. 

Overdådig 

«The Lone Ranger» rammes inn av to overdådige actionscener som i god westerntradisjon inneholder tog og hester, vogner som blir koblet fra og tunneller som det gjelder å dukke for. 

De frydefulle opptrinnene har stor fart, tegnefilmaktig fysisk humor og fine referanser til spaghettiwesterns, og minner om hvorfor Gore Verbinski, som regisserte Depp i de tre første «Pirates of the Caribbean»-filmene, er en av Hollywoods beste blockbusterregissører. 
Midt i all hurlumheien finnes også et stille rom der filmen sørger over de som ble ofre for den fremadstormende amerikanske moderniteten, da særlig indianerne. 

Innfall 

Men plottet i «The Lone Ranger» er ofte like impulsivt og vimsete som hovedpersonene selv. 
Filmen fråtser i innfall, aproposer og omveier. 
Mye av det fungerer fint, men det er lite kull igjen i fyrkjelen på toget som omsider tøffer inn på endestasjonen, selv om Hammers og Depps kombinerte sjarme varmer mer enn ti fyrbøtere. 

Stem fram årets film 

Hvilken film mener du er mest underholdende eller mest rørende? 
Hvilken film fortjener ros og oppmerksomhet? 
Hvem fortjener Folkets Amanda? 
