Briljante Buster
Regi: 
Buster Keaton/Clyde Bruckman. 
Med: 
Buster Keaton, Marion Mack, Glen Cavender. 
Am. drama. 
Stumfilm. 
For alle. 

Gjensyn med en av klassikerne innen stumfilmgenren, en restaurert filmkopi av «Generalen». 
Buster Keaton eksponerer sitt vidtfavnende talent med humor og dramatikk. 

Dette er førjulsgaven til alle som er fascinert av 1) stumfilm, 2) filmhistorie - eller begge deler. 
«Generalen» fra 1927 var en av sin tids mest påkostede filmer, full av ganske så store actionscener. 

Tiden er den amerikanske borgerkrig. 
Buster Keaton styrer sitt tog «Generalen» - en doning han setter like høyt som vakre Annebelle. 
Keaton & Co. tilhører Sørstatene. 
Men da gutta fra nord stjeler hans tog, endrer den noe klumsete togfører status fra å være pusling til å bli helt i løpet av en hektisk togjakt. 

Med sitt steinansikt, sin spretne kropp og fremfor alt sine uhyre kreative påfunn er Keaton ved et kunstnerisk høydepunkt i «Generalen». 
Tempoet er høyt, jakten heseblesende, og den store, lille komiker briljerer med sin unike balanse mellom det herlig latterlige og det ømt sårbare. 
Slik en klovn på sitt beste gjør det. 

Den japanske komponisten Joe Hisaishi har satt ny musikk til, som fungerer utmerket til fortellingen. 
Enkelte scener har unektelig et gammelmodig preg, men det lever vi godt med. 

Unn deg denne filmhistoriske perlen. 
