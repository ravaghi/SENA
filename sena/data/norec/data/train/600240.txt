Intens og nervepirrende
Krigsfilm/thriller 

Storbritannia 2014 

Regi: 
Yann Demange 

Manus: Gregory Burke 

Skuespillere: Jack O’Connell, Sean Harris, Richard Dormer, Paul Anderson 

Aldersgrense: 
15 år 

Egnethet: 
Ungdom/voksen 

Unge, idealistiske soldater får et brutalt første møte med Nord-Irland. 
Hatet og volden — ingen av dem er forberedt på hva som venter på dem. 
At det faktisk er krig, og at det kan være vanskelig å skille mellom venn og fiende. 

Gary Hook (Jack O’Connell) er en nyutdannet britisk soldat, som på sitt første oppdrag blir sendt til Belfast i 1971. 
Før han får blunket står han blødende og forlatt bak fiendens linjer. 
Det blir en natt han aldri glemmer. 
En natt hvor han desperat forsøker å overleve, og det eneste han kan stole på er magefølelsen. 

«’71» er en fabelaktig regidebut av Yann Demange, som har tatt spranget fra tv-serier til spillefilm, og hovedrolleinnehaver O’Connell spiller karakteren med både troverdighet og desperasjon. 
Filmen er intens, nervepirrende og til tider opprørende. 

Den vaklende kameraføringen, hvor vi på en måte skal snuble gjennom filmen som soldaten gjør, er derimot totalt unødvendig og mot sin hensikt. 

Historien og bildene er mer enn sterke nok uten effekter og gimmicks. 

Heldigvis er det ikke slik gjennom hele filmen, og helhetsopplevelsen er god. 

Filmen viser den rå og komplekse virkeligheten rundt konfliktene i Nord-Irland, og får tydelig frem at i krig er det ingen vinnere, bare tapere. 
