Biefilmen
”Biefilmen” handler om et lite individ som drømmer om noe mer, og bryter ut av rekka. 

Har vi hørt det før? 
Å, jada. 
”Antz” og ”A bug’s life” handlet stort sett om det samme. 

Men ”Biefilmen” er mer enn god nok til å rettferdiggjøre sin egen eksistens. 
Den har underfundig humor, vittig situasjonskomikk, noen viktige filosofiske spørsmål i bunn, og så har den Jerry Seinfeld og/eller Espen Beranek Holm i hovedrollen! 

Saksøker menneskeheten 

Bien Barry (Seinfeld/Beranek Holm) blir nesten drept, men reddes av et menneske. 
Hun heter Vanessa, og Barry bryter et viktig biebud: han snakker til henne. 

Så oppdager Barry at butikkene er fulle av bienes honning, og ved hjelp av Vanessa saksøker han menneskeheten! 
Men det skal få konsekvenser som ingen av dem hadde tenkt på. 

Seinfelds humor 

Historien bygger på elementer vi har sett før, men stiller betimelige spørsmål om individualitet versus fellesskapet. 
Også mennesker drømmer om å gå sine egne veier, men glemmer at man er avhengig av felleskapet for å kunne gjøre det. 

Først og fremst er ”Biefilmen” likevel er morsom animasjonsfilm. 
Seinfelds humor ligger tjukt over filmen, og den har absolutt ikke gått ut på dato. 
Jeg lo masse! 

Flott dubbing 

Du kan se filmen enten med original tale eller norsk dubbing. 
Det hadde jo vært gøy å høre Jerry Seinfeld i originalutgaven, men jeg så den norske versjonen, og Espen Beranek Holm gjør heldigvis en kjempejobb! 

Janne Formoe viser også herlig komisk timing som Vanessa. 
Da er det hyggelig å se at de får navnene sine godt plassert på forteksten. 
Du som må dra med seg unger på kino har altså ingenting å frykte! 

Fartsfylt action 

”Biefilmen” er av den typen animasjonsfilm som forsøker å nå både barn og voksne på ulike plan. 
Jeg synes den lykkes, selv om noen av filmens filosofiske spørsmål kanskje vil gå over hodene til de minste. 

Men den har masse humor, fartsfylt action, gode figurer, og er flott animert. 
Det eneste jeg egentlig har å utsette på filmen, er den norske tittelen. 
Jeg forstår selvsagt hvorfor den er oversatt, men originaltittelen ”Bee Movie”, er morsommere 
