Toshiba Qosmio F750 3D-PC
Tredimensjonale bilder på PC-en uten å bruke briller. 
Det kom raskere på markedet enn vi hadde forventet, men hvor bra er det egentlig? 
Vi har gått Qosmio F750 nærmere i sømmene. 

Mens Samsung og Sony mener at aktive 3D-briller er nødvendig for en god 3D-opplevelse på sine TV-er, mener LG og Philips at passive gjør en like god jobb. 
Toshiba, derimot, har ikke noe tro på briller i det hele tatt, når spill og filmer skal nytes i tre dimensjoner. 

De siste par årene har selskapet lagt ned betydelige summer i å utvikle en 3D-teknikk som ikke krever briller. 
Vi så den første gang demonstrert under CES-messen i januar. 
Den gang anså vi dette som noe som lå langt fram i tid, men Toshiba ville det annerledes. 
For allerede nå, knappe 10 måneder senere, er den første bærbare PC-en fra selskapet med brilleløs 3D-skjerm. 

Godt utstyrt maskin 

PC-en har fått navnet Qosmio F750, og har en 15,6" skjerm med full HD-oppløsning (1920 x 1080 piksler) som er i stand til å vise både 3D- og 2D-bilder samtidig. 
PC-en har et blankt, rødt plastkabinett og veier 2,9 kilo. 

Den er for øvrig meget godt utstyrt, med firekjernet Intel Core i7-2630QM-prosessor, Nvidia GeForce GT 540M grafikkort, Blu-ray-brenner, 8 GB minne, 500 GB harddisk, samt en rekke tilkoblingsmuligheter - inkludert USB 3.0. 
For full oversikt, se for eksempel her. 

Flere bilder av PC-en: 

Slik fungerer det 

3D-effekten gjøres mulig ved at skjermen sender to bilder i litt ulike pespektiver for venstre og høyre øye. 
Webkameraet er utstyrt med et spesialprogram som følger øyebevegelsene, slik at de to bildene alltid står riktig i forhold til hverandre. 
3D-bildet behøver ikke å dekke hele skjermen. 
Man kan for eksempel ha et åpent nettleservindu, og samtidig spille 3D-spill eller se en 3D-film i et annet vindu. 

Det er også mulig å konvertere 2D-bilder til 3D, for eksempel vanlige DVD-filmer, gjennom det medfølgende 3D-medieavspillerprogrammet. 
PC-en er også i stand til å sende 3D-bilder til ekstern skjerm/TV via HDMI-utgangen og en HDMI 1.4-kabel. 

Vår opplevelse 

Programvaren for videoavspilling er levert av Cyberlink, og funksjonen som følger øynene dine gjennom webkameraet, starter automatisk i bakgrunnen. 
Den delen er imponerende nok i seg selv. 
Selv ved raske hodebevegelser hadde den ingen problemer med å følge øynene. 

PC-en leveres med tre demo-klipp med 3D-effekter liggende på skrivebordet. 
Og det er ingen tvil om at de fungerer. 
Spesiell god dybde får du imidlertid ikke, sammenlignet med 3D-løsninger med briller som vi har testet på bærbare og på TV tidligere. 
Vi synes også bildet blir litt uskarpt og grovrastet, noe som vitner om at teknologien fortsatt har en vei å gå. 

Vi oppdaget også til vår skuffelse at webkameraet kun kan følge ett par øyne av gangen. 
Det er ikke dermed sagt at den du har i armkroken ikke opplever en viss 3D-effekt, men den vil være dårligere. 

Det som imidlertid er gledelig å se, er at skjermen fungerer utmerket i 2D, og skiller seg i så måte ikke fra andre PC-er med god full HD-skjerm vi har testet tidligere. 
Så høy oppløsning er rett og slett deilig, spesielt for deg som liker å ha oppe flere programvinduer samtidig. 

PC-en har et bra, stort og romslig tastatur, med en matt pekeplate plassert i underkant. 
Med unntak av at de museknappene avgir ganske høylytt klikkelyd, har vi ingenting å utsette på dette. 

Høyttalerne fra Harman Kardon gir en fyldig lyd som absolutt gjør nytten sin i en enmanns-kino. 

Litt viftestøy 

Også ytelsen har vi lite å utsette på, men PC-en støyer litt under tøff belastning (men relativt lavfrekvent lyd), og her er avspilling av Blu-ray-filmer å regne som tøff belastning. 
Ytelsen i programmer er blant de aller beste vi har testet, mens grafikkytelsen i spill er godt bak de aller beste. 
Den er imidlertid god nok til de aller fleste nyere spill - men kanskje ikke alltid med full detaljrikdom. 

Under variert, ganske lett bruk holdt batteriet ut i 2 timer og 45 minutter før det gikk tomt. 
Det er ikke veldig imponerende, men dette er uansett ikke en maskin for de mest mobile brukerne. 

Konklusjon 

Dette er en kraftig maskin med det meste av den siste teknologien, inkludert Blu-ray-brenner og selvfølgelig også brilleløs 3D. 
Det er derfor ikke uventet at prisen er såpass høy ved introduksjonen. 
Vi kan imidlertid ikke gi mer enn så vidt godkjent for 3D-opplevelsen, så hvis dette er viktig for deg bør du definitivt prøve en brilleløsning også før du bestemmer deg. 
Så får tiden vise om brilleløst er fremtiden. 
Det hadde i hvert fall gjort ting langt enklere. 

Qosmio F750 er på vei ut i butikkene i disse dager, og konfigurasjonen som vi har testet koster rundt 12.000 kroner. 

Toshiba Qosmio F750-10W 
