Trykket noen på repeat?
MIDDELALDERPARKEN (VG) 
Jo visst svinger det når Franz Ferdinand står på scenen. 
Men de kunne like gjerne bare spilt den samme sangen om og om igjen. 

Selv med kun ett album bak seg var Glasgow-bandet Franz Ferdinand blant Øyafestivalens headlinere å regne. 
Med den forrykende hitten «Take Me Out» har skottene kapret mange norske fans, og naturlig nok var det den låten som høstet mest jubel blant publikum i går. 

Det er ikke meningen å insinuere at Franz Ferdinand mangler gode låter, for perler som åpningssangen «Michael», «Tell Her Tonight», den nye «Do You Want To» og ekstranummeret «This Fire», for å nevne noen, beviser i all deres humørspredende og stemningsskapende 60-tallsinspirerte kraft at bandet har både låtskriverteft og scenetekke. 

Ironisk nok er det når disse glimrende enkeltperlene blir servert som på en snor, at man oppdager at de alle egentlig er nesten helt like. 
Selv om bandet har funnet sin fengende lest å skape hits over, må det være lov å etterlyse litt dynamikk og variasjon. 
