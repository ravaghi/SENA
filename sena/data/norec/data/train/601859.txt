Aldeles Adele
I skrivende stund kan det se ut til at Adele Adkins fra Tottenham skal klare det umulige: 
Å selge like mange eksemplarer av «25» som hun gjorde av 2011-albumet «21». 
Og hun gjør det uten å ha latt seg omskape til verken amerikansk vokalakrobat eller EDM-babe. 
Da får det bare være at hun heller ikke tar noen større sjanser.«25» består av 11 sanger — 14 på «deluxe»-utgaven - og Adele høres akkurat like hjerteknust ut i hver eneste én. 
Gjennom tekstene gir 27-åringen dessuten inntrykk av å lide under en prematur midtlivskrise. 
Men så knekt at hun ikke klarer å samle seg til en siste vokal kraftanstrengelse i siste vers, blir hun likevel aldri. 
Og, som hele verden vet, damen kan synge. 

«Hello», det fortettede lille popdramaet alle allerede har hørt, er albumets mest umiddelbart gripende. 
Mest catchy er det nesten lettbente Max Martin-samarbeidet «Send My Love (To Your New Lover)». 
Kulest er trommedrevne 
«I Miss You» og gospelinspirerte «River Lea». 

At de staselige, lett forglemmelige balladene er i overtall, er til å leve med. 
Suksess av den typen Adele har opplevd, kunne tross alt ha fått en svakere artistpersonlighet til å miste det som i utgangspunktet gjorde henne verdt å høre på. 
