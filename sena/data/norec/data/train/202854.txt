Tivoli Audio Model 10+
Vi har testet jubileumsmodellen med DAB+, og Tivoli-fansen vil ikke bli skuffet. 

Da jeg som en av de første fikk teste Tivolis Model One i februar 2003 likte jeg den godt, og da den batteridrevne PAL-modellen kom noen måneder senere var det ikke lenger noen tvil om at dette var en gullgruve for Neby: 
Sett utenifra virket det som om salget nesten gikk av seg selv, men det var neppe tilfeldig at det knapt fantes en møbelbutikk eller et interiørmagasin med respekt for seg selv som ikke hadde modellene diskret plassert i bakgrunnen. 

Men utviklingen går videre, og nå har altså jubileumsmodellen Modell 10+ kommet. 

Bordradio med DAB 

Modell 10 henspeiler på at Tivoli Audio har 10-års jubileum, mens plusstegnet på slutten står for DAB+. 
Per dags dato er det riktignok vanlig DAB som brukes i Norge, men denne radioen takler altså begge de to DAB-formatene. 

PS: 
Det finnes også en ren FM-versjon av denne radioen, uten + tegnet i navnet, men nå som FM-nettet skal slukkes i 2017 anbefaler vi at du styrer unna den. 

Modell 10+ fås i tre ulike fargekombinasjoner; Gråsort aluminium til rundt 2.590, samt hvit og valnøtt til rundt 2.995, og det er ikke uten grunn at vi valgte å teste sistnevnte. 
Etter vår oppfatning ser den fantastisk ut. 

Model 10+ i bruk 

I motsetning til den klassiske Model One er det her kun en bryter, og den befinner seg på toppen av radioen. 
Her slår du av og på, justerer volum og kan også veksle mellom FM/DAB eller AUX-inngang. 

Den eldre garde vil antagelig savne flere dedikerte knapper, spesielt til favorittkanaler, så personlig ville jeg ikke valgt denne modellen til mine gamle foreldre. 
Alle andre vil imidlertid ikke ha problemer med den daglige betjeningen, mye på grunn av den medfølgende fjernkontrollen. 
Den ser riktignok litt simpel ut, men har flere praktiske hurtigtaster som letter betjeningen. 

Du har uansett full kontroll over hva du gjør via den lettleste LCD-skjermen som befinner seg over høyttalerdekselet på framsiden. 
Når radioen står i standymodus vises klokke og dato, mens du får bred informasjon om kilde og kvalitet når radioen er påslått. 

Som du ser på bildende er dette en stående modell sammenlignet med Model One, og minner således mer om PAL-versjonen. 
Spør du oss er imidlertid lyden bedre her, og med unntak av de helt audiofile som aldri blir helt fornøyd, oppleves lyden som kommer ut av det kompakte kabinettet som god. 
(Via menyen kan du forøvrig justere bass og diskant, eller aktivere de forhåndsinnstilte equalizer-modusene.) 

Model 10+ er likevel fortsatt en mono-radio, men om savnet etter stereo blir for stort kan du koble til en ekstrahøyttaler til 895 kroner i samme finish som selve radioen. 
De aller ivrigste kan også kjøpe en dedikert subwoofer, men da synes vi strengt tatt at du heller bør kjøpe et annet anlegg.... 

Dokkingstasjon til iPod og iPhone 

Den matchende dokkingstasjonen heter The Connector, og kommer i nøyaktig den samme valnøttfargen som vår radio-enhet. 
Lekkert og stilrent altså. 

Med i pakken følger det utallige deksler til produktene i iPod/iPhone-universet, og selv brukte vi iPhone 3G og iPhone 4 under vår test. 

Det følger med en egen fjernkontroll til dokkingen og bortsett fra at den naturlig nok har en del andre funksjonsvalg, er den av samme type som på selve radioen. 

The Connector får ekstra pluss i margen fordi den også lar deg manøvrere helt ned i iPodens menysystem. 
I tillegg til det selvsagte, som å starte, pause og skippe, kan du altså her bla deg fritt ned i egne spillelister, albumer eller artister. 

Dette høres kanskje selvsagt ut, men det er faktisk forbausende mange anlegg med iPod/iPhone-funksjon som ikke gir deg denne muligheten via fjernkontrollen. 

Fjernkontrollen lar deg også slå av displayet på iPhonen, men det blå lyset med Tivoli Audio i fronten dimmes ikke, noe vi strengt tatt ikke klarer å irritere oss over. 

Konklusjon 

Du vet hva du får når du kjøper en Tivoli-radio: 
For selv om mange har prøvd å kopiere stilen, har originalen en egen kvalitetsfølelse over seg. 
Vi synes også lyden er god, her er den f.eks langt bedre enn vår vanlige kjøkkenradio fra Squeezebox og Revo Axxis. 
Lydmessig holder vi likevel fortsatt en knapp på Geneva Model S - som siden vi testet den også har kommet i DAB-versjon. 

Minuset med Tivoli Model 10+ er den stive prisen, og at den ikke har nettradio-funksjon. 

Spør du oss er strengt tatt ikke det siste noe særlig problem, med både DAB og FM på plass får i hvert fall jeg dekket mitt radiobehov. 
Er du på budsjett anbefaler vi imidlertid fortsatt Pinell SuperSound II og Squeezeboz Radio som også fungerer godt. 
De er likevel ikke i nærheten av den finishen og kvalitetsfølelsen du får med Tivoli Model 10+. 

Tivoli Audio Model 10+ 
