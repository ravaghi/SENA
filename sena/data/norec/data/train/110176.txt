Litterær urgåte
Skrev Shakespeare Shakespeare? 

Det er en av verdenslitteraturens store gåter. 
Teoriene har vært - og er - mangfoldige. 

Og det må sies: 
Den norske «amatør»-forskeren Petter Amundsens årelange og nitide studium av verdensdramatikken stor mester er slett ikke å kimse av; hans påvisninger og påstander og funn i de originale Shakespeare-kopier er overraskende, rikholdige og definitivt fantasieggende. 
Denne filmen er en slags ekstrakt av hans funn, formidlet til en yngre engelsk og svært skeptisk Shakespeare-forsker. 

Denne filmen er en uhyre interessant, vidtfavnende og til dels vidløftig reise i innhold og geografi på jakt etter det Amundsen ser på som et mye større spørsmål enn blott og bart hvem som eventuelt har skrevet Shakespeares skrifter - om ikke ham selv. 

Som film betraktet er imidlertid «Shakespeares skjulte sannhet» en del svakheter. 
For det første er stoffet såpass avansert og vanskelig tilgjengelige, at det for et vanlig legpublikum er vanskelig å følge med. 
For det andre slutter faktisk filmen med den største av alle Shakespeare-gåter, hvilket kunne forventes, men likevel blir en markant nedtur. 
Og for det tredje mener jeg bestemt å ha sett mye av akkurat dette materialet før, særlig gjennom en TV-dokumentar for noen år tilbake. 

Vinklingen er ny, Amundsens opponent er ny. 
Men så mye nytt ellers, er vanskelig å spore. 
