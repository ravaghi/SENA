Tradisjonsrik og godt besøkt
Etter sju år i Kilden har 17. mai-konserten et godt grep på publikum. 
Likevel bør den snart få en fornyelse. 

Symfoniorkesterets festkonsert på 17. mai er en godt innarbeidet tradisjon, og den trekker et stort publikum. 
Denne gangen med musikk av nasjonalikonene Johan Halvorsen, Johan Svendsen og Rikard Nordraak, og av de litt mindre kjente Carsten Klouman, Øistein Sommerfeldt og Adolf Thomsen – norsk musikk hele veien med andre ord. 

Og med en liten allsangavdeling, Norge i rødt, hvitt og blått, Vi ere en nasjon og Sønner av Norge – i Jon Klevelands utmerkede arrangement, velkjent og velbrukt etter flere 17. mai-konserter tidligere. 
Kildens seniorkor Sølvstrupene prydet galleriet i overveldende bunadprakt, og fikk utfolde seg i den velkjente Barndomsminne frå Nordland av Adolf Thomsen. 

Den unge og flotte fiolinisten Eldbjørg Hemsing fikk briljere i Johan Svendsens Romanse for fiolin og orkester og i Norsk dans nr. 1 av Johan Halvorsen. 
Det hadde ikke vært vondt å høre mer fra henne. 

Terje Boye Hansen var både dirigent og konferansier, og etter hans introduksjon til åpningsmarsjen av Carsten Klouman, kunne man fristes til å lure på om den egentlig var tilegnet samme Boye Hansen, tittelen var nemlig Spradebassen. 
Lett slentrende, uanstrengt og nesten litt for kort introduserte han det ene nummeret etter det andre, i velkjent stil slik vi kjenner ham fra en rekke konserter tidligere. 

For mange er nok denne konserten et behagelig innslag i 17. mai-feiringen, en time i Kilden med vakker norsk musikk, velkjente toner, noe feststemt og litt høytidelig, noe for svulmende hjerter og blussende kinner, som det heter i Sønner av Norge. 
Etter sju år i samme sporet vil jeg likevel hevde at det er tid for noen nye tanker i forberedelsen av denne konserten. 
Selv om den selger godt, oppleves det som et noe stivnet produkt. 
Nesten som et pliktløp. 

Jeg synes en snau time er i korteste laget når man først er kommet i salen. 
Og som jeg også tidligere har hevdet, det er ikke utelukkende norsk musikk som gjør seg på en nasjonaldag. 
Andre land har jo også sine nasjonale stoltheter. 
