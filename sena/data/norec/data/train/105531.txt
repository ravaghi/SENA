Plateanmeldelse:Store P 
- «Regnmannen» 

Med «Regnmannen» viser Store P at han er en å regne med. 

Det er ikke sjelden bergenseren Petter Skarre Sundby - Store P - nevnes i diskusjoner om hvem som er Norges beste rapper. 

P har utvilsomt landets mest unike karakter, men det har alltid vært en fare for at hans skyhøye (nesten utenomjordiske) stil kan bli i overkant mye uten avbrekkene fra hans faste A-lagkamerater, Vågard og Girson. 

Vel. 
«Regnmannen» er en våt finger til alle som tvilte. 

De som har fulgt A-Laget siden dets spede begynnelse, har bevitnet hvordan P har utviklet og perfeksjonert den sløve og opphissede stilen, hvor han nærmest synger rapvers. 
En stil som i dag lånes av flere norske rappere, kanskje i størst grad av undergrunnsfenomenet Yoguttene. 

Så når P ytrer 
«Eg e den originale/Alle de andre følger bare etter», en linje som egentlig kunne ha vært sagt av en hvilken som helst rapper, kommer den fra et sted dypere enn kjeften hans. 

Men P leder fortsatt med sin referanserikdom, flørting med R&B og en realistisk verden full av rus og kjærlighet, både ren og skitten. 

Dundrende 808-bassmønstre har på en måte blitt hip hop'ens svar på fengende gitarriff. 
Det er nesten likegyldig hva man legger over av vokal. 

Men Store P har en unik teft for harmoni, og sammen med blant andre Tailors, Anand Chetty og Basekontoret, produserer han her en tispors sonisk bauta. 

Popsensibiliteten understrekes av låter som «Ikkje bare meg» og «Vikkje være i din verden», sistnevnte ikke overraskende A-listet på P3. 

Få ting er finere enn en tekstlig leken og vakker låt som bare bosetter seg i hjernen. 
«Vil du være med hjem og rote/Rydder hvis jeg gidder/Vil ikke være med å leke/Jeg må spise middag». 

Og det kan ikke sies ofte nok: 
Hans kombinasjon av flyt, lyd og melodi er uovertruffen. 

P-universet er tidvis så intimt at det blir klaustrofobisk, og det hender at man får følelsen av å bli sjekket opp av en narkoman. 

Men den pene «God idé», gjestet av Lars Vaular, samt de episke og semislibrige avslutningsporene «Multiplayer» og «Regnmannen» åpner ventilen på en av de sterkeste norske rapplatene noensinne. 

BESTE LÅT: 
«Vikkje være i din verden» 
