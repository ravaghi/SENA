Hvor mange juleplater som denne finnes det i verden?
Silje Nergaard langs opptråkkede julestier. 

JULEALBUM: 
Det starter for så vidt løfterikt, med en svingende låt. 

Men så er det som om plata dovner hen til en slags melodiøs julebutikkbakgrunnsmusikk, with strings. 

Med sin søte stemme drar Silje Nergaard den ene julesangen etter den andre, fra Joni Mitchells «The River» til «Sonjas sang til julestjernen» pluss fire hun har bidratt til selv. 

Mest fart er det i Paul McCartneys «Wonderful Christmas Time». 
Men den blir stående alene. 

Hvor er engasjementet? 
Viljen til å gjøre dette til noe annet enn enda en juleplate? 

Albumet blir kalt «jazzinspirert», men det er ikke lett å forstå hva plata har med jazz å gjøre. 

Dette er light popmusikk, ispedd en og annen solo på trompet, saksofon, piano, noen sløye akkorder på gitaren og visper på trommene. 

Hvor mange juleplater av denne typen fins det i verden? 

Jeg vet ikke, men jeg har en følelse av at det begynner å bli i fleste laget. 
