Brick Mansions
Skikkelig irriterende å se på. 

Jeg vil ikke snakke stygt om de døde, men Paul Walker kunne hatt en heldigere utgang på karrieren enn å kaste seg på Luc Besson-produserte Brick Mansions. 

Dette er en stakkarslig actionfilm, fylt av implisert vold, men fri for dens konsekvenser. 
Filmen er redigert slik at brutaliteten skal kunne serveres til et ungt publikum, noe som legger en stor demper på moroa. 

Å lage actionfilm med tannløs og blodfattig action, er nemlig som å ta med seg lettbrus på rølpefest. 

Mangler originalens energi 

I 2018 er bydelen Brick Mansions avsperret for å skjerme resten av Detroit mot kriminalitet og generell berme. 

Politimannen Damien (Paul Walker) går inn i Brick Mansions undercover sammen med kjentmannen Lino (David Belle) for å desarmere en bombe stjålet av narkolangeren Tremaine (RZA). 

Men det skal vise seg at han er en brikke i et stort spill, igangsatt av skruppelløse maktpersoner som vil jevne bydelen med jorda. 

Dette er en remake av den franske filmen B13 – The District, som er mye bedre. 
Brick Mansions mangler originalens friske energi. 

Historien kan oppfattes som en slags miks av RoboCop og Flukten fra New York, men har ingen av disse filmenes kvaliteter, hverken førstnevntes voldssatire over gjenoppbygging av Detroit, eller sistnevntes saftige persongalleri inne på et avsperret område. 

Historien er full av slitne actionklisjeer, og det slo meg at filmen ville vært 1000 ganger bedre med Steven Seagal anno 1990 i hovedrollen, men det spørs om selv han ville spilt i en film med et så latterlig manus. 

En pudding-film 

De beste scenene er der David Belle, opphavsmannen til parkour, får fremvist sine ekstreme talenter, men dette ble filmet bedre i B13, der han også var med. 

Alle actionscener i i nyinnspillingen skjemmes nemlig av framerate-tukling som gir inntrykk av kjappere bevegelser. 
Jeg synes det er skikkelig irriterende å se på. 

Lydene er også tonet ned for å sikte seg inn mot den forjettede aldersgrensa PG-13 i USA. 
Når armer og bein knekkes, hører man ingenting. 
Jeg er lei av filmer som later som de er betong, men viser seg å være pudding. 

Brick Mansions er regissert av debutanten Camille Delabarre, som har actionerfaring som klipper av Taken 2 og Transporter 3. 
Nå skal han også regissere Transporter 4 med Ed Skrein (Daario Naharis i Game of Thrones sesong 3). 

Delabarre viser kompetente tendenser i Brick Mansions, men hadde trengt bedre dialog levert av flinkere skuespillere, samt kraftigere skyts på voldsfronten for å gjøre dette til en fullblods actionfest. 

Det skulle ikke være lov å lage en nyinnspilling av B13 - og få den til å være tam. 
