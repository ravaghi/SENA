Lenovo Yoga Tablet 10
Etter en drøy uke med jevnlig bruk har vi gjort oss opp en mening om dette nettbrettet. 

Hele poenget med Yoga Tablet er å tilby noe mer enn et vanlig flatt nettbrett. 
Derfor ble designet også rettet mot både bruk som håndholdt enhet og som frittstående maskin på bord. 
Batteripakken og plasseringen av denne skulle bidra til bedre ergonomi på begge områder. 

Vi har tidligere beskrevet maskinen, i vår artikkel etter lanseringen. 
Denne artikkelen finner du her. 

Vi har etter dette brukt maskinen i mange situasjoner, både på toget, i sofaen og på bordet. 
Vi har også brukt den sammen med tastaturet og mus, tilkoblet med Bluetooth, som en mini-PC. 

Brukervennligheten 

Den spesielle utformingen gjør at du holder den tunge delen i hånden, mens den lette delen stikker ut. 
Det gjør belastningen mindre, og maskinen oppleves også som lett, om enn på en litt spesiell måte. 
Det visuelle spiller inn her og totalvekten er høyere enn mange andre nettbrett, og langt tyngre enn den nye iPad Air (610 gram mot 469 gram). 

Men grepet er godt når du holder den på høykant. 
Holder du den derimot i bredformat blir den ikke spesielt god å holde. 

Som bordmodell, både liggende og stående, er det bare breddeformat som støttes. 
Du kan ikke stille den på høykant uten å lene den mot et eller annet eller støtte den på annen måte. 

Disse begrensningene er i og for seg ikke så viktige, men på grunn av 16:9 skjermformatet synes vi det blir litt problematisk i blant. 

Skjerm og maskinvare 

Det beste med skjermen er betraktningsvinkelen, den er like god fra alle sider. 
Det er en IPS-skjerm, så det er som man bør forvente. 

Bildekvaliteten er ikke fantastisk, men heller ikke spesielt dårlig, den er akkurat midt på treet. 
Dette er jo en rimelig maskin, og skjermen er en god kandidat for innsparing. 

Det som trekker mest ned er nok den beskjedne oppløsningen, på 1280 x 800 punkter. 
Det gjør at ikoner og grensesnitt ser mer grovkornet ut enn på mange av konkurrentene. 
Samtidig er det en positiv side ved dette, det gjør grafikken langt mer lettdreven, slik at maskinen virker gjennomgående kjapp på det meste. 

Likevel fungerer HD-video i 720P utmerket når nettforbindelsen er god, det samme med browsing som går lynkjapt på raske nettforbindelser. 

Grensesnittet 

Lenovo har endret litt på Android-grensesnittet, slik at overgangen fra PC/Mac/iOS-brukere blir enklere. 
Hjem-skjermen har flere sider, på samme måte som på iOS, hvor alle apper er plassert. 

Holder du en finger nede en liten stund dukker hele oversikten opp: 

Kontrollpanelet har også fått et fint utseende: 

Alt i alt er maskinen svært lett både å komme i gang med og å bruke. 

Med ekstra tastatur 

Det finnes også et ekstra tastatur til 10-tommeren, som også fungerer som beskyttelseslokk. 
Det kobler seg til med Bluetooth med det samme du trykker en tast etter at du har slått det på. 

Da har du faktisk en liten mini-PC, med muspeker og fysisk tastatur. 
Det fungerer definitivt best når det er plassert på et bord. 
På fanget eller i sofaen blir det ikke noe særlig, siden tastatur og skjerm ikke henger sammen. 

Tastene fungerer utmerket, med god tastefølelse selv om selve bevegelsen ikke er særlig dyp. 

Tastaturet har også en pekeplate, men denne har ingen egne knapper. 
Du klikker ved å tap'e på selve platen. 
Et lite, uthevet skille nederst viser hvor grensen går mellom høyre og venstre museknapp. 
Pekeplaten fungerer også fint, men den beskjedne størrelsen gjør at den blir ganske følsom. 

Vi koblet også til en Bluetooth-mus fra Microsoft. 
Den fungerte for så vidt utmerket, men var noe lunefull når den og maskinen skulle vekkes opp av dvale. 
Da forsov musa seg til stadighet. 

Spesifikasjoner 

Prosessoren er en firekjerners MT8125 på 1,2 GHz Arbeidsminnet (RAM) er på 1 Gbyte, lagring på 16/32 GB eMMC og støtte for 64 GB microSD. 
Skjermoppløsningen er på 1280 x 800 med 178 graders betraktningsvinkel. 
Kommer med WiFi og også med 3G. 
Batterikapasitet 9000/6000 mAh for 10/8-tommers modellene. 
Vekt 610/404 gram for 10/8-tommerene. 

Operativsystemet er Android 4.2 Jelly Bean 

Batteritid og ytelse 

Lenovo har oppgitt opptil 18 timers batteritid, men ikke hvordan dette er målt. 
Vi målte med kontinuerlig aktiv bruk av nettleser og fikk en batteritid på 786 minutter, også kjent som13 timer og 6 minutter. 
Det er meget bra. 
Med vår daglige bruk med epost og nyheter på tog til og fra jobb samt sofasurfing, YouTube-kikking og lignende, gikk det flere dager mellom hver lading. 

Ytelsen målte vi til 326/1093 (enkeltkjerne/flerkjerne)med Geekbench 3 og Sunspider (test av Javascript) ga 1385. 
Epic Citadel test av grafikken ga 57,5 fps (1280 x 752 oppløsning). 

Konklusjon 

Som surfenettbrett og til enkel nyttebruk er dette en helt utmerket løsning. 
Også til mange spill og video fungerer den utmerket. 

Det er spesielt ergonomien som gjør at maskinen utmerker seg, både som håndholdt og bordmodell, samt som nesten-bærbar. 
Lav skjermoppløsning sammenlignet med konkurrentenes super-skjermer kompenserer ytelsesmessig for noe svakere maskinvare og grafikkytelse. 
Maskinen virker derfor mye raskere enn spesifikasjonene skulle tilsi. 

Men de som krever høy oppløsning vil neppe falle for denne, og er herved advart. 
