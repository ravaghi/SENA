Demi Moore for pensjonister
Demi Moore vil aldri slutte å overraske. 

En dag spiller hun Darth Vader. 
Akkurat denne uka dukker hun opp igjen fra et glemselsbelagt nesten-Intet med Jackie Kennedy-hår og så strøkne syttendemai-drakter at menn som tror at kvinner fremdeles bærer teknisk kompliserte strømpeholdere like ved korsettet, vil føle seg uvanlig vel ivaretatt. 
Pyramide-spisse Triumph-bryster pryder den fullvoksne kroppen som et Snøhetta-påfunn. 

Historien er også snedig. 
Moore spiller ansatt i det kosmisk overmektige diamantselskapet i London i 1960, og fordi den flinke dama blir forbigått av menn, klarer vaktmester Michael Caine å lure henne med på historiens diamanttyveri. 
Caine vasker korridorene og setter kretsrekord i innendørs skyggelue, men han er også en bærer av bitre tanker. 

Den ufeilbarlige Miss Quinn stjeler alle tolv sifrene i hvelv-koden på fest hos Mr. Big. 
Vaktmesteren får kodene, og så utretter han et uforklarlig mirakel. 

Demi Moore er blitt 46 år, og skulle normalt ha fått roller som Olsen-tvillingenes bestemor. 
I stedet kommer hun til å glede pensjonistene med en streng og hyppig strigla form for sensualitet. 
Den kloke mesteren Caine passer på at hun får rom for sitt enkle, men hensiktsmessige talent, og sammen lager de en trivelig og annerledes liten film. 
