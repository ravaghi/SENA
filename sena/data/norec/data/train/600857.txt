En fest av en film
Animasjon/familiefilm 

USA 2014 

Regi: 
Carlos Saldanha 

Stemmeskuespillere: 
Anne Hathaway, Leslie Mann, Jamie Foxx, Jesse Eisenberg, Rodrigo Santoro, Jemaine Clement, Will.i.am, Bruno Mars 

Aldersgrense: 
Tillatt for alle 

Egnethet: 
Familie 

I «Rio 2» møter vi igjen de sjeldne blå papegøyene Blu og Jewel. 
Siden sist har de fått tre barn, og lever helt greit blant menneskevennene i Rio. 
Så får de vite at de kanskje ikke er alene likevel, at det muligens finnes en hel flokk av dem i Amazonas. 

Jewel vil umiddelbart reise, mens Blu er mer redd for å gi slipp på en del ting han nyter i storbylivet blant menneskene, som for eksempel blåbærpannekaker til frokost. 

Likevel reiser de, og i jungelen avdekkes den ene overraskelsen etter den andre, men ikke alle overraskelsene er like gledelige. 
I alle fall ikke for Blu. 

Filmen er like fargerik og feststemt som karnevalet i Rio, og de fengende rytmene smitter. 
Og karakterene er like originale, morsomme og elskelige som i den første filmen. 
Til og med den hevnfulle kakaduen Nigel. 

Som i eneren må jeg si at jeg foretrekker den originale versjonen fremfor den norske med stemmer av blant andre Aksel Hennie, Madcon, Maria Haukaas Mittet og Håvard Bakke. 
Det skal litt til å toppe prestasjoner fra stjerner som Bruno Mars, Jamie Foxx, Will.i.am og Anne Hathaway. 
Men den funker godt på norsk også. 

En kjempefin film som kan nytes av hele familien, og som garantert gir alle et smil om munnen. 
