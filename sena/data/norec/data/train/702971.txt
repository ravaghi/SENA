Engelskmenn er verdens svensker
Hvis du tror at det bare er svenskene som dikter opp sølvhåra, rike fascister med ualminnelig seksualliv hver gang de skal lage krim, så er det altså ikke rett. 
Engelskmenn svermer også for det perverse. 

De forferda og de beskjedne har sine fellestrekk: 
Når de skal lage morderskurker i krim, finner de fram til perverst gråhåra, rike gubber som har nazi-tendenser og seksualliv. 
Vi kjenner det fra svensken Stieg Larssons parodiske aggresjons-utløsninger. 
Og vi kjenner det fra engelsk påskekrim. 
Her er et nydelig eksempel. 

I miniserien «Above suspicion» spiller rødhåra Kelly Reilly politidame med tiltalende sauefjes og reverødt visesangerhår. 
Ciaran Hinds er den koleriske sjefen som ikke kan si God morgen uten at spurve-spe små polifjonker skvetter forskremt i kontorlandskapet i sine blomstrete tantekjoler. 
Reilly skal etterforske et grotesk damemord som minner om et grotesk damemord fra 1946, og det gjør hun slik engelske kvinne-etterforskere gjør det: 
Deprimert, mentalt ubalansert og litt fornærma. 
Den teite dama har sex med en journalist som stjeler notatene hennes, og det gjør ikke saken bedre. 
Briter lager de eneste krimfilmene i verden der etterforskerne er nifsere enn seriemorderne. 

Den mistenkte er en deilig svenske-klisjé: 
Operettepen og marmorgrå som en gammel Gestapo-offiser, og med et brutalt og sjukt sexliv som rammer alle unntatt gammel tapet og The Times fra september i 1954. 
Sønner og døtre og fedre og mødre ligger med hverandre i en slags septisk familieforverrelse, og rundt dem går de halvgale politifolka og skal forsøke å finne ut noe på tross av sin dystopiske fiendtlighet til alt. 
Akkurat som hos Stieg Larsson. 
