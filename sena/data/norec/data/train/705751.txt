Tanken er god, men...
Oppskriftene i «Bruk alt» er for vage til at boka fungerer etter hensikten. 

Heidi Netland Berge og Ingveig Tveranger 

Bruk alt 

225 sider 

Jæren forlag 

Vi kaster for mye mat, det er alle enige om. 
Tidligere Gladmat-sjef Heidi Netland Berge og kommunikasjonsarbeider Ingveig Tveranger gir oss mange gode råd for å begrense matsvinnet i «Bruk alt», men dessverre er det en del elementer ved boka som gjør at den risikerer å havne mellom alle stoler. 

Det positive først: 
Berge og Tveranger forstår at det ikke nytter å komme med pekefingeren, selv om de sender noen velrettede spark mot sine bedre halvdeler, som heller ut melk som har gått ut på dato. 
I stedet forsøker de å vise oss hvordan vi bedre kan utnytte restemat og hvordan vi kan bruke andre deler av dyrene enn de populære filetene. 

Det er imidlertid vanskelig å forstå om forfatterne henvender seg til de som er erfarne på kjøkkenet eller til de som hovedsakelig har posesupper og frossenpizza på repertoaret, og boka er ikke nødvendigvis spesielt godt egnet for noen av de to gruppene. 

Det er nå engang sånn at hvis du har laget mat i noen år, er de fleste rettene her noe du antakelig behersker allerede. 
Det er langt mellom de nye og spennende ideene. 
Er du derimot i startgropen, blir du presentert for oppskrifter som er altfor vage og lite detaljerte. 
Hvis du for eksempel skal lage pølser for første gang, nytter det lite med en oppskrift som verken oppgir hvilken type kjøtt, innmat, væske eller krydder man skal bruke. 
Mange av oppskriftene er slik: 
Ta det du har, bruk det du liker, lag hva du vil. 
Eksempler på mengdeangivelser er «løk etter ønske» og «en tallerken rensket, kokt fisk». 
Det blir for lite konkret, og fungerer mer som litt løse forslag enn som faktiske oppskrifter. 

Med andre ord: 
Som inspirasjonsbok er dette slett ikke verst. 
Vi har alle godt av å redusere matsvinnet, enten det er i vår private husholdning eller i større perspektiv. 
Men som kokebok burde den vært betydelig strammet opp og bedre korrekturlest. 

Les flere kokebokanmeldelser her: 
