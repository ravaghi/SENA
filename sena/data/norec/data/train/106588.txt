Christina Bjordal:«Brighter Days» 

(Universal) Genre: jazzpop 

Jazz i uttrykk, dollar i blikk. 

Haugesundjenta Christina Bjordal melder overgang fra bandleder til soloartist på denne platen, som kledelig nok er mer personlig fra hennes side. 
25-åringen setter døren på raus gløtt til eget følelsesliv, en god ting i en genre der det upersonlige lett glir over i det anonyme. 

Hun hadde imidlertid hatt godt av et skarpere uttrykk, for det er noe satt og overdrevent trygt over deler av albumet. 
Bjordal har en innbydende, finslepet stemme, men både hva sanger og musisering angår, har hun et godt stykke frem til sitt store forbilde, Radka Toneff. 

«Brighter Days» kan likevel gi henne et gjennombrudd av en viss karakter, for dette er behagelig nok til at ingen kan bli støtt - og på sitt beste udiskutabelt vakkert. 

ANBEFALTE KJØP: 
«Destined To Try», «Twinkles», «How Peaceful» 
