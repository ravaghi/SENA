Med dette bandet på øret sovner du ikke bak rattet
Country- og americanastjerner hyller western swing-kongen Bob Wills. 

ALBUM: 
Mitt favorittklistremerke, som jeg fortsatt ikke har fått festet på støtfangeren, mest fordi jeg aldri har fått kjøpt det dollargliset jeg har ønsket meg, har følgende budskap: 
«Western swing ain't dead, it's Asleep at the Wheel». 

Bob Wills Akkurat som Bill Monroe er bluegrasskongen, er Bob Wills kongen av western swing, en sjanger som hadde sin storhetstid fra 1920- til 40-tallet og forener country, jazz og sigøynemusikk - med ustrakt bruk av fele, nesten outrert bruk av pedal steel og mer eller mindre motivert hoing. 

Og - ingen har gjort mer for å holde liv i denne sjangeren generelt, og Bob Wills & His Texas Playboys spesielt, de siste fire tiåra enn Ray Benson og Austin-bandet med det kule navnet. 

Tredje tribute-album Asleep 
At The Wheel har rett og slett gjort det til en livsoppgave, og «Still The King» er tredje album som hyller Wills - igjen med en drøss med countrystjerner som gjestevokalister. 

Den første tribute-plata kom i 1993 og den andre, «Ride With Bob», fulgte i 1999. 

Nå er 22 nye, gamle spor plukket fram. 

Historisk opptak Wills sjøl åpner for øvrig hele albumet sammen med The Texas Playboys i et kort, historisk opptak. 

Nok en gang er det artister som Willie Nelson, her med flotte The Quebe Sisters, Merle Haggard med Emily Gimble (barnebarn av bandets - og Willies - store helt, Johnny Gimble), Lyle Lovett, Vince Gill (The Time Jumpers) og det originale Texas Playboys-medlemmet Leon Rausch, som alle er med på alle tre albumene, som skinner mest. 

Legg til godt etablerte countryartister som Brad Paisley, George Strait, Elizabeth Cook og bluegrassheltene The Del McCoury Band - med mange flere. 

Et høydepunkt er Old Crow Medicine Shows heseblesende «Tiger Rag». 

Avett Brothers 
Men - dette prosjektet ville ikke vært like interessant om ikke også noen yngre utøvere fikk lov til å vise sin respekt for Wills og hans musikk, og her finner du bidrag fra americanahelter og tradisjonalister som Avett Brothers, Carrie Rodriguez, Jamey Johnson, Billy Holiday-inspirerte Kat Edmondson og Pokey LaFarge. 

Kort og godt pur glede for deg med et hjerte som banker for ekte, amerikansk tradisjonsmusikk. 
