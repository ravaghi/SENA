Smart nok!
Påkostet, morsom og smart nok komedie. 
Faktisk! 

MED: Steve Carell, Anne Hathaway, Dwayne Johnson, Alan Arkin, Terence Stamp, Bill Murray, David Koechner. 
HANDLER 
OM: 
Den utrolig hemmelige (og fomlete) agenten i den enda mer hemmelige antiterrororganisasjonen Control, Maxwell Smart, må bytte skrivebordsjobben med feltagent-oppdrag, når han og den underskjønne Agent 99 sendes til Moskva for å eliminere superskurken Siegfried i forbrytersyndikatet KAOS. 

Filmen er basert på en TV-serie fra 60-tallet. 

DOM: 
Dette er for så vidt klassisk James Bond-parodi. 
Men den er gjort med smartness og et skikkelig budsjett; en del av actionscenene kunne enhver Bond-regissør ha ønsket seg! 

Manuset er godt, påhittene mange og til dels originale. 
Og skuespillerne, da! 
Først og fremst 
Steve Carell, som har en vidunderlig og høyst virkningsfull måte å spille komedie ned på. 
Og Anne Hathaway, som ikke lengre er blodfattig og blek og skjønn, men en skikkelig, høytsparkende og skjønn! 

Filmens eneste, men ikke alt for sjenerende feil, er at plottet er for komplisert; litt for mange krokveier før man kommer fram til den helt obligatoriske slutten. 

Men ellers? 
Riktig så gøy! 
