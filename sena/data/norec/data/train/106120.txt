CocoRosie:«The Adventures Of Ghosthorse & Stillborn» 

(Touch And Go/VME) 

Fullstendig Coco. 
Det er en viss ettersmak av gjennombrudd ved den tredje platen fra søstrene Sierra og Bianca Casady, bedre «kjent» som CocoRosie. 
Deres eiendommelige miks av folkrock og elektronika har kanskje ikke like stort nedslagsfelt som vennene deres - Antony And The Johnsons og Devendra Banhart blant dem - har, men dette er den typen egenrådig musikk man vinner hengivne fans med. 

Duoen har et lekent og ofte barnlig feminint uttrykk; på en låt som «Japan» høres CocoRosie ut som en diabolsk og samtidig lattervekkende miks av Björk og Lily Allen. 

Innimellom surrer albumet tilsynelatende formålsløst rundt i et minimalistisk spøkelseslandskap, men det er alltid en detalj, en melodi eller tekstlinje som biter seg fast. 

CocoRosie er like søte som de er farlige. 
En uimotståelig kombinasjon, på en plate som ikke bare er en eventyrfortelling - den er et eventyr i seg selv. 

ANBEFALTE KJØP: 
«Rainbowarriors», «Japan», «Werewolf», «Promise», «Animals» 

THOMAS TALSETH 
