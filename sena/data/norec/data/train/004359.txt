Transcendence
Har aldri sett Johnny Depp så kjedelig. 

Alt skulle ligge til rette for en intelligent science fiction-historie. 
Christopher Nolan er en av produsentene bak hans faste fotograf Wally Pfisters regidebut. 

Transcendence er pen og velgjort, og stiller innledningsvis noen store spørsmål om hva som utgjør et menneskes sjel. 
Men det viser seg etter hvert av filmen ikke er interessert i å prøve seg på et svar, samtidig som Johnny Depp gjør en av sin karrieres sløveste roller. 

Det er i stor grad med på å gjøre Transcendence til kun et bleikt utkast til hva filmen kunne ha blitt. 

Utvikler kunstig intelligens 

Dr. Will Caster (Johnny Depp) forsker på kunstig intelligens sammen med kona Evelyn (Rebecca Hall). 

Når Will har kun få uker igjen å leve, lykkes de i å laste opp bevisstheten hans til en datamaskin. 
Her utvikles intelligensen hans i lynraskt tempo, og Evelyn starter bygging av et forskningssenter med store planer. 

Men er det virkelig Will som styrer det hele, eller er det bare en datamaskin? 

Filmens utgangspunkt er altså interessant. 
Er det virkelig Wills bevissthet som står bak, eller er det en datakopi? 

Interessen pirres av mulighetene som dukker opp, men skuffelsen er desto større når det etter hvert viser seg at dette ikke utforskes i særlig grad. 

I stedet blir det effektfull action, som er pent utført, men som ikke har den samme grad av smartness som filmens anslag bærer lovnad om. 

Gjør nybegynnerfeil 

Av og til tyr Pfister til overforklaringer på det som skjer. 
Noen av figurene er utstyrt med unødvendig dialog, når publikum selv er i full stand til å legge sammen to og to. 

Andre ganger må figurer konkludere ting når de egentlig ikke kan ha hatt tid eller mulighet til å forstå det som skjer. 

Dette er detaljer fra Jack Paglens ujevne manus som en mer dreven regissør kanskje ville ha styrt unna, men som debutant Pfister gjør som en slags nybegynnerfeil. 

Rollen som parets beste venn og medhjelper, Max, spilles av Paul Bettany. 
Han ser nok også ironien i å spille mot en datamaskin, all den tid han selv er mest kjent som stemmen til Jarvis i Iron Man-filmene. 

Rebecca Hall gjør en emosjonelt sterk rolle som Evelyn, omstendighetene tatt i betraktning. 

Men Johnny Depp virker å spille helt uten inspirasjon eller engasjement. 
Jeg tror aldri jeg har sett ham så kjedelig som i Transcendence, noe filmen lider sterkt under. 
