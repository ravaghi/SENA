Bad Teacher
Trenger et smartere manus og tøffere humor. 

Jeg unner alle barn gode lærere. 
Figuren Cameron Diaz spiller i Bad Teacher er, ikke overraskende, en dårlig lærer. 

Filmen er midt i mellom god og dårlig, altså middels. 
Den har en gjennomgående slem og kynisk tone som jeg liker, men den går ikke langt nok. 
Filmen sier A, men tør ikke riktig gå lenger ned i alfabetet. 

Cameron Diaz gjør heldigvis en ok figur, selv om det finnes mer treffsikre komikere enn henne. 

Lærer mot sin vilje 

Elisabeth Halsey (Cameron Diaz) trenger en rik mann, så hun slipper å jobbe som lærer. 

Men når hun uventet dumpes av sin forlovede, forstår hun at hun trenger større pupper. 

Derfor returnerer hun til skolen, hvor hun legger seg etter den nye vikaren og millionærarvingen (Justin Timberlake), samtidig som hun finner utradisjonelle måter å tjene ekstra gryn til brystoperasjonen. 

Burde smøre på litt ekstra 

Filmen viser noen lovende takter, men slår seg ikke løs som den burde. 
Jeg skulle ønske humoren var villere, mer utpønsket, mer ondskapsfull. 

Regissør Jake Kasdan har helt klart ikke hatt problemer med aldersgrensa, for den er tydelig Restricted, så hvorfor ikke smøre på litt ekstra? 

Bad Teacher er for snill! 

Lite troverdig Timberlake 

På forhånd hadde noen kanskje forventninger til at det skulle gnistre mellom gamlekjærestene Cameron Diaz og Justin Timberlake i denne filmen, men Timberlakes figur faller igjennom som svært lite troverdig. 

Jeg liker filmen best når humoren er rotfestet i virkelighet, ikke i teit fantasi. 

Bedre er Lucy Punch som den kjernesunne læreren som blir Elisabeths nemesis. 

Underholder greit 

Bad Teacher har scener som fikk meg til å dra på smilebåndet, og den underholder greit i sine 90 minutter. 

Men den tar aldri steget opp i komediens eliteserie. 
Da hadde den behøvd et smartere manus, tøffere humor og sannsynligvis en komiker som Tina Fey i hovedrollen. 
