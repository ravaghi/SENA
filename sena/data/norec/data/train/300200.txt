Gladsak
Så samles vi rundt hvalen, i det søtladne redningsdramaet «Big Miracle». 

FILM: 
Året er 1988. 
Adam Carlson (John Krasinski) er en lokal nyhetsreporter i Barrow, på nordtuppen av Alaska. 
Byen ligger ikke så langt nord for polarsirkelen, men isen kan bli tjukk. 
Adam har ambisjoner om å komme seg bort fra småbylivet, til et sted med større nyheter, men han behøver ikke dra langt, for en dag kommer han over tre gråhvaler som er fanget i isen. 
Hullet der de henter oksygen, er i ferd med å fryse igjen. 

Den første som engasjerer seg når hun ser nyhetsbildene, er Adams ekskjæreste, miljøaktivisten Rachel Kramer, spilt av Drew Barrymore. 
Når stjernejournalisten Tom Brokaw (i arkivopptak) også henger seg på og viser bildene på NBC Nightly News, begynner snøballen virkelig å rulle. 

Folksomt på isen 

De lokale urinnvånernes representanter engasjerer seg (de vil drepe og spise hvalene), det samme gjør oljebransjen, representert ved Ted Danson. 
Deretter følger nasjonalgarden, Det hvite hus og reformvennlige sovjetrussere på øverste nivå, pluss en stor samling journalister fra mange land. 
Det blir folksomt i Barrow. 

Filmen er basert på Tom Roses bok «Freeing the Whales» fra 1989 og regissert av Ken Kwapis, som har bakgrunn fra romantiske komedier og en rekke TV-serier, blant andre «Malcolm i midten» og den amerikanske versjonen av «The Office». 
Vi finner imidlertid lite pinlighetshumor i «Big Miracle», som må kunne kalles en barnefilm om å redde noen stakkars dyr. 

Meler egen kake 

Problemet er at ingrediensene i utgangspunktet hører mer hjemme i en film for voksne. 
Både journalister, oljefolk, inuitter og politikere blir med på redningen for å mele sin egen kake, men alle potensielt interessante konflikter røres sammen til en altfor søtladen ... kake. 
På den ene side vil nok barna synes at det blir for mye voksengreier, mens miljøvernere vil irritere seg over Drew Barrymores overfølsomme Greenpeace-aktivist, journalister vil riste på hodet over den klisjemessige framstillingen av egen yrkesgruppe og mange vil nok tenke som meg at verden er full av sanne historier som ikke nødvendigvis fortjener å havne på kino. 
