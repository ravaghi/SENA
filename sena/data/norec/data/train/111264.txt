Spillanmeldelse:Kinect 

(VG Nett) 
Den kontrollerløse Kinect-teknologien til Xbox 360 er ingen revolusjon. 
Men det er ingen fiasko heller. 

Så har endelig Microsoft kommet på banen med sitt mottrekk til den formidable Wii-suksessen til Nintendo, de også. 
Etter at Sony lanserte sin Playstation Move tidligere i høst, kan du nå kose deg med bevegelsesstyrte spill på både Wii, PS3 og Xbox 360. 

I Microsofts tilfelle er håndkontrollerne droppet helt. 
I steden bruker du armer, ben og kropp til å styre det som skjer i spillene. 
Bevegelsene fanges opp av et kamera du plasserer under eller over TV-skjermen. 

I konkurransen med to teknologier som tilbyr tilsvarende spillopplevelser, er mangelen på håndkontroller Microsofts trumfkort. 
Men har dette kortet egentlig noen verdi? 

RUNE FJELD OLSEN: 
Mitt førsteinntrykk er at Move er mer presist og at Nintendo fortsatt har et visst forsprang når det gjelder generell spillkvalitet, at de er flinke til å lage gode spillopplevelser selv om teknologien ikke er like presis. 
Så jeg synes nok at Microsoft ligger litt etter konkurrentene per i dag. 

KRISTINE STORLI HENNINGSEN: 
Jeg er helt enig, Move er mer presist og Wii er mer morsomt. 
Jeg føler også at det er varierende kvalitet på spillene til Kinect. 
I halvparten av spillene er jeg med og det spiller en rolle hva jeg gjør og hvordan jeg gjør det, mens i den andre halvparten blir det mer på lykke og fromme. 
Og da synker min motivasjon litt. 

RUNE: 
Synes du det har noe å si at Kinect er en teknologi helt uten håndkontrollere? 

KRISTINE: 
Jeg synes det, for jeg kan bli ganske bevisst på at jeg står og holder en kontroller i hånden. 
Jeg tenker på at jeg ikke må miste den og må fokusere på hvor jeg peker den. 
Jeg føler meg fri uten alt dette, særlig i «Your Shape», hvor jeg følte at jeg bare trengte å fokusere på meg selv. 

RUNE: 
Jeg er jo glad i litt mer «tradisjonelle» spill, og jeg må si at jeg savner presisjonen som ligger i det å ha en knapp å trykke på kontra det å kun bruke bevegelser. 
Jeg har en følelse av at det å ikke ha håndkontrollere med knapper og spaker begrenser dybden i spillopplevelsene litt. 

KRISTINE: 
Det blir kanskje litt mye veiving med hendene fremfor å bare trykke på den knappen, det kan jeg være enig i. 
Men jeg er usikker på om det er en vanesak eller ikke, det er mulig det å bruke Kinect vil bli mer naturlig etter hvert. 

RUNE: 
Jeg ser den, for følelsen av å stå der uten en håndkontroller er ganske kul. 

KRISTINE: 
Ja, og litt rart og uvant. 
For barn kan nok det være spesielt bra tror jeg. 
Hjemme hos oss blir vi veldig bevisste på at ungene ikke må miste kontrollerne når de spiller Wii og Move, mens her kunne de bare utfolde seg fritt. 
Det syntes de var moro. 

RUNE: 
Jeg tror du har et poeng der, jeg lurer på om Kinect først og fremst er for den samme målgruppen som til nå har kjøpt en Wii. 
Folk som ikke hadde noe særlig kjennskap til spill fra før og som syntes det var deilig å slippe å lære seg en håndkontroller og alt dette her. 
Kinect har nok veldig lik appell. 

Jeg har hørt fra mange dedikerte Xbox-spillere at de har gledet seg veldig til Kinect, men jeg har en følelse av at Kinect ikke nødvendigvis er noe for denne typen spillere. 
Det passer muligens bedre for folk som ikke har hverken PS3 eller Wii fra før - eller en Xbox 360 for den saks skyld - og som er interesserte i bevegelsesstyrt spilling. 
Her er Kinect et OK alternativ. 

KRISTINE: 
Jeg er enig i det, og så passer Kinect veldig bra for folk som vil ha det moro mens de trener, her er teknologien egentlig helt ideell. 
Men jeg føler egentlig at Wii er flinke til å nå både denne typen spillere og de som vil ha mer avanserte spillopplevelser. 

RUNE: 
Ja, for hvis du skal få til det på Xbox 360, så må man ta opp den vanlige håndkontrolleren. 
Man kan helt opplagt se på Kinect som en utvidelse av bruksområdet til Xbox 360, den kan inkludere flere typer spillere enn før. 
Allikevel ser jeg et større teknologisk potensiale i Move, egentlig. 

KRISTINE: 
Det er jeg enig i. 
Og der er Move en fin mellomting, selv om man må holde en håndkontroller føler jeg teknologien er veldig inkluderende. 

Kenneth_: 
Etterhvert som tiden går, og spillutviklere blir bedre kjent med hva Kinect kan gjøre, så tror jeg denne kan ha virkelig stort potensiale. 
Diskuter Kinect her! 

RUNE: 
Hadde du noe problemer med å sette opp Kinect hjemme hos deg? 
Jeg har jo forstått det sånn at det trenger veldig mye plass for å fungere som det skal? 

KRISTINE: 
Nå har vi det veldig møbelfritt hjemme fordi vi har tre barn og en hund, men når vi satt det opp her (på VG, red. anm.) måtte vi jo flytte unna møbler. 
Og her er det ganske god plass i utgangspunktet, så det kan nok bli en utfordring for folk. 
Du beveger deg også mye, løper frem og tilbake og sånt, så du trenger litt plass til det. 

RUNE: 
Det behøver ikke å være noe stort problem, men det er nok noe folk bør være klar over, det at Kinect trenger endel plass. 
Hvis man ikke har et stort, tomt rom å bruke Kinect i, må man ha mulighet til å flytte litt på møbler og sånt. 

RUNE: 
Men hvis vi skal forsøke oss på en slags oppsummering, hva er ditt generelle inntrykk av Kinect? 

KRISTINE: 
Det er litt både og. 
Jeg liker ikke de spillene som ble for enkle, spillene hvor du bare gjør noe uten å føle at du har direkte innvirkning på hva som skjer i spillet. 

RUNE: 
At du bare står og veiver, liksom. 

KRISTINE: 
Ja, nettopp. 
Men jeg liker Kinect også. 
Jeg liker følelsen av å ikke holde i en håndkontroller, følelsen av å være fri. 

RUNE: 
Som med Wii og som med Move, er Kinect avhengig av hvilket spill det er snakk om, ikke bare teknologien, ja. 
Har du inntrykk av at det er nok gode spill til Kinect i dag til å kunne anbefale et innkjøp? 

KRISTINE: 
Ja, det tror jeg, og teknologien i seg selv har absolutt potensiale. 
Men jeg håper Microsoft er kreative fremover og ikke går rett i fotsporene til Wii og Move. 
Det er mange spill til Kinect som ligner på spill vi har sett før. 

RUNE: 
Hvis du skulle prøvd deg på et terningkast? 

KRISTINE: 
Jeg er nok på en sterk firer. 
Hva synes du? 

RUNE: 
Jeg er på fireren jeg også, men min firer er nok svakere enn din. 
Hvis man liker denne typen spillopplevelser, er det veldig fint at det har kommet et alternativ også på Xbox 360. 
Men samtidig synes jeg det er greit å poengtere at dette ikke er den revolusjonen som Microsoft sier det er. 

KRISTINE: 
Det er jeg enig i. 
Jeg tenker på min mor, som ble helt vill da jeg fortalte om Kinect. 
Men det er litt teknologi å sette seg inn i for henne også, det er ikke helt selvforklarende hvordan man bruker Kinect. 

Sammenlignet med Wii og Move, som jeg har på en god femmer, er dette en firer ja. 

PS: 
Rune og Kristine er faste spillanmeldere på VG Nett. 

PPS: 
Anmeldelsene av lanseringsspillene til Kinect publiseres på VG Nett førstkommende fredag. 

(Det er også mulig å kjøpe en Xbox 360-konsoll med Kinect og spillet «Adventures» for ca. 2.800 kroner) 
