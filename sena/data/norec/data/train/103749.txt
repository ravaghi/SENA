I galopp for moralen
Regi: Gary Ross. 
Med: 
Tobey Maguire, Jeff Bridges, Chris Cooper, Elizabeth Banks, David McCullough, Gary Stevens. 
Amerikansk. 
Drama - 11 år, egnet ungdom/voksne. 

Seabiscuit var en uvanlig galopphest i sin tid. 
Ikke helt passende i kroppen. 
Men for et hjerte! 
Og da snakker vi både om blodpumpe, fightersinn og klokskap! 

Joda, hesten har levd, den. 
Og den er legendarisk. 

Denne filmen kjører historien for alt den er verd. 
Pluss litt til. 
Bygget på Linda Hillenbrands besteselger-bok om gampen. 

Dyktig håndverk 

I en fragmentarisk første time stifter vi bekjentskap med et USA tynget av depresjonen. 
Og vi møter noen mennesker som ble sterkt berørt av den. 
Men drømmen lever! 
Og denne hesten kan symbolisere drømmen om aldri å gi opp - når den etter hvert samler disse forskjellige sjelene omkring det ene: å legge forholdene til rette for at hesten kan bli den eneren den er eslet til å bli. 

Det er mye dyktig filmhåndverk her! 
Til dels underholdende og spennende er det også. 
Men vi kjøper ikke aldeles påstanden om denne hesten som de fattige massenes forløser og et helt lands inspirator. 

Det blir for voldsomt, liksom. 

Skjønt menneskene rundt hesten er mer tilforlatelige i sine roller. 
Det er allikevel bare én mann som briljerer: 
Chris Cooper som den tagale trener og talent-teller, både blant hester og mennesker. 

Slett ikke verst underholdning! 
