Fru Fox' mareritt
Og her kommer en av de beste snarvei-thrillerne. 

Det finnes utallige filmer der et par i bil plutselig kjører den sære snarveien og fanges i snarene til kromosom-karikaturene i Incestland. 
I «Vacancy» skjer det med ekteparet Fox, spilt av Kate Beckinsale og Luke Wilson. 
De skal egentlig skilles, og kjører surmulende hjem i en bil som dessverre åpner panseret sitt for den psykotiske mekanikeren i ødemarka. 
Det fører til at den etter to kilometer blir flat og nedslått som en Start-supporter etter tippeligaslutt. 

Så tar paret inn på motell. 
Der spiller Frank Whaley den lokale Norman Bates, og i brudesuiten finnes snuff-vhs-er av mennesker som blir sadistisk myrdet i samme motellrom. 
Tung og mørnende banking. 
Tomme telefonringinger. 
Så går lyset. 

Paret har ikke mobiltelefon. 
Manusforfattere liker ikke mobiltelefoner, for de har gjort det for enkelt å være mordoffer. 
Så i stedet for å ringe til nødtelefonen, krisesenteret og Kirkens Motellredning begynner de to å krype i gangene under overnattings-brakkene. 

«Vacancy» tilhører en genre der det meste er gitt. 
Derfor er det ganske imponerende at filmen faktisk utvikler seg til en nervepirrende menneskejakt. 
Kate Beckinsale har vokst opp i London og har lang trening i å se håpløst desperat ut. 
Hun og Whaley blir historiens viktigste øyesmisk. 
