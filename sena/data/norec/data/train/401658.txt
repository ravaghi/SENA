Justin Timberlake hadde publikum i sin hule hånd på tross av Telenor arenas tvilsomme akustikk
Engasjert publikum, gamle hits og energisk sceneshow redder Justin Timberlake. 

Justin Timberlake er et godt eksempel på en popstjerne fra millenniumsskiftet. 
Karrieren begynte på Disney Channel, før han ble en del av det suksessfulle boybandet Nsync. 

Videre klarte han å holde det gående som en mer moden soloartist. 
Kombinert med konstante oppdateringer om privatlivet i sladderpressen og et hederlig forsøk på en skuespillerkarriere, er dette i bunn og grunn oppskriften på et popikon. 
I kveld gjester det syvogtredve år gamle popikonet Telenor Arena. 

Setter stemningen for en forrykende kveld 

Scenen i midten av salen er kledd opp med noen spredte trær for anledningen. 
Dette for å understreke den nye retningen Timberlake har tatt musikken i – Man of the Woods, som kom tidligere i år, legger til en dose country og americana i det polerte lydbildet. 

Det betyr ikke at det spares på kruttet. 
I løpet av åpningslåten «Filthy» får vi en god dose lysshow, fancy animasjoner og koreografert dans. 
Det hører jo med. 
Eldre låter som «Lovestoned» og vakre «Sexyback» kommer også tidlig i settet, og setter stemningen for en forrykende kveld fylt av sjelfulle vokallinjer og funky hooks. 
Hovedpersonen hopper rundt som en godt synkronisert galning og spytter ut refreng i kor med tilskuerne, mens backingbandet leker med låtmaterialet og holder det noenlunde interessant. 

Mye går tapt i lydtåken 

Dessverre er ikke lyden noe å skryte av. 
Slik pleier det å være i idrettshallen Telenor arena, men med såpass mange instrumenter og et tidvis frenetisk tempo, går mye tapt i lydtåken. 

Timberlake og co. holder på publikum med energisk sjarm, men det er en strek i regningen at arrangementene forsvinner i grumsete bass og metalliske overtoner. 

På «Señorita» stopper Timberlake opp og spiller piano, mens rytmeseksjonen får skinne. 
Det er et tegn på en god artist når også backingbandet får rom til å vise seg, noe som skjer flere ganger i løpet av kvelden. 

Det er en talentfull gjeng han har skrapt sammen. 
Også danserne fortjener skryt for sine akrobatiske bevegelser, som iblant smitter over i publikum. 

Besvares av øredøvende hyl 

Det er for øvrig en svært engasjert tilskuerflokk som har inntatt arenaen. 
Hvert ord som kommer ut av Timberlakes munn besvares av øredøvende hyl, og han sliter ikke med å få folk til å bevege på seg langt oppover på tribunene. 

Dette er spesielt merkbart på eldre hits som «My love», hvor salen er nær ved å eksplodere når frontfiguren selv setter i gang samplene med rytmisk presisjon. 
Også «Mirrors» må nevnes som høydepunkt fra konsertens midtdel. 

Det føles nærmest som et vekkelsesmøte der alle står med armene i været mens Timberlake for en gangs skyld står noenlunde rolig, omgitt av speilbilder av seg selv. 
Metaforer, ass. 

De nye låtene funker ikke like bra 

De nye låtene blir hakket mer anonyme. 
Bandet drar dem i land, men responsen er ikke like god, og stemningen fallerer litt. 

Ikke at det er noe stort problem, det er godt med noen pusterom, men konserten hadde kanskje funket bedre som et rent greatest hit-show. 
Men det føler Justin den eldre seg kanskje for ung til. 

Uansett, en liten runde med akustiske cover over et faktisk leirbål blir et fint avbrekk fra den stramme regien. 
Her slipper backingvokalistene til, og det hele blir en koselig seanse som menneskeliggjør pophelten før vi beveger oss inn i den avsluttende låtrekken, hvor alle rister løs alt de har til en siste energiutblåsning. 

Selv om lyden ødelegger og ikke alle låtene treffer like godt, er det ingen tvil om at dette er en sterk oppvisning fra en av forrige tiårs absolutte popstorheter. 
