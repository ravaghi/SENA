Madcon:«So Dark The Con Of Man» 

(Bonnier Amigo) 

Reiser hiphopkjerringa så det holder! 

Madcon-gutta er inne i litt av en stim for tiden med Tshawes danseseier på TV2 og en suveren førsteplass på singlelistene i fem uker med «Beggin'». 

esten av platen tyder ikke akkurat på noen nedtur, snarere på en generell opptur også for norsk hiphop som har ligget skinndød en stund nå. 
«So Dark The Con Of Man» er nemlig stinn av dansevennlig, refrengglad og humørfylt hiphop med ræppflyt av førstedivisjonsklasse (så får vi heller tilgi at plateselskapet har rotet fælt med låtrekkefølgen, iallfall på undertegnedes eksemplar!). 

Dette er et eklektisk og imponerende jevnt overskuddsprodukt med nøye utvalgte gjester, der spesielt Paperboys-samarbeidet i «Back On The Road» - en sterkt Motown-flørtende låt - burde gi Madcon en ny single-hit, men også El Axel, Noora og Sofian briljerer i sine gjesteroller. 
Yosef og Tshawe nekter seg ingenting og beveger seg langt vekk fra strenge hiphoprammer med innslag av dancehall, reggae, r&b og soul. 
Og «Dandelion» låter jo nesten Timbaland. 
Nå ble det moro med norsk hiphop igjen, gitt! 

Anbefalte kjøp: 
«Beggin'», «Back On The Road», «Pride & Prejudice», «Süda Süda», «Dandelion» og «Hard To Read». 
