Søt musikk for Tone og Erik
Overrasker i en deilig duett med svenske sjarmør. 

Uavhengig av hvor det bærer hen for Tone Damli og Erik Segerstedt i den svenske MGP-konkurransen: 

«Hello Goodbye» kan fort bli en radiohit - både i Norge og Sverige. 

Søt duett Tone har ambisjoner om å komme ut i verden, og hvorfor ikke benytte seg av Sveriges svar på MGP - Musikkfestivalen. 
Hun ble invitert og tilbudt en låt, som hun først takket ja til - og så trakk seg fra. 

Så kom «Hello Goodbye» og en duettforespørsel fra Erik Segerstedt, og verken Tone eller manager David Eriksen var i tvil. 

«Hello Goodbye» er en liten lykkepille, en feelgood-låt om en forelskelse og kjærlighet som går over. 
Brudd er sjelden vakkert, men det er noe forsonende og snilt i både tekst, musikk og arrangement her. 
Miksen er myk og soundet er søtladent - og artistene synger silkesoft og søtt. 

Ikke noe hipt «Hello Goodbye» er en mer typisk norsk MGP-låt enn svensk. 
Våre naboer har for vane å ligge mer i forkant, være mer kommers og tidsriktig i låtvalg. 

«Hello Goodbye» er bare en enkel sang uten fakter og pålesset sminke. 

Det er ingen ting hipt her, bortsett fra at duettparet er unge, kjente og freshe. 
«Hello Goodbye» er organisk og så langt fra syntetisk staffasje man kan komme. 

Skulle vært «norsk» Hadde Tone & Erik valgt Norge som arena, ville låta garantert vært i kveldens finale i Oslo Spektrum. 
I MGP-universet så er bidraget faktisk veldig, veldig bra. 

Den åpner med akustisk gitar og Segerstedts sang, så kommer band og strykere - og Damli i duett. 

Ikke stor kunst, men smektende og radiovennlig - et stykke musikalsk, boblende lykke. 
Den er enkel og smakfull, som får tankene å gå til både Jason Mraz og Sheryl Crow. 
