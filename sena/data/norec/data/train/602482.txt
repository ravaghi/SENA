Sjarmerende, ikke sjokkerende
Man blir ikke klokere på om Vigdis Hjorth skriver om sitt eget liv eller ei. 
Men det er ikke det viktigste i denne boken. 

Hvis du er nysgjerrig på om romanen "Arv og miljø" faktisk handler om Vigdis Hjorths egen overgrepshistorie, er dette feil bok for deg. 

For det svaret får du ikke i denne boken. 

Men dersom man vil ha et innblikk i Vigdis Hjorts tanker rundt mer enn bare virkelighetslitteratur, så lykkes denne boken ganske godt. 

Boken er basert på intervjuer Kaja Schjerven Mollerin har gjort med Vigdis Hjorth mellom desember 2015 og september 2017. 
De er innom temaer som sannhet og fantasi. 
Overgrep. 
Hukommelse. 
Glemsel. 
Ektemann og eks-mann. 

Hjorth insisterer til det kjedsommelige på at det hun skriver er romaner, ikke virkelighet. 
Og det til tross for at hun bruker mye av egne og andres erfaringer i litteraturen sin. 

Her slipper Mollerin intervjuobjektet sitt for raskt, det er som om de to er for enige i utgangspunktet. 
Kanskje kunne intervjueren vært enda skarpere og mer kritisk i sine spørsmål, i hvert fall om målet var å avdekke noe nytt. 
Og det ville også gjort teksten mer spennende. 

Mollerins styrke er at hun er analyserende over Hjorths forfatterskap - mer enn Hjorth selv. 
Noen ganger ser hun linjer som ikke forfatteren har plukket opp, som når hun nevner at Hjorth har nevnt voldtekt i flere av sine tidligere bøker. 

– 
Jeg husker ikke dette, svarer Hjorth. 
Og hun forteller også at hun ikke leser bøkene sine etter at de er gitt ut. 

Vi får en god beskrivelse av Vigdis Hjorth i denne boken, hvordan hun er som person. 
Mollerin tar med alle anekdotene Hjorth strør om seg med, at hun avbryter en samtale med en brytekamp, noen ganger humrer man av sjarmerende historier. 
Denne boken er kanskje først og fremst for Hjorths fanskare, og den vil sannsynligvis gjøre resten mer nysgjerrige på resten av forfatterskapet hennes. 

På bokens siste sider kommenterer Vigdis Hjorth søsteren Helga Hjorths roman «Fri vilje». 
Det blir, kanskje utilsiktet, trist å lese. 
For mellom linjene kommer det sterkeste fram, nemlig at to søstre ikke har snakket ordentlig på mange år. 
Nå kommuniserer de heller via bøker i stedet for å ta en telefon eller et besøk. 
