Spillanmeldelse:«Final Fantasy XIII-2» 

(VG Nett) 
Oppfølgeren til «Final Fantasy XIII» har det meste - bortsett fra gode manusforfattere. 

Hvert spill som kommer i superserien «Final Fantasy» har store forventninger knyttet til seg, og oppfølgeren til «Final Fantasy XIII» fra 2010 er ikke noe unntak. 

«Final Fantasy XIII-2» presenterer tidlig et ambisiøst prosjekt: 
Hovedpersonene Serah og Noel gjør intet mindre enn å reise gjennom tid for å redde planeten. 
Underveis må de løse konflikter som endrer både fortid og framtid, for å forhåpentligvis havne på rett plass til rett tid. 
Det er lettere enn man skulle tro. 

En av hoveddelene i spillet er denne tidreisinga. 
Den kan virke forvirrende til å begynne med, men hovedpersonene gjentar de samme informasjonsfrasene såpass mange ganger at man forstår det etterhvert. 

I «Final Fantasy XIII-2» kommer nemlig klisjeene på rekke og rad, og alle vet alt om tidsreising i dette høyst opplyste samfunnet. 
Tidsreisinga introduserer litt valgfrihet (som var mangelvare i forgjengeren), men den lineære, nærmest tunnel-liknende spillestilen henger igjen. 

Spillets utseende har ikke fått noen overhaling - det trengs ikke. 
De mange verdenene og monstrene er detaljrike og vakre, og sammen med et storslått (på grensa til pompøst) musikkspor får man virkelig den rette stemninga. 

I kampens hete bytter man raskt og sømløst mellom forskjellige roller som spilleren selv har satt opp kombinasjonen av og videreutviklet. 
En tredje plass i gruppa innehas av et monster når kampene starter. 
Du kan altså fange monstrene du sloss mot, og utvikle disse på lik linje med hovedpersonene. 
Denne muligheten til eksperimentering fungerer overraskende godt. 

VGD-bruker Thormart: 
FFXIII var direkte horribelt, no go. 
Diskutér FFXIII-2 her! 

Men så er det historien, da. 
Det er her det skurrer. 
Selv om nesten alle andre punkter har blitt forbedret, så klarer ikke historien å fenge - å få meg til å spille «bare noen minutter til» - for å se hva som skjer videre. 

Jeg savner de spennende og engasjerende elementene, elementer som de nyere «Final Fantasy»-spillene ikke klarer å finne fram til. 
Sterkere kampsystem og et vakkert univers er gode midler, men ikke nok. 

Alt i alt er «Final Fantasy XIII-2» er stor forbedring fra forgjengeren, men det sliter i det samme kjølvannet. 
De sterke punktene står dessverre ikke på stødig grunn når historien vakler. 

Det hele blir litt som å få et kinderegg - etter at den gode sjokoladen er spist, blir man skuffa over hvor lite innhold det egentlig er. 

FINAL FANTASY XIII-2 Plattform: 360 og PS3 Genre: 
Rollespill Alder: 16 Utvikler: 
Square Enix Utgiver: 
Square Enix 
Mer info 
