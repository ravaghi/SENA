Zervas & Pepper:California-retro 

Cardiff ligger over 860 mil fra Los Angeles, men musikken kan være den samme. 

Zervas & Pepper: 
"Wilderland" (India/Zerodeo/Border) 

Zervas & Pepper er Paul Zervas og Kathryn Pepper, to langhårete folkrockere fra Cardiff. 
De har lyttet mye til Buffalo Springfield og det som siden fulgte i solfylte California. 

Selv om været ikke er det samme i Wales, er musikken deres like varm. 
Duoen debuterte i 2011 med "Somewhere in the city" og fulgte opp med "Lifebringer" og "Abstract moon". 
Sistnevnte fikk David Crosby til å sette dem i kontakt med sin egen sønn James Raymond. 
Opptakene er derfor gjort i Raymonds studio i Los Angeles. 

Sangene skrev duoen derimot i en hytte i Rocky Mountains, noe som førte dem tilbake til sine akustiske røtter. 
De veksler på å synge og å kore, og åpner med to sanger om rotløshet: 
"Roses of Jericho" og "Hotel Bible". 

Deretter følger "Mother Earth", om trusselen fra den svarte slangen som nå skal krysse landet. 
Oljeledningene over indiansk territorium har også vakt kampviljen hos andre, jamfør Neil Young. 

Beste spor: 
"Hotel Bible", "Change courses", "Mountain to ocean", "Universe to find". 
