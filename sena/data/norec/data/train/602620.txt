Umiskjennelig Krohn
"Unwanted" er nok en liten byggesten i et av norsk rocks største livsverk. 

ROCK Michael Krohn "Unwanted" (Drabant Music) 

Michael Krohn har alltid vært en gjennomført fyr. 
Fra de første låtene han skrev for Kjøtt på slutten av 1970-tallet til de siste 35 årene med Raga Rockers og talløse sideprosjekter, har han konsekvent hørtes ut akkurat som seg selv: myndig, lakonisk og uten tålmodighet for dilldall i verken tekst eller musikk. 
På "Unwanted" viser Krohn seg i tillegg fra sin mest selvironiske side. 

"En gang var jeg slank og smukk," heter det i "Den harde veien", "nå er jeg stygg og tjukk". 
I "Nemesis" ligger livet i ruiner, han bor i et høl og låtene hans "synes alle er noe møl". 
"Ikke bare bare" – som paradoksalt nok er den sterkeste låten vår mann har skrevet på årevis – vrir selvpiskingen til noe som kunne ha vært en besk kommentar til #metoo-kampanjen. 
"Jeg er ikke bare et sexsymbol," synger Michael Krohn, og får umiddelbar oppbacking av et staut mannskor: 
"Han er også et menneske med tanker og følelser." 

"Unwanted" har den umiskjennelig spinkle lyden til en hjemmestudio-produksjon og 26 minutter spilletid, to instrumentaler inkludert, må sies å være lovlig snaut. 
Men sannelig om det ikke er mer snert i disse sangene enn i det meste på de siste par Raga-skivene. 
