«Rosemary's Baby» i rockutgave
Nederland byr på mer enn skøyter og coffee shops. 

||| 
ALBUM: 
Nederland har aldri vært noen storeksportør av musikk, og det blir de neppe med The Devil's Blood heller. 

Men, de kan i alle fall stikke en velfortjent fjær i hatten for å ha fostret det som må kalles et unikt supplement til den bestående rock- og metal-scenen. 

Psykedelisk prog med sterke røtter i gamle mørkrockere som Coven og Black Widdow er nemlig ikke daglig kost, men den er høyst velkommen. 
The Devil's Blood besitter et driv og en meloditeft som går utenpå mye av dagens anerkjente rockambassadører. 

«I'll Be Your Ghost» varter opp med et umiddelbart refreng og hektende gitarharmonier i god Thin Lizzy-ånd, mens «The Anti-Kosmik Magick» i all sin suggererende tyngde står støtt som platas episke avslutning. 

De okkulte undertonene gir også platen et snev av noe mystisk og uhåndgripelig. 
Tenk deg «Rosemary's Baby» i rockutgave. 
