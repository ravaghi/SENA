Innbytter Depay matchvinner i ellevilt drama
(Australia - Nederland 2-3) 
Med 23 minutter igjen å spille hadde Australia en eventyrlig mulighet til å ledelsen 3-2, men Tommy Oar (22) valgte å sentre i stedet for å skyte alene med keeper. 
13 sekunder senere lå ballen i motsatt nett. 

Det var nesten ikke til å tro da Oar på merkelig vis nærmest skjøt en pasning på tvers av feltet helt alene med Jasper Cillesen i Nederland-buret. 
Lagkamerat Mathew Leckie, som pasningen endte opp hos, rakk knapt å reagere og endte opp med å avslutte med brystkassen. 

- Den sjansen er enorm! 
Jeg vet da søren hva jeg ville gjort. 
Pasningen er for høy til å skyte og for lav til å heade, oppsummerte tidligere angrepsspiller Bernt Hulsker i VGTVs VM-studio. 

Leckie hadde ikke noe annet valg enn å skyte fram brystkassen. 
Den puslete avslutningen ble enkelt plukket opp av Cillesen, som umiddelbart startet en kontring. 
13 sekunder senere fyrte innbytter Memphis Depay (20) av fra 25 meter, og vips ledet Nederland 3-2. 
Skuddet fikk både skru og dupp, men det spørs om ikke Maty Ryan burde reddet forsøket. 

Akkurat det bryr nok Depay og Nederland seg fint lite om. 
Den unge kantspilleren ble den første nederlenderen i VM-historien som både scoret og slo en målgviende pasning som innbytter. 

Ti minutter tidligere serverte han nemlig Robin van Persie, som alene med keeper utliknet til 2-2 og startet den viktige snuoperasjonen. 

– VM er den beste turneringen i verden, der alle de beste spillerne er med. 
Det er tøft, og i dag var det tøft mot Australia. 
Det vil det også være i neste uke og uken etter det. 
Dette er VM, sa målscorer Robin van Persie til AP etter seieren. 

Luften gikk ut av Australia, som frem til det tidspunktet hadde rystet Louis van Gaals utvalgte. 

Fortsatte i Spania-sporet 

Nederland slet nemlig stort i begynnelsen mot et aggressivt Australia. 
Van Gaal valgte å gi samtlige elleve spillere fornyet tillit fra kalasseieren mot Spania, men «Oranje» ble baktunge og passive i sin 3-4-1-2-formasjon mot kompakte australiere. 

Så - helt ut av det blå - hadde Arjen Robben sendt Nederland i føringen. 
Angriperen snappet ballen på midtstreken, satte på turboen og løp like greit over hele banehalvdelen før han trillet inn 1-0 alene med Maty Ryan. 

Robbens tredje scoring så langt i mesterskapet og en bekreftelse på at han har beholdt superformen han viste mot Spania i første kamp. 

Drømmescoring av Cahill 

Ett minutt og ti sekunder senere var imidlertid lagene like langt i Porto Alegre. 
Australia gikk rett i angrep og 14 sekunder etter avspark smalt Tim Cahill inn 1-1 med en utrolig scoring. 

Spissen timet pasningen fra dypet perfekt, og med venstrefoten banket han ballen i nettet via tverrliggeren. 

- For en scoring! 
Den scoringen er helt eksepsjonell! 
Tim Cahill har scoret i tre VM. 
Han scoret i første kamp, og nå en fantastisk scoring, utbrøt Viasat-ekspert Jan Åge Fjørtoft i VGTVs VM-studio. 

Cahill selv var naturligvis strålende fornøyd med lykketreffet. 

- Jeg kunne lagt den ned med hodet eller brystet, men det det føltes bare så riktig å klinke til. 
Ballen lå nydelig i luften og jeg traff også helt perfekt, sa spisstjernen etter kampen. 

34-åringen var imidlertid mer skuffet over tapet, selv om han skrøt av innsatsen lagkameratene la ned. 

- Det var en strålende prestasjon av oss. 
Vi har studert dem på video og visste at vi kunne slå dem. 
Vi kommer til å få mye respekt for dagens kamp, etter å ha fått mye kritikk tidligere, sa Cahill. 

- Jeg er stolt, men fryktelig skuffet. 
Spillerne var strålende og ga et lag i verdensklasse kamp om poengene. 
Hvis det var slik at de undervurderte oss, så skulle vi straffe dem for det. 
Jeg kan ikke klandre spillerne for at det ikke gikk. 
De var fantastiske, sa Australia-sjef Ange Postecoglou etter kampen. 

Billig straffe 

Ti minutter inn i den andre omgangen tok Australia så ledelsen mot Nederland. 
Dommer Djamel Haimoudi pekte på straffemerket da et innlegg traff Daryl Janmaat i hånda, og Mile Jedinak var sikkerheten selv fra ellevemeteren. 

Straffen skulle imidlertid aldri ha blitt tildelt, ifølge tidligere landslagssjef Egil Drillo Olsen, som kommenterte kampen på TV 2. 

- Det er ikke mulig. 
Et sted må han (Janmaa) ha armen. 
Han har den i en naturlig stilling, innledet Drillo. 

- Det er ille. 
Det er trist, lød den klare dommen fra ekspertkommentatoren. 

Det samme var inntrykket i VGTVs VM-studio. 

- Det er ikke greit å dømme straffe der. 
Det er ikke bra dømt av dommeren, sa Bernt Hulsker. 

Viasat-ekspert Jan Åge Fjørtoft, som først mente straffesparket var riktig idømt, modererte seg etter å ha sett TV-reprisene. 

- Det er kanskje naturlig å ha hånda i den posisjonen. 
Men det er ikke en rystende avgjørelse av dommeren, sa Fjørtoft. 

Straffecoringen fikk heldigvis ingenting å si for kampens utfall. 
Fire minutter senere utliknet Robin van Persie med en flott avslutning alene med keeper. 

Så roet Depay nederlandske nerver med sin 3-2-scoring. 
Med seks poeng på to kamper er Nederland så godt som klar for åttedelsfinalen. 
Australia står med to strake tap og er ute av turneringen. 

PS! 
Både Robin van Persie og Tim Cahill ble vist det gule kortet av dommer Haimoudi. 
Med gult kort også fra åpningsrunden i gruppe B, må begge stå over tredje og siste gruppespillskamp. 
