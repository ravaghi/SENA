Spillanmeldelse:«Alan Wakes American Nightmare» 

(VG Nett) 
Forfatter Alan Wake må frem igjen med lommelykt og pistol når han nok en gang har blitt hovedperson i sin egen skrekkhistorie. 

«Alan Wake» klarte da det kom i 2010 å skape et deilig mørkt univers ved å lene seg tungt på Stephen Kings forfatterskap og David Lynchs legendariske «Twin Peaks». 

Denne gangen er det den amerikanske kultserien «Twilight Zone» som står for hovedinspirasjonen, og handlingen utarter seg som en episode av spilluniversets egen variant, «Night Springs». 

Alan Wake er her fanget i klørne til sin dobbeltgjenger, en personifisering av alle hans egne mørke egenskaper, som går under navnet Mr. Scratch. 

Som vanlig er lyset Alans eneste venn, han er nødt til bruke lommelykten aktivt som våpen sammen med pistolen for å ha en sjanse. 
Han har i stor grad de samme våpnene som han hadde i forgjengeren og fiendene fremstår som gamle kjenninger. 

Det føles veldig likt som originalen, stemningen er den samme gode, lydsporet er fantastisk og landskapene er dunkle og truende. 
Dessverre er historien som skal bære mye av spillet altfor svak. 

I fare for å avsløre for mye, så er et av de utspekulerte virkemidlene til Mr. Scratch å sette Alan Wake tilbake i tid slik at han må gjøre ting på nytt. 
Dette funket kanskje i en film som «Groundhog Day», men i et spill som dette blir det i overkant repeterende. 

Det blir heller ikke mer givende av at de personene som Alan blir nødt til å alliere seg med gjentatte ganger er flate, lite engasjerende og heller middelmådig animerte. 

Det siste bør kanskje tilgis, for med 5-6 timers spilletid er det lett å glemme at «American Nightmare» ikke er en fullpristittel, men et nedlastbart spill til rundt hundrelappen. 

Du får i det hele tatt veldig mye spill for pengene. 
I tillegg til hovedhistorien har man også en modus kalt «Arcade Action». 
Her har Alan Wake som eneste oppgave å holde seg i live til soloppgangen kommer. 

Var du fan av originale «Alan Wake» burde du absolutt sette av en kveld eller to til «American Nightmare». 
For velger man å se på dette som en slags tilleggspakke, er det en særdeles fyldig og god opplevelse. 

Som det enkeltstående spillet det faktisk lansers som er det derimot ikke alltid helt på høyden. 

ALAN WAKE'S AMERICAN NIGHTMARE Platform: 
Xbox Live Arcade Genre: Action/thriller Alder: 18 Pris: 
1200 MSPoints Utvikler: 
Remedy Utgiver: 
Microsoft 
Mer info 
