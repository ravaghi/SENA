Spillanmeldelse:«Tom Clancy's Splinter Cell 3D» 

(VG Nett) 
«Tom Clancy's Splinter Cell 3D» viser noe av potensialet som ligger i Nintendos nye konsoll, men feiler der det gjelder som mest. 

«Splinter Cell» er en veletablert spillserie og den er seg selv lik i denne håndholdte 3D-versjonen. 
Den nå aldrende helten Sam Fisher må nok en gang trå til når verden står overfor et faretruende Nord-Korea. 
Dette gjør han selvfølgelig slik bare han kan best; ved å snike seg lydløst rundt i skyggene. 

Ubisoft har gjort god bruk av mulighetene Nintendo 3DS byr på. 
Berøringsskjermen er essensiell for manøvrering av våpen, utstyr og valg av handlinger, og man kan spionere gjennom nøkkelhull ved bruk av bevegelsessensoren. 
3D-effekten er brukt fordelaktig og utgjør en givende del av opplevelsen, spesielt i småspillene. 

Dessverre har ikke Ubisoft funnet en tilfredsstillende måte å styre kameravinkling og våpensikte på. 
Siden oversikt og presisjon er så essensielt for spillbarheten skjemmer dette spillet stygt. 

Det kan også være vanskelig å orientere seg i området man befinner seg i. 
Dette fører til at man bruker unødvendig mye tid på å lure på hvor man befinner seg i forhold til å løse neste oppdrag. 

«Splinter Cell 3D» ser bra ut og det er tidvis imponerende hvor mye informasjon de har klart å presse inn i den lille skjermen. 
Historien som blir fortalt er langt fra banebrytende, men den fungerer til sitt formål. 

Lyden i spillet treffer godt og man hører selv når man bråker for mye eller når fiendene kommer nærmere. 
Noe av dialogen er derimot tynget av utslitte klisjeer og det grenser til det smakløse når de «utenlandske» fiendene snakker stereotypisk gebrokkent engelsk seg i mellom. 

«Splinter Cell 3D» kunne vært et knakende godt spill, hadde det ikke vært for den fatale mangelen på smidighet i kontrollene. 
Dette er likevel en verdig lanseringstittel til Nintendo 3DS. 

SPLINTER CELL 3D Plattform: 
3DS Genre: 
Taktisk action Alder: 16 Utvikler: 
Ubisoft Montreal Utgiver: 
Ubisoft 
Mer info 
