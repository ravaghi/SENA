Smakløs lapskaus
Regi: 
Luc Besson. 
Genre: 
Barnefilm. 
Amerikansk 

STJERNER: 
Freddie Highmore, Mia Farrow, Penny Balfour 

HANDLER OM: 
Ti år gamle Arthur bor på bestemors gård. 
Slemme pengefolk vil kaste dem ut, men Arthurs avdøde eventyrerbestefar har lagt igjen et spor som kan lede ham til en rubinskatt i bakhagen. 
Sporet leder Arthur til minimoyenes land, hvor alt og alle er for små til å bli sett av det menneskelige øyet. 

DOM: 
Franske Besson, den surremikkelen, klarer som vanlig ikke å begrense seg. 
Ikke nok med at «Arthur og minimoyene» er halvt animasjon og halvt «live action» - denne er en lapskaus på de fleste andre måter også. 
Animasjonen er fargerik, men kald, filmen er pratete og krevende å følge med på og fremdriften knaker seriøst i sammenføyningene mellom de mange og for ensartede actionsekvensene. 
Spillet - da tenker jeg primært på det av menneskene av kjøtt og blod - er voldsomt karikert, og de norske stemmene, med hederlig unntak av Pia Tjeltas «coole» prinsesse Selenia, virker overivrige. 
Historien er en slags mellomting mellom «Lord of the Rings» og «Lara Croft» (komplett med en supersexy heltinne med bar mage og et heftig tegnet rumpeparti), men nesten helt ribbet for varme og sjarm. 
Når den er ferdig, blir man sittende og lure på hva det var man nettopp så. 
Men ikke på en god måte. 

MORTEN STÅLE NILSEN 
