Snøballhåpet
En snøballkrig importert fra Japan skal skape nytt liv i Vardø. 

TV: 
Vardø er et samfunn i motvind. 
Beviset ser vi i starten av «Snøballkrigen», der folk nærmest blåses av veien i de kraftige vindkastene fra ishavet. 
Da Anita Remme, som er vår guide gjennom serien, vokste opp, bodde det 4000 mennesker i Vardø. 
Nå er bare halvparten tilbake. 

Men Anita har en plan. 
Hun er president for Yukigassen, et japansk snøballspill for lag som kom til Vardø på slutten av 90-tallet og er blitt en årlig festival. 
Hver vår arrangeres Yukigassen, men Anita vil at festivalen skal bli en begivenhet som kan gi byen nytt liv. 
Vi er ikke gründere nok, sier Anita og det har hun tenkt å gjøre noe med. 

Yukigassen 

Jeg har nevnt den kraftige vinden, men det selvsagt lite som tyder på at befolkningsnedgangen er så kraftig utelukkende fordi folk mister fotfestet og blåses på havet. 
Man skal ikke undervurdere værets betydning, men problemet i Vardø er at arbeidsplassene forsvinner. 
Mens en by som Hammerfest vokser, krymper Vardø. 
Hammerfest har Snøhvit-gassen, Vardø må satse på Yukigassen. 

I mellomtida går livet sin vante gang og i «Snøballkrigen» blir vi kjent med et representativt utvalg av Vardøs innbyggere. 
Thor Valter Endresen driver sammen med sønnene byens rørleggerbedrift, men for å spe på inntektene, har han også hånd om begravelsesbyrået. 
«Det er jo kanskje den sikreste arbeidsplassen som er her nå om dagen,» sier Thor Valter. 

17 år og far 

Vi får også et innblikk i hverdagen til arbeidsledige Dani, som er pengelens og irritert på mor, men glad i fest. 
17 år gamle Kjetil er kokkelærling — og nybakt far til lille Kevin. 
Heldigvis tar Kjetils foreldre mye av ansvaret, slik at Kevins foreldre kan leve ungdomslivet og Kjetil får småpratet om livet og framtida med sin venn Even. 

«Snøballkrigen» er på åtte episoder og laget av Fridtjof Kjæreng, som også sto bak fjorårets kinodokumentar «Snøhulemannen». 
Kjæreng kommer nært på menneskene, gjør maksimalt ut av de værharde omgivelsene og presenterer et samfunn som er både gjenkjennelig og til dels eksotisk, en blanding av Norge Rundt og Aki Kaurismäki. 
