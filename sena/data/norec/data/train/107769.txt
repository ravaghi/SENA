Betydningens betydning
Regi: Agnès Jaoui. 
Med Marilou Berry, Agnès Jaoui, Jean-Pierre Bacri, Laurent Grévill, Virginie Desarnauts, Keine Bouhiza. 
Fransk. 
Drama - tillatt for alle, egnet ungdom/voksne. 

Sublimt fransk spill om betydningen av å være sett som menneske. 

Lolita er en ung, ferm og begavet ung kvinne. 
Hennes forbannelse i livet er at hun er datter av en feiret forfatter. 
Alt som skjer rundt, med og for Lolita, dreier seg egentlig om faren. 

Det blir vanskelig, ikke minst fordi faren er en nokså bastant ufølsom selvnyter. 

Lolitas selvbilde er følgelig omvendt proporsjonal med både farens kolossale manne-ego og egne, litt for mange kilo (ifølge både henne selv og faren). 

Det kunne blitt både sentimentalt og altfor «riktig», dette her. 
Men i stedet får man et strålende kammerspill, en frydefull perlerad av menneskelig interaksjon mellom de sju-åtte involverte - ytterligere utviklet og anskueliggjort gjennom de forskjellige figurenes opp- og nedad-stigning i det sosiale hierarki. 
Ofte nennsomt, alltid tydelig. 

Regissør Agnés Jaoui, som også spiller i filmen, vant manusprisen for «Se meg» i Cannes i år. 
Meget velfortjent! 
