Sterkt om skilsmissebarn på flukt
Vanligvis krangler partene i en skilsmisse om hvem som skal ha omsorgen for barna. 
I «Savnet» ville både mor og far helst slippe sin 12-åring. 
Sånt blir det hjerteskjærende drama av. 

Savnet 

Originaltittel: 
Nelyubov. 
Sjanger: 
Drama. 
Nasjonalitet: 
Russland 2017. 
Regi: 
Andrej Zvjagintsev. 
Manus: 
Oleg Negin og Andrej Zvjagintsev. 
Skuespillere: 
Marjana Spivak, Alexej Rozin, Matvej Novikov, Marina Vasiljeva, Andris Keishs, Alexej Fateev. 
Lengde: 
2 timer 7 min. 
Aldersgrense: 12 år. 

Bare salg av leiligheten gjenstår før Zhenja og Boris kan skilles og si «snakkes aldri». 
De hater hverandre intenst, og kommuniserer bare med stikkende spydigheter og iskalde anklager. 
Begge har nye partnere, og er veldig klare til endelig å starte livet på ny. 
Men hvem må slite med deres 12 år gamle sønn Aljosha? 
Han passer ikke inn i framtidsplanene til noen av foreldrene. 

Så forsvinner gutten. 
En nervepirrende leteaksjon etter 12-åringen i et vinterkaldt Moskva tar til. 
Dramaet rundt er både hjerteskjærende og uhyggelig, skildret i en nøktern realisme som gir en vond følelse av å være en del av det. 

Generasjonskritikk 

Historien er skildret fra de to foreldrenes ståsted, og blir et modig og harmdirrende angrep på en likegyldig, grådig og egoistisk middelklassegenerasjon, som setter sin individuelle nytelse og selvsentrerthet foran ansvarsfølelse og nestekjærlighet. 
Følelsen av å få et ekte innblikk i menneskesinnet når all folkeskikk og fasade er skrellet av, er skremmende, og det skyldes både sterke skuespillerprestasjoner i de to hovedrollene og et knallsterkt manus. 
Spørsmålet er om de to tidligere ektefellene, som nå blir tvunget til å samarbeidet i letingen, vil innse sitt grusomme svik. 
Hvilke konsekvenser vil Aljoshas forsvinning få for framtidsplanene? 

Oscar-nominert 

Den russiske regissøren Andrej Zvjagintsev har tidligere gjort seg bemerket med filmer som «Tilbake», «Forvist», «Elena» og «Leviatan». 
«Savnet», som fikk juryens pris på Cannes-festivalen i fjor, og som denne uken ble Oscar-nominert som beste fremmedspråklige film, klarer seg svært bra i den knallsterke katalogen. 
