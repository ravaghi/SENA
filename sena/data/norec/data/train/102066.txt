Plateanmeldelse:Mavis Staples - «One True Vine» 

Den sanne vinen. 

Mavis Staples (73) har den mest brunstig «earthy» soulrøsten som tenkes kan. 
Hun kunne sikkert spist Wilco-sjefen Jeff Tweedy til frokost. 

De lager plater sammen i stedet, heldigvis, og dette er den andre. 
Hakket hvassere enn «You Are Not Alone» (2010) er den også. 
Tweedy spiller alt bortsett fra trommene, som trakteres av sønnen hans, Spencer (17). 

Repertoaret strekker seg fra Funkadelics framifrå «Can You Get To That», til nye låter signert Tweedy og Nick Lowe. 
Tweedy jåler det ikke til. 

Mavis er hele veien midt i lydbildet, omgitt av akustiske gitarer. 
Sluttsummen er en type mørk, tørr countrygospel. 
Dempet, men intens. 

Ganske unikt, faktisk, og fryktelig fint. 

BESTE LÅT: 
«One True Vine» 
