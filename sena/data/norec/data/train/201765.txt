LG LED:LE5300 

En av de billigste TV-ene du får på markedet, og det er rett og slett imponerende at du kan få en så slank og elegant TV til denne prisen. 

Pris 5.990. 
Det er liten tvil om at LE5300 er fotomodellen i testen. 

Som den eneste LED-belyste LCD-TVen i denne runden er den nemlig så slank at den får de andre til å virke som de reneste tjukkasene. 

Det er de selvsagt ikke, men det er liten tvil om at forskjellen i dybde er stor, og er du blant de som lar designet være avgjørende blir antagelig dette ditt valg. 

Men er egentlig utseendet alt? 

Pluss 

LGs bildemenyer er de desidert beste i denne runden. 
Norske menyer og den geniale bildeinnstillingsguiden gjør det svært enkelt å justere bildet. 
100Hz og bevegelseskompensasjon er også på plass. 

TV-en er godt utstyrt: 
Du får blant annet fire HDMI-innganger, VGA for PC-bruk og USB-inngang for bilde og musikk-filer. 
Stort pluss i margen for at USB-inngangen lar deg spille av svært mange videoformater. 

Sammen med Samsung-modellen er altså dette valget for deg som ser mye film via USB. 
USB-menyen er også svært lett tilgjengelig, og lett å manøvrere i. 

TV-en har innebygget kortplass på baksiden, og RiksTV fungerte ypperlig hos oss. 
Vi presiserer likevel at vi ikke har fått bekreftet om modellen faktisk er godkjent. 
Vi fant den i hvert fall ikke på RiksTVs oversikt. 
At det fungerer nå, vil altså ikke være noen sikkerhet for at det vil fungere framover. 

Minus 

Kant-LED belysningen har imidlertid en del ulemper det er viktig å være klar over FØR du kjøper: 

Svært mange kant-LED belyste TV-er sliter f.eks. med at lyset fra LED-diodene skinner gjennom panelet (såkalt blooming). 
Dette gjør at TV-panelet aldri blir helt sort, og er dessverre også tydelig på denne modellen. 

Betraktnings- eller innsynsvinkelen er også blant de dårligste i testen. 
Her må du altså sitte midt foran TV-en for å få et bra bilde. 

Konklusjon 

Alt håp er likevel ikke ute hvis du har falt for designet, for svakhetene er selvsagt avhengig av hvordan du bruker TV-en: 

Til vanlig TV-titting i en normalt belyst norsk stue vil du antagelig synes at dette er helt topp. 
Men liker du å dempe belysningen når du ser på film – ja, da er ikke dette TV-en for deg og du bør velge en av de andre modellene. 

LG 42LE5300 

I dette prisleiet er altså konklusjonen at skjønnhet har sin pris. 

Stor takk til MPX for lån av test-TVer 
