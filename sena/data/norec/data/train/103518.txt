Digital Sydney
«Alias» er noe av det kuleste på TV for tiden. 
Spillet basert på serien er faktisk ikke ille det heller. 

CIA-agenten Sydney Bristow får kose seg med kule gadgets, spennende oppdrag, utallige forkledninger og heftig action i TV-serien «Alias». 
Den nydelige Jennifer Garner gjør rollen troverdig, og et glimrende manus gjør opplevelsene ulidelig spennende. 
Særlig hvis man følger serien over tid. 

Joda, jeg er fan. 
Og mot alle odds er ikke spillet basert på serien helt ille det heller. 
Bortimot en sensasjon med tanke på Acclaims CV fra nyere tid. 

Skuespillerne og manusforfatterne fra TV-serien må ta mye av æren for en relativt vellykket opplevelse. 
Stemmene og personlighetene sitter som et skudd, og historien er både god og spennende. 

Den digitale Jennifer Garner er derimot en tam erstatning for den virkelige varen, hun er jo bærebjelken i TV-serien med sin kraftfulle tilstedeværelse. 

Selve spillbarheten slentrer litt keitete av gårde - noen ganger er det sjarmerende og underholdende, andre ganger er det klønete og litt frustrerende. 
«Alias» konkurrerer med spill som «James Bond 007: 
Everything or Nothing» og «Splinter Cell: Pandora Tomorrow», og kommer aldri i nærheten av disse, bare så det er sagt. 

Men i all hovedsak lener spillet mot det sjarmerende og ganske underholdende, særlig etter at man har vent seg til kontroll- og kamerasystemet. 

Resultatet er en passe vellykket, spennende og underholdende spillopplevelse. 
Men jeg har mistanke om at oss fans av serien liker spillet bedre enn de som ikke er så begeistret. 
