3 Doors Down:«Seventeen Days» 

(Universal) 

Bredbent rock fra «hjertelandet» 

3 Doors Down fra Biloxi, Mississippi, selger i bøtter og spann i USA takket være megahiten «When I'm Gone», som ble en fulltreffer blant amerikanske soldater, deres familier og hverdagsslitere. 

Anført av sangeren Brad Arnold, som skriver sympatiske tekster sett med småkårsfolks øyne, sysler 3 Doors Down med melankolsk, melodiøs og nokså svulstig rock og lettmetal. 

De fleste sangene på albumet er som skapt for amerikansk radio. 
Underveis dukker også blåskjorte-helten Bob Seger opp på balladen «Landing In London» som renner over av lengsel og smerte. 

«Seventeen Days» låter slett ikke ille, men hvor relevante 3 Doors Down er i Norge, gjenstår å se. 

ESPEN A. HANSEN 
