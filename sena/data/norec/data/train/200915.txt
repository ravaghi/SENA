Test:Skoda Octavia stasjonsvogn 

Nye Octavia stasjonsvogn er rett og slett veldig mye god bil for pengene. 

Historien om den nye Octavia burde egentlig startet med historien om nye Golf. 
Den er nemlig lovprist i alle markeder, og blitt kåret til Årets Bil både i Europa og i den såkalte World Car of the Year. 
Octavia stiller nemlig med veldig mye av de samme komponentene som Golf, og MQB-plattformen er hovedingrediensen i begge. 

Riktig klasse 

Skoda gjør et veldig riktig trekk med nye Octavia, som vi allerede har prøvekjørt i sedan-utgave. 
Stasjonsvognen, som denne testen omhandler, ligger et sted midt mellom kompaktklassen og mellomklassen, eller c-segmentet og d-segmentet som det heter på fagspråket. 
De forsøker på ingen måte å selge bilen opp til klassen over, men er ærlige på at dette er en kompaktklassebil. 

Det vinner de stort på, for dermed er den overlegen i sin klasse, i stedet for å ende opp som en middelmådig bil i mellomklassen. 
Det minner litt om vektklassene i boksing. 

Se mer av Octavia stasjonsvogn: 

Større bil - mindre utstyr 

Dette er den tredje generasjonen Skoda Octavia, og lite tyder på at den kommer til å bli mindre populær enn de foregående utgavene. 
Bilen glimrer med sine smarte løsninger, fornuftige plassutnyttelse, og ikke minst prisnivå. 
Her kan du få en relativt mye større bil enn Golf, men til omtrent samme pris. 
Det er i tillegg lite som tyder på at Octavia vil være belemret med noe mer feil enn slektningen fra VW. 
Det blir derimot en ganske stor oppgave å utstyrsberegne bilene for å finne den faktiske prisforskjellen. 

Octavia får stort sett de samme motoralternativene som de andre merkene fra konsernet. 

Størst i klassen 

Den nye generasjonen Octavia stasjonsvogn har vokst seg en god del større enn den forrige. 
Dette gir ikke minst økt plass innvendig, også for de som skal sitte i baksetet. 
Der er beinplassenen bedret, og bakenfor der er bagasjeromsvolumet økt. 
Riktignok ikke mer enn fem liter, men den nær kvadratiske flaten gir god lastekapasitet. 
Dersom du legger ned seteryggene øker du lastekapasiteten fra 610 liter til hele 1.740 liter, godt hjulpet av at også takhøyden er hevet i nye Octavia. 

Se Octavias fleksible bagasjerom: 

Smarte greier 

Innvendig er bilen full av smarte løsninger. 
Blant annet er det mulig å legge ned ryggen på passasjersetet foran, og du får et tilnærmet helt flatt gulv i kupeens fulle lengde. 
Dette er en funksjon jeg ikke kan forstå er mer utbredt enn den er. 

For å slippe å gå rundt når en ønsker å legge ned seteryggene i baksetet er det spaker helt bak i lasterommet, det er fire kroker langs veggene som er til å flippe ut for å henge handleposer på, og det er dobbelt gulv, hvor det er mulig å senke gulvet, og gjøre hovedrommet enda dypere, eller ha det hevet og få to separate rom. 
Slik fortsetter listen over praktiske funksjoner. 

Førerplassen 

Om vi ser lenger frem i kupeen er det mye kjent fra konsernet forøvrig. 
Førermiljøet har en egen design, men mange detaljer stammer blant annet fra Golf og andre biler i modellrekken. 
Layouten er heller ikke ulik. 
Også de større utgavene av skjermløsningene er identisk, det samme med brukergrensesnittene. 
Seter og justeringer er veldig kjent, og i likhet med i Golf er det også lett å finne en riktig sittestilling. 
Det er flust av justering i alle retninger, også når det gjelder hev og senk, eller ut og inn av rattet. 
Om du ikke er av de aller største er også setene veldig behagelige, med lang nok sittepute. 

Flere bilprodusenter har mye å lære av ryddigheten i interiøret, som også gjør ergonomien god. 
Når opplevd kvalitetsfølelse i tillegg er på plass, så blir totalinntrykket veldig bra. 

Her er bilen i levende live: 

Åtte motorer 

Av motoriseringer er det nok å velge blant, og det tilbys fire forskjellige versjoner i både bensin- og dieselsortimentet. 
Vi ser her at Skoda ikke er begunstiget med den strålende 140-hesteren i bensinsegmentet som har aktivt sylinderkutt. 
Dette er en av tingene Skoda må ofre for å skulle være et rimelig merke i forhold til VW og Audi, som har denne motoren. 

At alle tohjulsdrevne versjoner av Octavia har torsjonsaksel bak, bortsett fra 180-hesteren, er et annet. 
På Golf ligger denne grensen eksempelvis på 122 hk. 
Kjøper du derimot en Octavia 4x4, så har du multilenke bak uansett hvilken motor du kjøper. 

Prøvekjørt: 
En svært sjelden Skoda 

Motoralternativene er: 

Bensin: 

1,2 TSI - 86 hk1,2 TSI - 105 hk1,4 TSI - 140 hk1,8 TSI - 180 hk 

Diesel: 

1,6 TDI - 90 hk1,6 TDI - 105 hk1,6 TDI - 110 hk2,0 TDI - 150 hk 

4x4 

Ja, selvfølgelig kommer Octavia stasjonsvogn også med firehjulsdrift, og den kommer allerede litt utpå sommeren. 
Bilen kommer da med tre alternative motoriseringer, som er 105 hk TDI, 2,0 TDI og 1,8 TSI. 
Prispåslaget er jevnt på 30.000 kroner. 
Foreløpig er det kun 180-hesters bensinmotoren som kan fås i kombinasjon med DSG automatgir, men ryktene sier at konsernet jobber med en løsning for dette også for de mindre dieselmotorene. 

En annen fordel du får for de nevnte 30.000 er multilenke-bakaksel i stedet for torsjonsaksel. 
En Octavia stasjonsvogn med 105 hk dieselmotor og 4x4 koster med «Ambition» utstyrsnivå kr. 290.000. 
Det er virkelig mye bil for pengene. 
Forventet volummodell er likevel 1,6 TDI (105 hk) Elegance til en pris på kr. 277.000. 

Se video som forklarer detaljene: 

Veldig mye bil for pengene 

Å oppsummere nye Skoda Octavia er enkelt. 
Bilen byr på veldig mye bil for pengene. 
Plassen er omtrent som skapt for et stort flertall av bilkjøperne, og man har ikke lenger en følelse av å kjøre et billig produkt når man ratter en Octavia stasjonsvogn. 

Utstyrsnivået på standardnivå er noe lavere her enn på konsernets andre merker, men der er det til gjengjeld høyt, og det er dessuten mulig å kjøpe seg opp til hva det måtte være også på Octavia. 
Det skal også legges til at selv her er ikke nivået dårlig. 

Skoda Octavia stasjonsvogn passer ikke bare den norske brukeren godt, med tanke på sin størrelse, men størrelsen passer også omgivelsene godt. 
I tillegg treffer den så godt som innertier med tanke på behov. 
Bilbransjen mesker seg i biler i ulike segment, og kundene like så. 
Dersom det bare skulle ha eksisert én eneste bil på markedet, definert ut fra de fleste bilbrukeres behov, så tror jeg den ville blitt omtrent som Skoda Octavia stasjonsvogn. 
Og når det er sagt, så gjør den jobben på en fremragende måte. 

Når entusiasme og merkefavorisering legges til side blir det vanskelig å komme utenom nye Octavia stasjonsvogn. 
Den er rett og slett en så snusfornuftig bil at den fortjener å kalles norgesbilen. 
Og når det er sagt, terningen med fem prikker er farlig nær ved å tippe over til en sekser. 
