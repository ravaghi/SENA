Jovial venners venner-fest
The Samuel Jackson Five er nye takter fra gamle travere. 

ALBUM: 
Oslobandet The Samuel Jackson Five har gjennom årenes løp primært frontet instrumental post-rock, men overrasker på sin fjerde fullengder med en pen håndfull stemmebærende gjesteartister. 

SJ5 lar gromfolk som Truls Heggero (Lukestar) og Thomas Bratlie (Rumble in Rhodos) med hell trekke sine bidrag i retning av deres respektive moderskip, og kaster også gjentatte melodiske blikk i Østens retninger med bidragsytere fra kvalitetssikre Now We've Got Members. 

Synther og skjeve taktfigurer balanseres med bandets gitarfyldige hovedpulsåre - med perfekt utslag på vektskåla i «...And Then We Met the Locals» - men albumet lander likevel ikke helt i vater, da ikke alle bestanddelene får godt nok fotfeste i helheten. 

De mer poporienterte tendensene her er likevel ekstremt spennende og gir utsikt til nye høyder for den alltid meget solide kvintetten. 
