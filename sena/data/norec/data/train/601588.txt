Både sol og regn
Det er fem år siden Jim Stärk sin forrige plateutgivelse. 
Einar Stokke Fadnes sin flotte vokal gjør at vi kan lytte til dem med en viss interesse også etter denne lange pausen. 

Her er også mange fine låter. 
Albumet åpner med det fem minutter lange tittelkuttet, der Jim Stärk viser og slår fast at bandet har utviklet seg siden sist. 
«Rainy love sounds» er fyldigere, monumental og mer storslått enn vi ble vant med under deres storhetstid for seks-sju år siden. 

Variasjonen er stor, større enn før, i et spenn mellom nakne visepoplåter til dramatiske fremføringer der gitarist Trond Mjøen og trommeslager Erland Dahlen får dominere. 
Men først og fremst handler dette likevel om amerikaniserte låter som kan minne om både Jackson Browne, James Taylor, Fleetwood Mac og Randy Newman. 
Akkurat som før. 

Det er trivelig og fint å høre på enten det er sol, regn, kjærlighet, hat eller svik det handler om. 
Ikke oppsiktsvekkende bra, men ålreit nok til at det er grunn til å sjekke ut det Jim Stärk leverer i sitt comeback. 
