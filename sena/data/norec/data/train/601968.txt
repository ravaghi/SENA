Sprudlende bra
Vi strødde rundt oss med lovord da vi anmeldte debutalbumet til norske Earlybird Stringband her i avisen i fjor. 
Sekstetten er kjapt ute med oppfølgeren, og det er grunn til å kose seg med bluegrassmusikken deres nok en gang. 

Av og til er det herlig å lytte til tidløs musikk som dette. 
Vi snakker om en akustisk strengelek med flotte og smektende melodier, eller låter som fyrer og sender lytteren opp på låven eller på brygga til dans. 

Earlybird Stringband spiller minst like bra som sist, og vokalharmoniene er minst like velgjort og forførende. 
Hør bare «Time of the year» og «Park bench». 
Mollstemt og flott. 
Og selvsagt skal bandet spille på bluegrassfestivalene i Risør og Langesund i sommer. 
Heldig er den som får oppleve dem der. 
