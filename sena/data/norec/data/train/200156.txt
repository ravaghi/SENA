Test:Lexus CT 200h 

Markedets eneste premium kompakthybrid er fornyet. 
Vi har sjekket. 

Lexus lanserte kompaktbilen CT200h for omtrent to år siden. 
Bilen klatret da rett inn i det mange kjenner som Golf-klassen, men skulle være et bidrag med mer premiumfølelse, og ikke minst, den ble klassens eneste bil med hybrid. 
Drivlinjen er derimot kjent, og stammer fra Toyota Prius. 

Fornyet 

Nå har Lexus fornyet bilen, men noen store endringer i de viktigste elementene er det ikke snakk om. 
Drivlinjen er den samme, og man skal være kjenner for å se forskjell. 
Det betyr at bilen fortsatt er et slags får i ulveklær, og har ikke i nærheten av de sporty egenskapene den delvis forsøker å uttrykke. 
Det er heller ikke meningen. 
Bilen er ment å være et mer miljøvennlig bidrag i kompaktklassen, uten at den trenger å være kjedelig av den grunn. 

Hard konkurranse 

Ettersom den klasser inn som en premiumbil, så er det lett å tro at det ikke finnes mange konkurrenter. 
Det var det heller ikke den gang CT200 h ble lansert, men i ettertid har det dukket opp flere. 
BMW 1-serie og Audi 
A3 var de eneste den gang, men i ettertid har både Mercedes-Benz A-klasse og Volvo V40 dukket opp. 
I tillegg har Audi lansert en ny generasjon A3, og VW har sluppet syvende generasjon Golf. 

Samlet sett er dette dårlig nytt i konkurransebildet for Lexus, og dessverre er nykommerne med på å skyve CT200 litt ut på sidelinjen, så sant du ikke er opptatt av at din neste bil absolutt skal være en hybrid. 
Da er det enn så lenge få alternativ å velge mellom. 
Da må vi i så fall trekke inn Toyota Auris Hybrid, som også er ny i segmentet, men som ikke er i nærheten av å konkurrere i premiumsegmentet. 

Se bilder av bilen utvendig: 

Lite endringer 

Som før er det fortsatt en 1,8-liter på 99 hestekrefter som sitter i CT 200h. 
Denne er også som tidligere hektet sammen med en elektromotor som leverer 82 hestekrefter på det meste, noe som samlet er beregnet til 136 hestekrefter. 
Kreftene fordeles videre gjennom en etter hvert kjent CVT-girkasse, en løsning vi ikke er veldig begeistret for, men som vi må innrømme fungerer mer enn godt nok ved normal bruk. 

Man skal derimot ikke være veldig opptatt av kombinasjonen bil og kjørefølelse før man rynker på nesa over girkassen. 
Som beskrevet i tidligere artikler gir den en følelelse av «sluregir», som absolutt ikke er ensbetydende med egen kontroll. 
Derimot er det effektivt, og nyere versjoner av slike girkasser er i tillegg mer intelligente enn de var i st arten. 

Tenker best selv 

I likhet med Toyotas produkter, så kan også CT200 kjøres som en ren elbil i en svært begrenset kjørelengde. 
I prinsippet har dette liten hensikt, ettersom bilen ikke er ladbar. 
Det betyr at den energien du tapper fra batteriet må etterfylles gjennom forbrenningsmotoren uansett. 
Resultatet blir dermed at vinninga går opp i spinninga, som det sies, og det beste blir derfor å la bilens innebygde intelligens ta seg av valget om når bilen skal gå på strøm alene, og ikke. 
Dette blir det mest effektive i lengden. 
Dette er målt, og sies å skulle være omtrent 37 prosent av kjørt kjøredistanse. 

God på innsiden 

Det er fortsatt innvendig Lexus-følelsen viser seg best. 
Det er her det signaliseres sterkest om at bilen hører hjemme i premiumsegmentet. 
Opplevd materialkvalitet ligger mange hakk over eksempelvis slektningen Auris Hybrid, noe som kjennes på alt fra seter, ratt, alle flater, og det ser utvilsomt mer high-end ut med tanke på instrumenteringen. 
Det er bra, for utvendig er det ikke mye som signaliserer om noe spesielt i forhold til konkurrentene. 
Ettersom konkurrentene også har fått alskens nymotens sikkerhetsutstyr, så blir CT200 hengende etter også på dette feltet. 

Se bilder av bilen innvendig: 

Endret oppsett 

Det er som nevnt ikke mange endringer på nye CT 200h. 
Bilene med 16” og 17” hjul har fått et nytt oppsett av støtdempere som skal gi en enda mer komfortabel kjøreopplevelse. 
Dette er gjort med et sett mer komfortorienterte dempere foran, og et litt stivere oppsett bak. 
I tillegg skal servostyringen være oppgradert for å gi ytterligere respons tilbake til føreren. 
Samlet er resultatet i grunnen så marginalt at jeg med hånden på hjertet kan si at det ikke merkes nevneverdig. 

Mer utstyr, men nok? 

Av utstyr har bilen fått noen nye elementer, som ny pute på armlenet mellom forstolene. 
Regnsensor er nå blitt standard på alle modeller, og parkeringsassistanse blir standard på noen ekstra modeller. 
Nå får dessuten alle utgaver mulighet for å felle inn sidespeilene. 
En morsom funksjon er at man kan få personlige profiler i minnet på nøkkelen. 
Dermed kjenner bilen igjen hvilken fører det er som er på vei inn, og innstillingene i bilen settes etter denne føreren. 
Et annet element er at bilen nå leveres med en ny radio som også inneholder DAB+, og et oppgradert navigasjonssystem. 

Økt konkurranse 

Alt i alt er det med andre ord ikke all verden å melde om den nye CT 200h, annet enn at nye og sterke konkurrenter har kommet til. 
Miljøalibiet bør derfor være et viktig element for deg dersom du velger en Lexus CT200h som din nye bil. 
Dessverre ser vi i praksis at dette gjør seg best i teorien, og at hybridbiler er de bilene som har størst avvik mellom oppgitt forbruk og faktisk forbruk. 
Dette gjelder også CT 200h, og er direkte utslagsgivende for utslippet. 

Bilbransjen har tatt viktige skritt i riktig retning siden CT 200h først kom på markedet. 
Vi lar likevel bilen få beholde terningkast 5, men med så milde endringer som Lexus her presenterer, så er den på ingen måte styrket. 

Prisene er som følger: 

CT200h ECO: kr. 304.300CT200h Comfort: kr. 328.000CT200h Luxury: kr. 405.900 
