Stemmen snor seg vakkert rundt den myke elektronikken
New York-bandet har hatt en pause på sju år. 

Gang Gang Dance: "Kazuashita" (4AD/Playground) 

De åpner med forvrengte lyder i "Infirma terrae" og slutter med en nydelig melodi i "Salve on the sorrow". 
Innimellom får du det meste. 

New York-bandet Gang Gang Dance har hatt en pause på sju år, men er nå tilbake med sitt femte album. 
Basisen er fortsatt synther, perkusjon og elektronikk, pluss Lizzi Bougatsos' stemme. 
Den snor seg vakkert rundt elektronisk drømming og shoegazing mens kuttene glir over i hverandre. 

Sammen med Brian DeGraw og Josh Diamond har hun visket ut grensene mellom musikk og kunst siden 2001. 
Denne gang ligger det et disig slør over platen, og muligheten er stor for at du finner et kutt å forelske deg i. 
For mitt vedkommende blir det "Salve on the sorrow", mens det åtte minutter lange tittelkuttet "Kazuashita" er albumets imponerende midtpunkt. 

"J tree" er også flott, en sang som omhandler protesten mot oljerør over indianerterritorium. 
"Novae terrae" er et dikt lest av Jack Walls, tidligere modell for Robert Mapplethorpe. 

Beste spor: 
"J tree", "Kazuashita", "Salve on the sorrow". 
