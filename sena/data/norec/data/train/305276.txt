Soulmann Burke
På vei til Notodden Blues Festival med smektende soul. 

||| 
ALBUM: 
«Nothing's Impossible» kunne vært brukt om livet til snart Notodden-aktuelle Solomon Burke, med tanke på utviklingen i karrieren til mannen som også kalles The King of Rock'n'Soul. 

Comebackplata Karrieren fikk et skikkelig løft etter 2002-utgivelsen «Don't Give Up 
On Me», som regnes som en comebackplate - til tross for at Burke egentlig aldri har vært borte. 
Han hadde bare lagd et par gospelalbum i det stille, og plata er uansett hans velfortjente comeback på soultronen - bokstavelig talt. 

Kongetrone 
For - til Burkes besøk på Notodden Blues Festival for fem år siden, ble det bygget en gedigen trone som den svært omfangsrike amerikaneren fylte i all sin velde på scenen. 
I år fyller han 70 år - og han kommer tilbake til Notodden for å spille på åpningsdagen, torsdag 5. august. 

Konsertene hans har riktignok en lei tendens til å drukne litt i et show som passer bedre i Las Vegas, men ingen kan ta ifra ham autoriteten og sjelen i stemmen. 

Grammy Mannen som skal ha det meste av æren for at Burke endelig var tilbake i folks bevissthet er produsent Joe Henry, som fikk artister som Bob Dylan, Tom Waits og Van Morrison til å skrive nye sanger til «Don't Give Up 
On Me». 
Albumet fikk meget fortjent en Grammy-pris. 
Oppfølgeren ble produsert av Don Was, mens Buddy Miller tok hånd om smektende - og countryinsprerte - «Nashville» (2006), med en imponerende gjesteliste. 

Denne gangen er det en helt annen, og ikke mindre kjent, produsent-type som har overvåket innspillingen. 
Willie Mitchell har vært sentral i utviklingen av den myke Memphis-soulen. 
Han er mannen bak plateselskapet Hi Records og en rekke hits for seg sjøl og en rekke kjente soulartister - og i særdeleshet en artist som snart synger på operataket i Oslo, Al Green. 

Dessverre døde Mitchell i januar, og han fikk dermed ikke se prosjektet helt i mål. 
Sånn sett kan man gjerne se på albumet som en hyllest til Mitchell og det han sto for. 

Egne låter 
For første gang på mange år er også Burke en av låtskriverne, ofte sammen med Mitchell, men albumet har også coverlåter som countrysvisksa «You Needed Me». 
Men i motsetning til Henry, har produsent Mitchell valgt minste motstands vei. 
«Nothing's Impossible» er en meget tradisjonell soul- og r'n'b-plate, med hovedsakelig ballader i trygge arrangementer og med strykere og blåsere som kledelig følge. 

Stemmen til Burke er den største styrken, mer enn låtene og produksjonen. 
Men om albumet mangler noe av dynamikken, variasjonen, overraskelsene og produsentgrepene som gjorde «Don't Give Up 
On Me» til 2002's beste soul- og bluesplate, er det grunn til å ta av seg hatten for sangeren og tolkeren Solomon Burke. 
Bare hør «You Needed Me», en gammel hit med Anne Murray som tolkes med en herlig inderlighet av Burke. 

Dette er virkelig hans spesialøvelse, og det er ikke mange som gjør akkurat dette bedre enn ham. 
