Pur racing-lykke
Svimlende akrobatikk i vakre omgivelser gjør «Pure» til en ekstremt underholdende racingopplevelse. 

Særlig originalt er spillet derimot ikke, og når den umiddelbare lykkerusen stabiliserer seg sitter jeg igjen med en klar følelse av deja vu. 

Litt fakta først: 
Du bygger din egen ATV (firehjuls «all terrain vehicle») basert på to grunnstammer, racing og triksing. 
Denne tar du med deg ut i offroad-terreng som hadde gjort seg som berg-og-dale-baner på Tusenfryd. 

Stupbratte bakker, svimlende hopp, krappe svinger og mengder av alternative ruter gjør det nødvendig å holde tungen rett i munnen mens du kaster deg ut i spillets tre modus: race, sprint og freestyle. 

«Pure» er solid, vellaget, underholdende, actionpreget og uanstrengt sjarmerende. 
Dette er helt opplagt et overskuddsprosjekt fra Black Rock Studio, som viser udiskutable kvaliteter rent ferdighetsmessig. 

Men de har samtidig «lånt» uhemmet fra en serie racingfavoritter. 
Presentasjonen kjenner du igjen fra «Burnout Paradise», bygging og oppgradering av kjøretøyet er fra «Need For Speed: Underground» og banelayouten har klare likhetstrekk med «Motorstorm». 

Alt dette er mest et svakt ekko, og det er tross alt vanskelig å være 100 prosent original i en grundig etablert spillgenre. 
Men når det gjelder snøbrettserien «SSX» når ekkoet ljomende styrke. 
Jeg vil nesten gå så langt som å si at «Pure» er en horisontal «SSX» - hele triksesystemet er hentet mer eller mindre direkte fra «SSX 3». 

Black Rock Studio er derimot dyktige i sin implementering av lånte elementer, og det er vanskelig å være for streng. 

For det er lett å anbefale «Pure». 
Spillet er simpelthen sabla moro. 

PS: 
I salg fra fredag 26. september. 
Det er kun PS3-versjonen som er testet. 

Gameplay-trailer fra PC-, PS3- og 360-spillet Pure. 
