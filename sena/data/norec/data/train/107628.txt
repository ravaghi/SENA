50 Cent:«The Massacre» 

(Universal) 

50 Cent-fans får definitivt valuta for pengene med albumet «The Massacre». 
Tilhører du ikke menigheten er 78 minutter med selvskryt og navlebeskuende tullball drøy kost. 
Sann mine ord! 

Å tilbringe tre-fire timer i selskap med rapperen 50 Cent er ikke noe jeg anbefaler hvem som helst. 

Årsaken er at 50 Cent ikke har så mye å fortelle uansett hvor mye han skravler om digre bunker med 20-dollarsedler, svikefulle damer, våpenbruk, sex, feite biler og usvikelig lojalitet mellom unge menn med egne begreper om lover, regler, ære og moral. 

På den annen side finnes det faktisk en del gode låter på «The Massacre», og jeg må (motvillig) innrømme at Dr. Dre, Eminem og 50 Cent har kommet opp med mange kule beats og elegante passasjer. 

At albumet i virkeligheten handler om å selge ghetto-stereotyper til ungdom, er lett å glemme når feite, funky og effektive spor som «Get In My Car», «Ski Mask Way», «Ryder Music», «Build You Up» og «I'm Supposed To Die Tonight» ruller ut på løpende bånd. 

«The Massacre» er likevel et album som kan skape en viss ambivalens og lengsel hos alle som mener at rap og hip hop nådde sitt hittil kreative høydepunkt for 10-15 år siden med A Tribe Called Quest, De La Soul, Public Enemy, Eric B & Rakim, Jungle Brothers, Gang Starr, Ice Cube, Ice-T og Nas. 

ESPEN A. HANSEN 
