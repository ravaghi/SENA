Foruroligende stille om krig
Så mye, så klokt så innsiktsfullt kan det berettes om krig - uten en eneste krigshandling! 

HANDLER OM: 
En russisk bestemor reiser langt for å besøke sitt barnebarn, en hær-kaptein, i en militærleir «et sted der det nesten er krig». 
(Det blir aldri sagt, men stedet er åpenbart Tsjetsjenia). 
DOM: 
Dette er en ren perle av en film for dyrkere av den såkalte annerledes filmopplevelse! 

Det er en film om krig og hva krig gjør med mennesker, om adskillelse, om fiendskap, om nærhet. 
Og det er gjort uten en eneste «dramatisk» scene, kun gjennom den gamle kvinnens observasjoner, reaksjoner og hverdagslige handlinger. 

Dette er filmkunst, dette er fortellerkunst, dette er kulturformidling og samtidskommentar av stort format - for den litt tålmodige og observante publikummer. 
