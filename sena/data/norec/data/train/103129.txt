Montée på Hove:Formidabelt festivalfunkeri 

HOVE (VG Nett) 
Montée er svært funky på plate. 
På scenen låter de som en discodampveivals. 

Montée Hove festivalen, Tromøya Publikum: 
Ca.: 1200 Aktuell CD: «Rendition Of You» 
Det skal mye til at man ikke bare blir stående og måpe av Maya Vik, Norges - hmm - «best kledde» bassist (vel, hun er jo det også - fredag kveld i en hvit prinsessekjole i kreppaktig stoff. 
Dette utelukkende som en faktaopplysning, selvsagt. 
Nok en slik: 
Hun spiller mye på en Moog-synthesizer også). 

Men faktum er at resten av Montée er så gilde instrumentalister at så faktisk ikke skjer. 
Trommeslager Marius Simonsens suverene synkopespill er en fryd å både se og høre (han har også en omgang med de små tomtomene som vil få Jeff Porcaro til å smile i sin himmel). 

Anders Tjores vokal er langt sterkere nå enn i bandets tidlige dager (han har dessuten perfeksjonert en kraftfull falsett). 
Haakon-Marius Pettersens keyboardspill gir soundet en elegant, diamanthard overflate. 

Og Erlend Mokkelbosts rene, afrikansklydende Stratocaster får musikken til å pulsere nesten smertefullt dansbart. 

Svært ofte snakker vi om det som i moderne festivalterminologi kalles «rene Robyn-tilstander». 

MORTEN STÅLE NILSEN 
