Tilbake i spill
Er dette Clint Eastwoods siste filmrolle? 

Tilbake i spill er kanskje ikke årets beste eller viktigste film. 
Den er fort sett og fort glemt, og resirkulerer velkjent tematikk sett i mange forutgående filmer. 

Men den har Clint Eastwood i hovedrollen! 
Det føles som et privilegium å se ham på kinolerretet i sitt 82. år. 
Eastwood tar i bruk sine beste egenskaper når han nok en gang spiller den harde, tause machomannen med et undertrykket følelsesliv. 

Han gjør filmen verdt å se, til tross for at den ikke er spesielt original. 

Et vanskelig far/datter-forhold 

Gus (Eastwood) er den gamle talentspeideren på jakt etter nye baseballstjerner. 
Men synet svikter, og jobben står i fare. 
Derfor blir datteren Mickey (Amy Adams) med til Nord-Carolina for å bistå faren. 

Men forholdet mellom dem er ikke det beste. 
Gus var stort sett fraværende gjennom Mickeys barndom. 
Samtidig møter de den konkurrerende talentspeideren Johnny (Justin Timberlake), som fatter spesiell interesse for Mickey. 

Lista over filmer om baseball er lang, men Tilbake i spill handler heldigvis ikke først og fremst om baseball. 
Det brukes kun som et bakteppe for å fortelle en historie om en far og datter som gjennom et felles mål finner tilbake til hverandre. 

Samspillet mellom Eastwood og Adams er godt, uten at følelsene tar overhånd eller overdrives, som lett kunne blitt resultatet av en slik historie. 
Konflikter fremstår mer troverdige med mer realistisk tilnærming til måten de kommer til overflaten på. 

Timberlakes figur kunne vært utelatt 

Tilbake i spill er også historien om hvordan Mickey i møtet med faren og Johnny tvinges til å revurdere sine egne mål og ambisjoner, men denne delen av historien interesserer meg ikke så mye. 

Faktisk kunne regissør Robert Lorenz med fordel ha utelatt Timberlakes figur. 
Det er far/datter-forholdet som er filmens sterkeste kort, og som jeg føler jeg investerer det største engasjementet i. 

Tilbake i spill viser en ikonisk skuespiller som koser seg foran kamera. 
Det er tydelig at dette er en rolle som kler ham, og en historie han kanskje kan identifisere seg med. 
Eastwood har sju barn med fem kvinner, og har ikke vært tilstede i alles oppvekst. 

Kanskje er dette hans siste film foran kamera? 
Det er i så fall ikke den verste svanesangen. 
