Rumer:«Seasons Of My Soul» 

(EastWest / Warner) 

Oppdag denne damen nå! 

Halvt pakistanske, halvt engelske Sarah Joyce - med artistnavnet Rumer - debuterte til stor ståhei i England i november, uten at det norske plateselskapet så langt har løftet en finger for henne her. 
Men platen er tilgjengelig, og her er det ingen grunn til å vente på godbitene! 

To navn har med rette blitt nevnt i forbindelse med Rumer - Karen Carpenter og Burt Bacharach. 
Akkurat som tilfellet var med The Carpenters-sangerinnen har ikke Rumer det voldsomme spennet i stemmen, men den rommer likevel et nærvær og en varm klarhet som gjør vokalen hennes ekstremt behagelig og fascinerende å lytte til. 
Stemmebåndene hennes er trolig dekket av purpurfarvet fløyel. 

Ytterst behagelige er også komposisjonene - og ikke minst arrangementene - som sender tankene mot pop-legenden Burt Bacharach. 
Dypt sjelfulle med islett av kammerjazz, så ubesværet fremført at Bacharach selv ble henført nok til å fly Rumer over til Los Angeles for å lage jule-EP med henne en måned etter at «Seasons Of My Soul» ble lansert. 

For et drøyt år siden var det Melody Gardot som sist fikk sitt store gjennombrudd i Norge i denne genren. 
Gi Rumer en sjanse på et stort tv-show i løpet av våren, så blir hun garantert den neste. 

BESTE LÅT: 
«Aretha» STEIN ØSTBØ 
