Passer best i mindre doser
På sitt beste er svenske Miss Li, alias Linda Carlsson, fargerik, frekk og farlig fengende. 
Det er hun ofte, også på dette hennes sjette album. 
På sitt verste er hun nerveslitende. 
Det er når du har hørt for mange av hennes kabaretaktige lykkepillepoplåter på rad. 

30-åringen har gjennom sin produktive karriere så langt vært en storleverandør av låter til diverse amerikanske tv-serier. 
Også superhiten fra "Tangerine dream", "My heart goes boom", har vært med i en episode av "Grey's anatomy". 
Tipper det skyldes hennes sukkersøte og litt barnslige vokal kombinert med rett fram-tekster om for eksempel hevn, brudd og teit blogging. 

Morsom er hun, Miss Li. 
Ellevilt dansbar også. 
Det blir bare litt mye. 
Beste spor: 
"Golden retriever", "Plastic faces", "My heart goes boom". 
