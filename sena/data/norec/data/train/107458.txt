Common:«Be» 

(Geffen/Universal) 

Lekker og tiltalende hip hop med dybde og snert. 

Kanye West har produsert mesteparten av låtene på det nye albumet til voksenrapperen Common, som nå er blitt et halmstrå å klamre seg til for alle som etterlyser sosialt engasjert hip hop. 

Kombinasjonen Kanye West og Common høres rent umiddelbart ut som en våt drøm for deg som er luta lei av navlebeskuende selvskryt. 

Etter ekstravagante «Electric Circus» vender Common nå tilbake til sitt musikalske utgangspunkt; 70-talls soul og soul-jazz på et album som heldigvis bare inneholder 11 spor fordelt på 40 minutter. 

Sofistikert hip hop med skarpe og poengterte tekster er mangelvare. 
Her er låtene behagelige, tilbakelente og rullende, men teknisk fremragende Common rapper med presisjon, kraft og snert uansett innpakning. 
West maler sobre og vakre lydbilder på et tiltalende, bittersøtt, lettbent og elegant album som får nesten alle andre rappere til å fremstå som lettvektere. 

Det burde være elementært, men Common formidler sine tanker og rim med sjel og innlevelse. 
Derfor får du fantastiske låter som «Faithful», «Testify», «Love is...», «Chi-City» og «The Food». 

At rap-originaler som Last Poets dukker opp som gjester ved siden av folk som John Legend og Bilal, er symptomatisk for dybden på dette albumet. 

Flere argumenter burde strengt tatt ikke være nødvendig. 

ESPEN A. HANSEN 
