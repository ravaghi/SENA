TEST:Sony Ericsson C901 

En ny dag, en ny kameramobil fra Sony Ericsson. 
Men hva skiller den fra røkla? 

I et mobilmarked preget av fallende salg for ordinære mobiler, og økt salg for såkalte smarttelefoner, skal det bli spennende å se hvordan Sony Ericssons (og, for den saks skyld, Nokias) produktportefølje holder følge med salgstrendene. 

C901 er den foreløpig siste modellen på mobilprodusentens etter hvert lange liste over dedikerte kameramobiler, og selv om vi etter å ha lekt med mobilen en liten stund sitter igjen med en liten følelse av déjà vu, er spørsmålet om dette likevel være noe for fotoentusiaster? 

Som telefon byr ikke C901 på noen overraskelser. 
Alle som har tatt i en mellomklassemobil fra Sony Ericsson de siste årene vil umiddelbart kjenne seg igjen i både menysystem og tasteutforming. 

På denne Cyber-shot-modellen har SE presset sammen elleve knapper og/eller knappefunksjoner over nummertastene, noe som er i overkant mange. 
Det blir vel trangt rundt "ring" og "avbryt samtale"-knappene, og det er litt for lett å treffe feil knapp. 

Navigeringen virker heller ikke fullt så rask som på andre SE-mobiler vi har prøvd i år. 
Vi trodde først det kunne skyldes det animerte motivet som C901 kommer med ut av esken, men etter å ha valgt et enklere motiv opplevde vi fortsatt at det lugget litt her og der. 

Kamera 

Det er uansett som kameramobil at C901 kommer til sin rett, eller nærmere bestemt burde komme til sin rett. 

På papiret ser det meste nemlig bra ut. 
Fem megapiksler høres akkurat passe ut, og med autofokus, solid beskyttelsesdeksel, og såkalt xenon-blits bør det meste ligge til rette for en fin mobilfoto-opplevelse. 
Smilefunksjon er også med. 
Sett innstillingene til "smile shutter", og C901 venter med å ta bilde til personen smiler. 

Dette fungerer helt etter planen, men som en parentes etter å ha diskutert litt internt i redaksjonen: 
Er det noen som faktisk bruker slike smilefunksjoner? 
Hvem er det som eventuelt ikke holder smilet lenge nok til at du klarer knipse dem mens de smiler? 

Autofokusen jobber relativt raskt, og gjør det litt enklere å ta skarpe bilder under middels vanskelige forhold. 
Den er likevel ikke perfekt, og under dunkle, eller til og med vanlige, lysforhold innendørs opplevde vi til stadighet at bildene delvis ble uskarpe. 

Litt blitshjelp 

Det er under slike forhold at blitsen kan tre støttende til, men vi er ikke helt fornøyd med den heller. 
Ettersom dette er en mobiltilpasset blits er rekkevidden svært begrenset, og kun motiv som befinner seg i nesten umiddelbar nærhet til linsa vil dra noen nytte av ekstralyset. 

Se for eksempel hva som skjedde da vi tok bilde innendørs med blits her og her. 
Siste bildet fungerer fint, fordi fruktfatet befinner seg veldig nær mobilen. 
Første bildet er derimot helt mislykket. 

Det loves fra Sony Ericssons side at telefonen skal ligge godt i hånda mens du bilder, og det kan vi være enig i. 
I og med at den ikke overdrevent tynn får du godt nok fingergrep til å stabilisere mobilen mens du knipser, men som vi allerede har vært inne på er det ikke nok til å uten videre forhindre uskarpe bilder ved middels vanskelige forhold. 

Utendørs er det ikke så mye utsette på bildekvaliteten, selv om det er mulig å se tegn til støy på for eksempel helt blå himmel eller andre, rene fargeflater. 
Utendørsbilder byr heller ikke på så store fototekniske utfordringer, og det finnes nok av standardmobiler som tar bra bilder når sola skinner. 

Makrofunksjonen er også bra (se eksempel her), selv om den nok først og fremst er forbeholdt entusiaster som liker å bevege seg litt for nær motivet, og ikke blide festmennesker med behov for litt avstand til festdeltakerne. 

Sjekk bildegalleriet under for eksempelbilder tatt med C901. 
Vær oppmerksom på at bildene er komprimert ned fra originalstørrelsen, se lenker under galleriet for eksempler lastet opp i opprinnelig format. 

Du kan se fire bilder i originalstørrelse her, her, her og her. 

Omtrent som før 

Det skal godt gjøres å finne noe som overrasker med C901. 
Dette er en traust mobil som ikke slår på stortromma når den er på byen, og selv om designet på ingen måte er noe kimse av, er det saklig heller enn oppsiktsvekkende, og ikke noe du vil finne i lomma til ekshibisjonistene. 

C901 er også ganske beskjedent utstyrt. 
Du får riktignok såkalt super-3G, eller HSDPA på ingeniørspråk, men du får ikke Wlan, og du heller ikke noen form for GPS er å finne på mobilen. 

Nettleseren er som før - vanlige nettsider tar lang tid å laste inn og er stort sett håpløse å navigere, mens mobilutgaver går fint - og du kan også gå direkte til YouTube-videoer og Google Maps via dedikerte programmer. 

Tastene er greie å skrive meldinger på, selv om de er såpass smale at mobilbrukere med fingre som ikke får plass i billige arbeidshansker fra Clas Ohlson (dere vet hvem dere er) kan få problemer med presisjonsnivået. 

Batteritiden er også kurant, og talekvaliteten på samtaler under vanlige forhold god. 

Konklusjon 

Det skinner nok igjennom at Sony Ericssons ferskeste Cybershot-telefon ikke har løftet entusiasmen til uante høyder. 
Til det er C901 altfor ordinær, som ikke vil si det samme som at det er noen dårlig telefon. 
Tvertimot. 
Det er en helt grei telefon. 

Hvis du synes det er gøy å ta mobilbilder i ny og ne, og hvis du ikke har behov for avanserte funksjoner er ikke dette noe dårlig valg. 
Du kommer med andre ord ikke til å ligge våken om nettene med en gnagende tvil i bakhodet hvis du bruker rundt 3200 kroner på C901, men du kommer heller ikke til å bli blendet av fyrverkeri. 

For vår egen del er entusiasmen over Walkman-modellen W715 fortsatt stor, og der får du i tillegg med Wlan og GPS - og litt stjerner i øynene. 
