Metalekspertisen kommer fra sørvestlandet
Purified in Blood imponerer på tredjealbumet. 

ALBUM: 
Det er ingen overdrivelse å si at Purifid in Bloods forrige album «Under Black Skies» er en grovt oversett plate. 

Det kan ha flere forklaringer. 

I skyggen av Kvelertak? 
En av dem er nok at Kvelertak kom med sitt allerede klassiske debutalbum i det samme tidsrommet og fikk følgelig velfortjent oppmerksomhet fra presse og publikum. 

En annen kan være at det er vanskelig å gjøre seg til profet i eget black metal-hjemland med en form for ekstrem metal som ligger noen skritt utenfor stien for det man er vant til her hjemme. 

Veldig synd, fordi rogalendingenes tagning av moderne metal bar med seg mange nye og kjærkomne impulser, både hva arrangement, oppbygning og utførelse angikk. 
Blant annet låt Purified in Blood befriende organisk og pulserende. 

Heldigvis, det gjør de denne gangen også. 

«Flight of a Dying Sun» er bandets første uten vokalist Glenn Reaper. 

Ikke et vondt ord om Glenn, men bandets andre vokalist Hallgeir Skretting Enoksen har utviklet stemmen og registeret på en måte som gjør at han uproblematisk drar lasset. 

Høyt og lavt Musikalsk er Purified in Blood høyt og lavt - fra massive sludge-låter som «Iron Hands», komplett med tunge orgeltoner, via groovy opptemposaker som «Storm of Blood» og «Mind is Fire», til det mer alternative og jamaktige tittelkuttet. 

Ekstra kudos for interessant instrumentering og forfriskende produksjon. 

«Flight of a Dying Sun» tre kvarter med sulten og inspirert moderne metal med en klassisk rocka nerve som går utenpå det meste som kommer fra den internasjonale scenen. 
