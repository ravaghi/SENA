TEST:Den glemte Golfen 

Volkswagen Golf er Norges mest solgte bil. 
Men Golf Plus er likevel ikke et alt for vanlig syn på norske veier. 

Det finnes fire karosserivarianter av Golf. 
Den vanlige kombien (3 og 5 dører), stasjonsvogna, den nye kabrioleten og så den litt høyreiste Golf Plus. 
Kombien er den som har gjort størst suksess av disse, men vår test av Golf Plus viser at mange nok ville kunne trives vel så godt i denne. 

Veldig mye er likt i Golf Plus som i vanlige Golf. 
Forskjellen består i et litt høyere karosseri, og faktisk et litt annerledes interiør. 
Ellers oppleves bilene ganske like. 

Høyere 

Fordelene med at bilen er litt mer høybygd er at det blir lettere å gå inn og ut av bilen, samt at du sitter høyere. 
Det er litt en smakssak, men det gir i alle fall bedre oversikt over trafikken. 
Og det gir også et bedre utgangspunkt for plassutnyttelsen. 
Ikke minst gjelder dette bakseteplassen som er romslig for de aller fleste, og bedre enn i vanlige Golf. 
Dessuten kan setene skyves frem og tilbake. 

Også bagasjerommet er hakket større, og i praksis stort nok til å dekke normale familiebehov for fire personer om ikke store gjenstander skal fraktes. 
Denne bilen burde med andre kunne fungere som en familiebil for de som ikke har for vane å ta med seg veldig mye på tur. 

Tiguan-inspirert 

Førermiljøet er omtrent det samme som i storebror Tiguan, og ikke helt det samme som i vanlige Golf. 
Det henger nok sammen med at sittestillingen er mer lik med Tiguan. 
Kvalitetsfølelsen er uansett omtrent den samme som i vanlige Golf, selv om designen skiller litt. 

Kjører bra 

På veien er forskjellen til Golf mindre. 
Forrige generasjon Golf Plus fikk litt kritikk for et hardt fjæringsoppsett. 
Det er annerledes på dagens utgave, og vår testbil opplevdes smidig og komfortabel. 
Heldigvis har det ikke gått nevneverdig utover kjøreegenskapene, for Plus har den samme fine og relativt nøytrale balansen som vanlige Golf. 
Den styrer fint gjennom svingene uten for mye understyring, og hjelper deg rundt de krappeste svingene om du går av gassen. 

Styringen er også fin og det litt høyere tyngdepunktet merkes ikke i noen særlig grad. 
Sitteposisjonen gjør at du ikke kommer like godt ”nedi” bilen som i Golf, men man føler likevel at bilen kommuniserer greit. 
Voldsomt morsomt blir dette aldri, men for biltypen er dette absolutt trivelige kjøreegenskaper. 
Sammenlignet med de større bilene Tiguan og Touran, kjører denne vesentlig bedre. 

Kledelig motor 

Vår testbil var utstyrt med det mellomste dieselalternativet, 1.6 TDI med 105 hester og 250 newtonmeter. 
Dette er en motor som passer bilen svært godt, ikke minst i kombinasjon med DSG-girkassen med syv gir som vi kjørte. 
0-100 tar riktignok 12,0 sekunder, så noen racer snakker vi ikke om, men den føles aldri undermotorisert. 

Dessuten er motoren stillegående og smidig, noe som sammen med den myke og kjappe girkassen bidrar til god komfort. 
Støynivået for øvrig er også bra. 

Forbruket ligger på 0,44 liter med DSG-kassen, og CO2-utslippet er 115 gram. 
Dette er gode tall for en bil som dette. 

Konkurrenter 

Det er ikke all verdens med alternativer i denne klassen for kompakte og litt høybygde kombier. 
Den mest opplagte konkurrenten er de billigere utgavene av nye Mercedes B-klasse. 
Den koster litt mer, men er nok en interessant bil for mange likevel. 
Andre biler som kan nevnes er Opel Meriva, samt Ford C-Max og eventuelt kommende B-Max. 

I praksis er det nok kanskje likevel vanlige Golf og Golf stasjonsvogn som stjeler flest kunder. 
Spesielt stasjonsvogna har sterke kort på hånda i det den byr på enda mer bagasjeplass. 
Og vanlige Golfs popularitet er jo dokumentert gjennom flere år i Norge. 
Men Golf Plus er uansett er interessant alternativ for de som foretrekker å sitte litt høyere og trenger hakket mer innvendig plass og fleksibilitet. 

Et alternativ dersom du trenger enda mer plass, er storebror Touran. 
Da får du også mulighet for to ekstra seter. 

Liten prisforskjell 

Prisen for vår motor- og girkombinasjon er 273.000 kroner. 
Det er bare om lag 6.000 kroner mer enn vanlige Golf i tilsvarende utgave. 
Det er altså ikke noe å si på prisen, og vår testbil fremstår som det smarteste kjøpet av Plus-variantene. 
