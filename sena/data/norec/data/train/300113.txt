Maria Solheim brenner inne med mye god pop
En spennende, annerledes viseartist. 

ALBUM: 
Etter seks år med mer eller mindre total musikalsk stillhet, har Maria Solheim mye på hjertet. 

I løpet av de første elleve minuttene på sitt femte album rekker hun innom både visesang med smak av salt sjø i melodilinjene, småfrekke fuzzgitar og dempet ettertenksomhet. 

Hun trenger fortsatt lite annet enn en barkrakk og en kassegitar for å gripe oppmerksomheten, men en nedtonet låt som «Can I See You Again» flater ut i stearinlyset når den følges opp av den adskillig sprekere «Dance With Me» - en sjarmerende poplåt med orgelpepp - som bør være på god bølgelengde radioapparatet. 

Også «Songs Of Forgotten Songs» viser frem tilbakevendte Maria Solheim på sitt beste, befriende røff og energisk, og lover således godt for fortsettelsen. 

For til tross for noen ujevnheter viser «In The Deep» først og fremst at Maria Solheim fortsatt brenner inne med mye god popmusikk - hun er på ingen måter ferdig snakka. 
