Ikke så god som den forrige
Karins Fossums psykologiske grublerier er ikke like gode denne gangen. 

Nok en gang har krimdronninga Karin Fossum levert en intens, psykologisk krimroman. 
I motsetning til mange andre krimforfattere, bruker ikke Fossum selve handlingen til å skape spenning, men inngående psykologisk dybdegraving. 

Også denne romanen har Konrad Sejer som politi, med rolle som «psykoanalytiker». 
Han greier selvfølgelig oppgaven denne gangen også. 
Men det som gjør denne boka hakket mindre spennende, og dermed ikke like god som den forrige, er at vi temmelig fort skjønner litt for mye. 

Boka starter med et dødsfall. 
Lille Elias på 11 kilo ramler ned fra en balkong i sjuende etasje på et hotell og blir most i møtet med asfalten. 
Skildringen av synet er så ille at en får lyst til å hoppe over den. 
I senga ligger foreldrene, som begge skylder på hverandre. 

Allerede på første side presenteres vi for en forklaring på hva som har skjedd. 
Så klarer Sejer gradvis å finne tegn som tyder på at dette neppe er hele sannheten. 

Men siden han ikke finner bevis, og ingen av foreldrene tar på seg skylda, må Sejer slippe dem begge løs - og håper tiden skal får de to til å gå i strupen på hverandre og få den skyldige til å avsløre seg. 

Dette er et spennende og annerledes krimgrep, der vi venter på en slags psykologisk terror og krigføring mellom partene. 
Men voldsomt spennende blir det ikke. 

Fossum benytter ikke muligheten til å gjøre barnefaren nifs gjennom å gjøre ham til krigsforbryter i sitt gamle hjemland Serbia, men nøyer seg med å la ham ha forårsaket en annens død i en trafikkulykke. 
Og det avslører lite om personligheten hans. 

Om mulig enda grunnere blir tankene til moren skildret. 
Det er rett og slett ikke slik en mor som har mistet ungen sin ville tenkt. 

Når Sejer til slutt får bevis for hva som faktisk skjedde da ungen døde, skjer det på en konstruert måte, som hentet fra en amerikansk actionthriller. 
Og dette bruddet med den, fram til da, psykologiske dvelingen oppleves rart. 
Ikke «helstøpt». 
