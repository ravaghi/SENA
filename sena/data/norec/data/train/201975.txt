Sony Ericsson W910i
Lekker, stor skjerm, Walkman, radio og Super-3G. 
Hva er det vel å ikke like ved denne telefonen? 

Siste tilskudd til Sony Ericssons stadig økende familie av Walkman-mobiler har fått modellbetegnelsen W910i, og er uten tvil en av høstens mest etterlengtede telefoner. 
Det er slett ikke uten grunn - denne smekre saken har en 2,4 tommers skjerm, og som skyvemobil får den plass til navigasjonstaster og skjerm på mindre enn ti centimeters høyde. 

Ellers er den med sine fem centimeter også litt bredere enn hva vi er vant til, men den oppleves likevel som en slank og moderne mobil - ikke så merkelig, kanskje, siden tykkelsen kun er 1,25 cm. 

Sony Ericsson W910i kommer i to farger: sort og rødt (Noble Black og Hearty Red). 
Med telefonen følger lader, USB-kabel, M2 USB minnekortleser, handsfree og øreplugger. 
Og selvfølgelig tilhørende programvare. 

Viktige data: 

Quad-band GSM/GPRS og 3G med HSDPA 2,4" skjerm med 262.144 farger og 240 x 320 piksler 35 MB internminne, Memory Stick Micro (M2) på 1 GB medfølger 2 Mp kamera (1600 x 1200 piksler) 
Støtte for MP3, AAC, AAC+ m.fl. Overføring via blåtann og USB Tale/standbytid: opp til 9/350 timer Størrelse: 50 x 99,5 x 12,5 mm, 86 gram Ca. pris: 3.700,- inkl. mva. 
(uten abonnement) 

Oppslått - eller oppskjøvet - kommer tastaturet til syne. 
Nummertastene er store, men glatte og ikke spesielt markerte. 
Likevel er de slett ikke vrange i bruk, og taster er også strengt tatt en vanesak. 
Men er du en ihuga SMSer bør du være klar over at det ikke er så mye telefon å holde i når telefonen er slått ut - og sånt kan det være smart å kjenne på i en butikk før du eventuelt punger ut for denne mobilen. 

Selve skyvemekanismen føles forresten veldig riktig, gir passe motstand og er uten nevneverdig slark. 
I tillegg til å bruke skyvebevegelsen for å motta/legge på en samtale fungerer den også som tastelås. 

Skjermen er som nevnt stor og fin og gir et klart bilde, og oppløsningen på 240 x 320 piksler er det vi gjerne finner på de fleste skjermer rundt to tommer. 

På toppen av telefonen finner vi av/på og Walkman-tasten. 
Har du store fingre kan disse være litt vanskelige å komme til når telefonen er åpen, så spesielt Walkman-tasten kunne vi tenke oss å ha et annet sted ... 

Høyre side har snarvei for kamera, plass til minnekortet og volumkontrollen. 
Det er også to taster på hver side av frontkameraet - kalt spilleknapp A og B, og de har litt forskjellig funksjon ettersom hvilken modus telefonen er i. 

Shake it! 

W910i sitt grunnleggende grensesnitt har ikke gått gjennom spesielle forandringer fra tidligere Walkman-telefoner; har du brukt en Sony Ericsson tidligere vet du altså grovt sett hva du går til. 
Responsen er også generelt god, med lite merkbar ventetid når du hopper mellom menyer. 
Men det er også en nyhet som så avgjort må nevnes: bevegelsessensoren. 
Dette er strengt tatt ikke noe revolusjonerende, blant annet kan Nokia 5500 Sport brukes som skritteller. 
Det som er interessant i denne sammenhengen er hvordan denne er integrert i grensesnittet til W910i. 

Sensoren registrerer tilting og telefonens orientering, noe som blant annet betyr at du kan tilte telefonen for å få bilder og film til å fylle skjermen. 
Walkman-grensesnittet vippes frem og tilbake mellom høyde- og lengderetning på samme måte, uten at vi helt ser det store praktiske aspektet med akkurat den funksjonen. 

Men sensoren brukes også til andre ting. 
I ett av de medfølgende spillene skal du styre en kule ved å tilte telefonen, noe som unektelig er skikkelig artig - selv om mobilspill i seg selv ikke rangerer så høyt på undertegnedes liste over essensiell funksjonalitet. 

En annen gimmick er den såkalte shake-kontrollen, der du kan "riste" deg frem og tilbake i spillelista. 
Dette gjøres altså under musikkavspilling, der du holder inne Walkman-tasten og gir telefonen (et markant) kast til en av sidene for å hoppe frem eller tilbake. 
Strengt tatt er det enklere å bruke navigeringstasten til å komme til neste låt, men ristemetoden virker på sin side selv om tastelåsen er påskrudd. 
Du kan dessuten også riste telefonen kjapt begge veier for å hoppe til et tilfeldig sted i spillelista. 

Meget musikalsk mobil 

For å starte opp musikkspilleren er det enkleste å bruke snarveisknappen øverst på telefonen. 
Walkman-playeren lar deg sortere på artister, album, spor, sjanger og årstall. 
Du kan også lage spillelister, mens lydbøker og podcasts nå er egne kategorier. 

I tillegg er det en funksjon som heter SensMe, som enkelt fortalt gjør at du kan høre musikk etter humøret. 
Når du bruker Sony Ericssons medfølgende Media Manager vil musikk som importeres til telefonen bruke SensMe-teknologi for å finne "stemningen" på hver låt. 
Du vil deretter kunne visuelt se om det er musikk som går raskt eller sakte, og om den er "glad eller trist". 

SensMe er utvilsomt en stilig og alternativ måte å se musikken på, men uansett hva vi prøvde ville ikke låtene vi importerte til telefonen med Music Manager listes opp i SensMe-applikasjonen - noe som ikke bare kan komme av vår tvilsomme musikksmak, så hvor problemet ligger er vi ikke sikre på ennå. 

SE W910i markedsføres først og fremst som en "Walkman-telefon", og mobilen gjør så avgjort ikke skam på den tittelen. 
Selv de medfølgende ørepluggene gir lyden anstendig kvalitet, men du kan selvfølgelig også koble ditt eget favorittheadset til minijacken på handsfree-ledningen - eller kjøre lyden via blåtann (A2DP). 
Liker du å leke med lydbildet har telefonen foruten ferdige lydprofiler også en fembånds equalizer. 

Musikk kan selvfølgelig også rutes via telefonens innebyde høyttaler, men her er det ikke spesielt mye å skryte av med tanke på lyd. 
I våre øyne egner den seg kun som en nødløsning. 
Trenger du bedre lyd her bør du heller sjekke ut Nokia 5700 Xpress Music eller lignende. 

Internminnet på skarve 35 megabyte holder selvfølgelig ikke så veldig lenge når du begynner å fylle opp med bilder, filmer og musikk, men det hjelper selvfølgelig det medfølgende 1 GB minnekortet på. 

Overføringshastigheten via USB-kabelen er slett ikke mye å skryte av, men med i pakken følger en USB kortleser for M2-kort, slik at du kan overføre data til og fra dine minnekort med anstendig hastighet. 
Du kan overføre musikk på den måten, men da får du altså ikke brukt Media Manager ... 

Musikkdelen kompletteres med en RDS-Radio, noe vi savnet sårt på W880i. 
Lydkvaliteten er god på sterke kanaler, og radioen gjør derfor en grei jobb i våre mer urbane strøk. 
Vi har dessverre ikke hatt mulighet til å dra med oss telefonen ut av byen for å sjekke forholdene der. 

Bilder og film 

For foto har W910i et kamera på to megapiksler, altså er den ikke førstevalget for deg som alltid legger igjen kameraet hjemme. 
Kameraet kan startes fra menyen eller tasten på telefonens høyre side - denne dobler som snarvei og naturlig utløser når kameraet brukes "liggende". 
Mobilen har også flere greie manuelle funksjoner som nattmodus, selvutløser, effekter og hvitbalanse. 
I tillegg kan du selvfølgelig stille på bildekvaliteten, men selv på høyeste innstilling er ikke dette noen erstating for et lommekamera. 

I tillegg har telefonen et kamera i front, hovedsakelig tiltenkt videosamtaler. 

Eksempler på bilder har du her: 

Filme kan du også gjøre med W910i, i anstendige 240x320 pikslers oppløsning. 
Resultater kan du se under. 
Klippene er tatt direkte ut av telefonen og ikke konvertert på noen måte. 

Får du ikke spilt av klippene, kan du for eksempel bruke GOM Player. 

Kommunikasjon 

Selv om denne mobilens absolutt sterkeste side er musikk, er den også fullvoksen som generell kommunikasjonsenhet. 
Den har firebånds GSM, noe som gjør at du kan bruke den i de fleste deler av verden med et noenlunde utbygd mobilnett. 
Talekvaliteten er helt grei, men den har ingen muligheter for ekstra "stemmeklarhet", som vi for eksempel fant på Nokia 6500 classic. 
Batteriet er forresten oppgitt til å holde i hele 9(!) timer med babling. 

Til datatrafikk stiller den også sterkt. 
Enheten har 3G og HSDPA (Super-3G), GPRS og - utrolig nok - EDGE, noe Sony Ericsson ikke tidligere har hatt for vane å inkludere på 3G-telefoner. 

Den har selvfølgelig muligheter for SMS, MMS, og e-post, har støtte for talemeldinger, kan ta in RSS-feeds og den innebygde nettleseren lar deg navigere rundt på Internett. 
Altså så å si full pakke dersom du ikke er avhengig av WLAN eller trenger infrarød oppkobling. 

Konklusjon 

Det er svært mye å like ved Sony Ericsson W910i. 
Den har en stor skjerm og fresh design - litt bredere enn de fleste vanlige mobiltelefoner, men også relativt tynn så den glir lett ned i lomma. 

Walkman-telefonen har som navnet impliserer også en glimrende musikkspiller, og RDS-radioen kompletterer det musikalske. 
Kameraet gir på sin side ikke spesielt gode bilder - men det forventer vi vel strengt tatt heller ikke av et mobilkamera på to megapiksler. 
Liker du å være koblet opp mot nettet vil nå EDGE kunne gjøre jobben når ikke (Super-)3G er tilgjengelig. 

Men vi har selvsagt også innvendinger mot visse aspekter ved denne telefonen. 
Alle tilkoblinger går over samme kontakt, den såkalte Fast-Porten, noe som blant annet betyr at du ikke kan lade den og høre på musikk over det kablede hodesettet samtidig. 

I tillegg er denne porten festet på telefonens side som på W880i. 
Når kabelen er koblet til øker dette i praksis mobilens bredde, og det er noe du må ta i betraktning dersom du har små lommer. 
Og når vi snakker om lommer - mangelen på fjernkontroll på handsfree-ledningen gjør at vi fremdeles fysisk må ned i lomma for å bytte sang eller øke volumet. 

Shake-funksjonen for å bytte sang er et interessant konsept, men i praksis synes vi den er litt for lite følsom - du må altså riste ganske hardt. 
Det er litt lite praktisk, men det kan jo være at en fremtidig oppdatering lar deg stille på følsomheten. 

Men la for all del ikke dette skremme deg fra en Sony Ericsson W910i. 
Totalt sett er dette en av årets bedre telefoner - og som musikkmobil ligger den helt der oppe i toppen. 
Så har du lyst, lov og ikke minst råd til en slik gjør du ikke noe galt i å velge W910i som din neste telefon. 

Billigere mobiler finner du i vår Mobilvelger. 
Forvirret over ord og uttrykk? 
Sjekk vår lille mobilguide. 

Mobiltesten er et samarbeidsprosjekt mellom nettstedene DinSide Data, ITavisen og Dingz.no 
