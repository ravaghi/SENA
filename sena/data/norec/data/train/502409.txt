Mary Poppins fungerer bra i 2018 og
Oppfølgeren til den legendariske Disney-klassikeren gjenskaper magien. 

Nyversjonen av Disneys klassiker er så gammeldags at den nesten snubler i sine egne ben. 

At den redder seg i land, skyldes overskuddet og lekenheten regissør Rob Marshall skrider til verket med, og som han greier å overføre til skuespillerne. 

Særlig Emily Blunt i tittelrollen gjør en flott innsats. 
Det gjør også Meryl Streep, i en vittig liten birolle. 
De som kjenner originalen, vil gjenkjenne henne som en kvinnelig omskriving av onkel Albert. 

Originalen kom i 1964, med Julie Andrews og Dick van Dyke i hovedrollene. 
Filmen sanket med seg fem av de 13 Oscar-statuettene den var nominert til. 

En av prisene fikk filmen for musikken, som komponist Marc Shaiman legger seg tett opp til i 2018-utgaven. 
Selv om den mangler så iørefallende sanger som «Chim Chim Cher-ee», «Spoonfull of Sugar», «Super-cali-fragil-istic-expi-ali-dosis» og «Feed the Birds», er resultatet bemerkelsesverdig fengende og fint. 

Første gang Mary Poppins kom seilende med paraplyen over Londons hustak, hadde verden nettopp passert et sekelskifte. 

Denne gangen befinner vi oss midt i 1930-tallets depresjon. 
Jane og Michael Banks, som Mary Poppins var barnepike for, er blitt voksne. 
Med Jane (Emily Mortimer) som venstreradikal forkjemper for arbeidernes rettigheter, trekkes en fin linje tilbake til hennes mor, Mrs Banks, som i originalfilmen kjempet humørfylt for kvinners stemmerett. 

Men der Jane er en blid optimist, har Michael det mye tyngre. 
I ett år har han vært enkemann og alenefar for de tre barna Anabel, John og Georgie. 

Kunstnerdrømmen er lagt på is, men halv lønn som bankkasserer strekker ikke til og med rekordhøy arbeidsledighet er mulighetene få. 

Nå har han misligholdt et lån, i banken sitter den griske finansulven Wilkins og venter på at Big Ben skal slå tolv fredag natt, så er Banks-huset i bankens hender. 

Her er det altså Mary Poppins kommer seilende tilbake som en magisk og gåtefull skikkelse, med sin uuttømmelig snippeske og sin særegne form for barneoppdragelse. 

Og Dick van Dykes løsarbeider Bert? 
Han har fått sin ekvivalent i gasslykt-tenneren Jack (Lin Manuel Miranda). 
