Erling R. Eriksen:Johann Sebastian Bach: 
Das Wohltemperierte Klavier I/II 

Universitetet i Stavanger 

Velspilt norsk Bach-maraton 

Pianisten Erling R. Eriksen er til daglig professor ved Universitetet i Stavanger, men er også en meget aktiv utøver. 
Når han nå har spilt inn hele «klaverets gamle testamente», Bachs samlinger av preludier og fuger i alle tonearter, «Das Wohltemperierte Klavier» bind I og II, er det litt av en kraftprestasjon. 
Musikken fyller 4-CDer, det er neppe noen nordmann som har gjort dette siden Robert Riefling spilte inn alt sammen på 1980-tallet. 

Og Eriksen legger for dagen en balansert og fin klang og spillemåte. 
Det er lekkert, innbydende og delikat innen alt fra dynamikk til pedalbruk. 
Han bruker moderne flygel, og utnytter til fulle de mulighetene det moderne instrumentet gir, men går samtidig aldri over grensene ved å smøre for tjukt på. 
Dermed fikser han det meste, han fremfører de intrikate fugene med stor overbevisning og tematisk konsekvens, og de litt mer gjennomsiktige stykkene spilles lett, følsomt og renslig. 
Dette er en innspilling av høy klasse som man må ønske hjertelig velkommen. 
