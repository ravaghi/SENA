Bruce Springsteen & The E Street Band:«Radio Nowhere» (single) 

(Columbia / SonyBMG) 

Fra albumet «Magic» (2. oktober) 

Bruce Springsteen sender ut sjefssignaler igjen. 

«I want a thousand guitars. 
I want pounding drums» synger Springsteen i denne lidenskapelige bønnen om å kjenne gromrytmer igjen, og sammen med sitt kjære E Street Band er han sannelig på god vei. 
«Radio Nowhere» er en skarp rocker med et hissig repeterende gitartema som gjør at låten fester seg mer enn godt nok etter flere gjennomlyttinger. 

Tidsmessig må vi helt tilbake til «Born In The USA» for å finne en tilsvarende hvasshet i gitarlyden, hvilket overbeviser oss om at Bruce Springsteen og hans E Street Band mener alvor når de på sin kommende plate har forsøkt å finne tilbake til essensen av sitt magiske banduttrykk. 

«Radio Nowhere» - selv med saxsolo fra Clarence Clemons - føles hverken like viktig eller vektig som låtene fra den klassiske utgaven av denne gjengen, men den er like fullt svært hektende og vitner om at Bruce Springsteen fremdeles er sulten på å skape rock i stort format. 
