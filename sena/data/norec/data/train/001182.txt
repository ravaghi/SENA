Magnifikt og effektivt
U2, Ullevi, Göteborg 

U2 har døpt sin nåværende turné til "The 360 Tour". 
Og leverer et like ambisiøst som storslått show det er lett å bli svimmel av, mener Lydverkets anmelder i Göteborg. 

Det irske firkløvret kommer ikke til Norge i år, men denne helga er de i hvert fall i Sverige, hvor de fredag kveld overbeviste stort på sin første av to konserter i Göteborg. 
Det startet riktignok litt tregt, hvor kraftig vind røsket i låtene og sørget for at åpningslåten ”Breathe” bare opplevdes som en litt fjern bris, mens stivbente ”Get On Your Boots” satt fast i Ullevi-betongen. 
Likevel måtte vi ikke vente lenger enn til fjerdelåten ”Magnificent” før vi skimtet konturene til det som skulle ende som en magnifikk kveld. 

For på årets turné har ”stormannsgale” U2 klart kunstykket å bli større enn noensinne – samtidig som de skaper en illusjon av nærhet og intimitet som ikke burde være mulig å få til i arenasammenheng. 
Hemmeligheten ligger i det banebrytende sirkelrunde scenerigget, hvor en mer enn 50 meter høy og 390 tonn tung romstasjon med utallige bevegelige deler ”henger” over scenen. 
Og med fire gigantiske klør plantet i publikumshavet på en måte som slipper folkemengden tett innpå romstasjonen (eller kanskje er det en sci-fi edderkopp) gir scenen alle fri sikt til alle kanter, mens den sirkelrunde videoskjermen langt der oppe leverer sylskarpe bilder som trekker periferien nærmere origo. 

Men selv om rammen er så storslått at det er lett å bli svimmel av mindre, må den fylles med innhold for at helheten skal bli meningsfull. 
Og det makter de fire irene med bravur. 
The Edge sender sine karakteristiske ekko- og klangrike gitarstråler opp mot kveldshimmelen, mens Adam Clayton og Larry Mullen Jr. holder rockemonsteret på stø kurs og gir bandet den nødvendige bakkekontakten. 

Og Bono? 
Er Bono. 
Med det ene beinet plantet i den forføriske rocketradisjonen og det andre i samfunnsengasjementets tegn. 
Men smart nok lot bandet rockefoten og fredagsfesten regjere lenge, før han godt over halvveis i konserten minner oss om at det finnes en annen og langt mer brutal verden utenfor stadionmurene. 
Først med en intens versjon av "Sunday Bloody Sunday”, akkompanjert av brutale og dagsaktuelle bilder på videoskjermen. 
Og deretter med bønnen om ”Pride”, før Burmas fengslede fredsprisvinner Aung San Suu Kyi æres med sangen ”Walk On”, mens bilder fra hennes liv speiles på videoskjermen og 50 mennesker paraderer bak San Suu-ansiktsmasker i utkanten av den sirkelrunde scenen. 
Og like etter at den burmesiske samvittighetsfangen har fått Bonos forsikring ”You’ll never walk alone”, slipper Desmond Tutu til med en intens appell om internasjonal solidaritet og påminnelsen om at vi alle er én. 
Eller for å si det med Bono, ”One”. 

Nær sagt selvsagt står denne harmoniske klassikeren fortsatt på U2-repertoaret, men ellers er det befriende å se at de har guts til å vektlegge sistealbumet ”No Line On The Horizon” så mye som de gjør, spesielt med tanke på at det langt fra er deres mest vellykkede plate. 
Fredag åpnet de like gjerne med fire låter fra denne, og supplerte med ytterligere tre, mens gamle favoritter (foruten de allerede nevnte) som ”Beautiful Day”, ”Desire”, Vertigo” og”With or Without You” strødd rundt om i settet minnet oss om bandets gedigne katalog. 

Og det er der vi så gjerne lar oss forføre av Bono og U2, og lar Bono-skeptikerne seile sin egen sjø. 
U2 har sanger og et engasjement som gir helheten en ekstra dimensjon. 
Og ikke minst: de har midlene som skal til for å skape en opplevelse og et show som går utenpå det aller meste vi noensinne har opplevd. 

Dette spilte U2 i Göteborg, fredag 31. juli: 

1. 
Breathe 2. 
No Line 
On The Horison 3. Get On Your Boots 4. Magnificent 5. Beautiful Day 6. Mysterious Ways 7. One 8. Until The End Of The World 9. Desire 10. 
Stuck In A Moment You Can´t Get Out 11. 
Unknown Caller 12. The Unforgettable Fire 13. 
City Of Blinding Lights 14. 
Vertigo 15. I’ll Go Crazy If I Don’t Go Crazy Tonight 16. 
Sunday Bloody Sunday 17. 
Pride 18. MLK 19. 
Walk On 20. 
Where The Streets Have No Name 

Ekstranummer: 
1. Ultra Violet 2. With Or Without You 3. 
Moments of Surrender 

For å anmelde U2s konsert i Göteborg, benyttet Lydverket seg av frilanser Leif Gjerstad som har jobbet som musikkjournalist i 30 år, for blant andre Dagbladet, NTB og NRK. 
Har sett og intervjuet 
U2 flere ganger, første konserten i Dublin sommeren 1980. 
