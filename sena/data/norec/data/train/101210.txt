Filmanmeldelse:Velmenende 

Indiske drømmer og fattigdom møter kommersialismens høyborg i USA. 

USA. 
Drama. 
Regi: Craig Gillespie. 
Med: 
Jon Hamm, Pitobash, Madhur Mittal, Suraj Sharma. 

Indiske drømmer og fattigdom møter kommersialismens høyborg i USA. 

Filmen om to indiske unggutter som hentes til USA for å bli baseballstjerner er velmenende, i blant sjarmerende, men altfor lang. 

Historien bygger på fakta. 
De to gutta FIKK kontrakt i den amerikanske baseball-ligaen, og hele prosjektet eksisterer fremdeles. 

Fortellingen har nok av rørende elementer. 
Problemet er at disse elementene dveles ved akkurat så lenge at anslaget av melodrama blir overhengende. 

Kort fortalt handler det om sportsagent JBs (Jon Hamm) forsøk på å redde seg selv økonomisk. 
Han mister en særdeles viktig kunde, og må komme opp med en kreativ nyvinning. 

Ideen om å få gutter fra det cricket-elskende landet India til å omstille seg til baseballspillere (ballen skal kastes knallhardt og presist uansett) dukker opp og JB drar til India for å lete etter potensielle stjerner. 
Målet er å nå noen millioner nye tilskuere ved denne form for «u-hjelp». 

Underveis er det duket for kulturkræsj, kynisme og en dose medmenneskelighet. 
Første halvdel av den to timer lange filmen er viet konkurransen i India, resten handler om trening og privatliv i USA. 

Artige enkeltepisoder understreker det komiske i de dype forskjeller mellom øst og vest. 
Den indiske trioen Pitobash, Mittal og Sharma er gode til å poengtere møtet med den amerikanske levemåten. 

Andre episoder bikker over i en klisjéfylt beskrivelse som kunne vært enklere å svelge dersom ikke historien hadde vært som omstendelig lang. 
