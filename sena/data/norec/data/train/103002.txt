«COLOMBIANA»:Lånemorder 

Historien om leiemorder Cataleya (Zoe Saldana) virker som et tynt oppkok av Luc Bessons «Leon» og «Nikita». 
Veteranen Besson har da også skrevet manus, oppskriftsmessig og temmelig blottet for originalitet. 

Åpningsscenen er medrivende. 
Den ti år gamle jenta Cataleya blir vitne til at foreldrene drepes, og må selv flykte fra colombianske skurker. 

Når hun 15 år senere har vokst opp til en hevnmaskin ute etter å utslette mafiagjengen som myrdet foreldrene, begynner det å skurre. 
Onkelen har lært henne opp i leiemorderyrket. 
På fritiden anvender hun sine kunster til kreative hevnmord - iført lite annet enn tettsittende trikoter og store våpen. 

That's it. 
En spinkel kjærlighetshistorie forsøker å støtte opp reisverket til en film som tar seg selv for høytidelig, uten å ha noe alvorlig å fortelle. 
Actionsekvensene sitter sånn noenlunde. 
Men vi kommer aldri innpå verken Cataleya eller de hun dreper. 

Med unntak av det første kvarteret, der Amandla Stenberg briljerer som unge Cataleya, ender filmen opp som en merkelig distansert affære. 
