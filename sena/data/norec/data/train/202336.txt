Slik blir du garantert gift
En kakespade er ikke lenger bare en kakespade. 

Til nå er det vel bare konditorier som har klart det utrolige: å forme det perfekte kakestykket. 
I flere generasjoner har folk flest måtte ta til takke med en vanlig kakespade, og selv avgjøre hvor spiss eller tykk kakestykket skal være. 

Resultatet av dette har vært både suksessfullt, middels og katastrofalt. 
I verste fall ender du med at kakestykket velter idét du planter det på fatet ditt, noe som også indikerer at du ikke blir gift. 
Skjebne verre enn døden, altså. 

Men nå har det faktisk kommet en løsning på det forferdelige kakeproblemet. 
Den nye kakeservereren sørger nemlig for at du ikke trenger å sette fremtiden på spill neste gang du skal unne deg et kakestykke eller to. 

En «revolusjon» 

Kakeservereren får følgende omtale på nettbutikken Enklereliv.no: 

«Det er ikke ofte man ser en helt ny tilnærming til et gammelt produkt. 
Denne kakespaden og servereren tror vi vil imponere deg selv, gjestene og ditt bakverk. 
Kakeservereren fungerer på alt fra bløtkaker til kringler, alt etter hva du ønsker å benytte den til. 
Den finske innovasjonen har allerede blitt en bestselger i sitt hjemland Finland og i USA. 
Nå har den kommet til Norge og er klar til å revolusjonere ditt bakverk!» 

Kakerevolusjonen heter «Cake Server» og kommer fra produsenten Magisso. 
Den har et pent design, men ved første øyekast er det kanskje vanskelig å se hva det egentlig er. 

I omtalen står det at kakeservereren har vunnet den anerkjente Red Dot Desing Award for sitt vakre, innovative og funksjonelle design. 
Den skal også ha oppnådd stor status i USA, og er utstilt ved Museum of Modern Arts i San Francisco. 
En imponerende cv med andre ord. 

DinSide har tidligere skrevet om Velux dagslyslampe og dusjen «Unum Rain Shower and Hand Shower», som også har vunnet Red Dot Design Awards 

Enkel å bruke 

Kakeservereren finnes i ulike farger i plast, blant annet svart, limegrønn, lilla og hvit. 
Plastmodellen koster 149 kroner, mens modellen i rustfritt stål koster 349. 

DinSide testet plastversjonen på tre ulike kaker; ostekake, sjokoladekake og marsipankake. 
Kakeservereren passet best til sjokoladekake, mens ostekaken var den største utfordringen. 

Av erfaring pleier det første kakestykket å være en utfordring, noe som gjør at folk ofte gruer seg til dette. 
Men med kakeservereren er det faktisk ganske gøy å skjære det første stykket. 

Alt du trenger å huske på er å legge kakeserveren ned med den skarpe siden. 
Dette finner du ut ved å kjenne litt på formen. 
Det blir på en måte som en pepperkakefigur, og er ikke noe særlig komplisert. 

Etter du har lagt formen ned i kaken, løfter du opp kakestykket ved å klemme formen forsiktig rundt kakestykket. 
Så kan du enkelit transportere den fra kakefatet til fatet, og slipper taket idét kaken er trygt plassert. 
