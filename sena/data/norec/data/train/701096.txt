Skravlete venninner rundt sur Jennifer
Høres kanskje glupt ut det, tenker du, å lage en film som låner glans fra tv-serien «Friends» med Jennifer Aniston i hovedrollen. 
Men spillefilmen om fire venninner, hvorav tre sitter økonomisk godt i det, er uendelig kjedelig. 

Aniston selv er et traurig syn og bidrar overhodet ikke til å oppfylle komediesjangerens forutsetning: 
At vi faktisk skal få noe å le av. 

Nå ja, grunn til å være sur har hun jo, der hun spiller den fattigste av damene, Olivia. 
Ikke har hun mann, lærerjobben har hun forlatt og nå gjør hun rent i prektige middelklassehjem. 
Klart man blir mutt av slikt. 

Nicole Holofcener regisserer sitt eget manus og setter venninnene i gang med å fikse mannfolk og kostbare antrekk til single Olivia. 
At den selvsentrerte kjekkasen Scott Caan får leke med, gir ikke filmen den handlingsmessige oppturen den så sårt trenger. 

Heller ikke venninnene og deres ektefeller åpner latterdøra. 
Snarere blir jeg sliten av å se og lytte til uflidde og uhøflige Jane (Frances McDormand). 
Eller høre på sladderskravlinga til Franny (Joan Cusack) og Christine (Catherine Keener) som krangler med ektemannen. 

Og når heller ikke filmens mannfolk er annet enn kulissefyll, blir «Venner med penger» et eneste stort gjesp. 
