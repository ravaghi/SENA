Umiddelbar fuzzpop
Deerhunter girer opp på femteplata. 

ALBUM: 
Tre år etter glimrende «Halcyon Digest» er Atlanta-bandet Deerhunter tilbake med nok en plate som blir vanskelig å riste ut av øregangene. 

Det betyr ikke at låtskriverne Bradford Cox og Lockett Pundt har gjentatt seg selv. 

Sammenlignet med forgjengeren er «Monomania» langt mer energisk, rufsete og leken — ikke minst vokalmessig. 

Fuzz og fengende melodier 

De klare, tvinnende gitarlinjene fra sist dukker opp i spor som «The Missing», men den mer dvelende, klangfulle stemningen er i stor grad fraværende. 

Derimot serveres vi psykedelisk, eksperimentelt skurr og fuzz side om side med uforskammet fengende melodier. 

Stråler av overskudd 

Spennet går fra oppstemt lo-fi-garasjerock i tittelsporet og «Pensacola» (sistnevnte med et ikke uvesentlig countryfraspark), til roligere øyeblikk i blant annet «T.H.M.», der en bløt gitarmelodi triller rundt fornøyelige, myke akkorder. 

I «Dream Captain» og singelen «Back To The Middle» møtes det beste av det hele i to umiddelbare gullkorn av noen låter, som stråler av overskudd med sine lystige riff og naive melodier. 

Albumet er i salg fra 3. mai. 
Enn så lenge kan det lyttes til her. 
