Forferdelig klein backstage
En stupende klassereise fra nattverden til nachspiel. 

Den hellige gral fikk sitt gjennombrudd da den dukket opp ved Jesus siste måltid. 
Judas var der, alle de kule apostlene var der, og det var et ekte "kjendisparty" som skulle bli husket i lang tid fremover. 
Etter dette holdt karrièren som "den mest populære koppen" seg ganske stabil. 
Men jo eldre gralen ble, jo mer behov fikk den for å uttrykke seg på andre måter, og det var da han møtte på de gamle slektningene. 
Etter dette var reisen fra nattverd til nachspiel ganske kjapp. 

OnklP & De Fjerne Slektningene har rukket å slippe tre album og fått to Spellemann-nominasjoner siden begynnelsen i 2013. 
Slikt blir det mange konserter og turneer av, og på den nye singelen deres får vi et innblikk i hva som har foregått bak fasaden. 
"Den hellige gral" er en hyllest til backstage-livet guttene har opplevd sammen, og det framstår som en ganske rølpete affære. 

Blanding av sjangere er en risikosport. 
Det kan funke fett hvis det gjøres riktig, men det kan også ende opp som en usmakelig suppe. 
Rock og rap sammen høres kanskje ut som en god idé, men på "Den hellige gral" høres det alt annet enn bra ut. 
Når låten starter med den taktfaste trommen til "We will rock you", for så å gå over til en skrytete og ukarismatisk rapvokal, er det bare å slenge inn det svette håndkleet backstage og låse døren. 

"Styggen på ryggen" fra 2014 har også klart å snike seg inn i låten, og det gir en bismak av uoriginal gjenbruk. 
Det føles som OnklP og slekta ikke tar fansen helt på alvor, og at de mater ut lettbeint musikk bare for å holde liv i en døende flamme. 
For dette er tvers igjennom lett musikk, med en ganske uinteressant oppbygging. 
Men så er det kanskje det som er meningen også? 
Til tross for den kleine puddelrock-produksjonen på refrenget så blir det catchy etter et par lytt, og låten kommer helt sikkert til å få sin seiersrunde på både vors og nash utover sommeren. 

P3 Spanderer: 
OnklP & De Fjerne Slektningene - "Styggen på ryggen" 
