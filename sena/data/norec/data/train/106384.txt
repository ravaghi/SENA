Jan Werner:«Stronger»
(Polydor / Universal) 

Jan Werners musikalske testamente minner oss om hvem han var og alltid vil være - den storslåtte balladesangeren. 

Isolert sett er «Stronger» en solid og til tider intenst rørende plate, men likevel ujevn og arrangementsmessig noe overlesset og tilgjort dramatisk i sin streben etter å finne de riktige klangene, ikke minst når Jan Werners stemme er et fireakters drama i seg selv. 
Likevel blir det nesten vanskelig å være helt objektiv til en slik plate, bare halvannen måned etter Jan Werners død. 

Det hele blir også så uendelig mye sterkere når platen avsluttes med «Remember Me», en låt som mer enn noe annet handler om udødelighet - tidligere sunget av Josh Groban på soundtracket til «Troja». 
Det vil garantert gå kaldt nedover ryggen på mange lyttere når teksten her settes i sammenheng med Jan Werners egen historie. 

Som før opererer Jan Werner velkjent og trygt i en akse mellom nettopp filmmusikk og pop, mellom moderniserte svisker og klassikere. 
Stemmemessig fjetrer han lytterne hele veien med kontrollerte volumstøt som spenner fra det hviskende inderlige til skjelvende utblåsninger. 
Jo da, det kommer til å gå lang tid før en lignende stemme dukker opp igjen. 

Nettopp derfor er det nesten litt synd at Jan Werner ikke i enda større grad får dominere lydbildet. 
Med en slik stemme står de beste balladene alltid utmerket helt alene med rene og enkle akkompagnementer - gjerne bare med piano - slik «Will The Sun Ever Shine» (for øvrig også en filmmelodi, sunget av Bonnie Raitt for Disney), forbilledlig er i nærheten av i beste forstand. 
Patosen i Marc Anthonys «My Baby You» er også en Jan Werner-klassiker av dimensjoner. 

«Stronger» er definitivt best på balladesiden - de store balladene, ikke der Jan Werner fremstår som en strømlinjeformet popnorsk utgave av George Michael. 
Men platen vil utvilsomt elskes av hans publikum - og mange flere. 
I den sammenheng er det viktig å gjenta at avgjørelsen om å gi ut denne platen er helt riktig, tatt i betraktning reaksjonene over hele Norge etter hans død. 

«Stronger» er utvilsomt en verdig avskjed med Sangeren Jan Werner. 

(PS Rolf Løvlands «You Raise Me Up», som Jan Werner sang på turné med Secret Garden og som ble avspilt i hans begravelse, er ikke med her. 
Det er derimot Løvlands «Always There». 
Begge disse sangene har tidligere vært sunget av irske Brian Kennedy på Secret Gardens plater). 

Anbefalt nedlastning: 
«Always There», «Will The Sun Ever Shine», «My Baby You», «Angels Lullaby» og «Remember Me». 
