Marerittet i Kongo
Fredrik Græsvik forteller godt og kaster nytt lys over historien til Moland og French. 
Men av og til står han selv i veien for historien. 

Tjostolv Moland og Joshua French ble arrestert i 2009, og siden dømt til døden i Kongo for drapet på sjåføren Abedi Kasongo. 

Saken rystet offentligheten både i Norge og i Kongo. 
Var de eventyrere eller leiesoldater? 
Var de skyldige i drapet, eller hadde de gode grunner til å flykte og la være å melde seg? 
Interessen avtok ikke da et stort norsk pressekorps fikk overvære rettssaker som var preget av dårlig tolkning og lav rettssikkerhet. 

Underveis blir det tydelig at Moland sliter psykisk. 
TV 2 velger å filme Molands psykoser mens det hele utspiller seg i retten. 
Midt i det hele står Fredrik Græsvik, TV2s erfarne utenriksreporter, som har rukket å bli kjent med de to tiltalte. 
Så godt at de ringer ham fra cella i Kongo for å ønske god jul. 
Nå er Moland død, og French er tilbake i Norge. 

Græsvik forteller svært godt, og han kjenner saken bedre enn de fleste. 
Til tross for sin inngående kjennskap til Moland og French, makter han å beholde en viss distanse og la leseren selv ta stilling basert på de fakta som legges fram om saken. 

Noe skurrer likevel for denne leser. 
I noen kapitler tar journalisten selv svært mye plass, blant annet en scene der journalisten leter i jungelen etter en bag Moland muligens kastet fra seg under flukten. 
På dette tidspunktet i historien vil de fleste være mer interessert i selve drapssaken enn kvaliteten på journalistens seng eller hvor mange maurbitt journalisten fikk i låret. 

Rune Edvardsen og Dina-stiftelsen får hard kritikk av Fredrik Græsvik. 
Edvardsen er kjent for å ha jobbet hardt med å bidra til en løsning på saken. 
Disse anklagene ville stått seg langt bedre hvis Rune Edvardsen hadde fått svare på kritikken i boka. 

Græsvik bringer ellers spektakulære nyheter om at president Peres fra Israel ble involvert i løslatelsen av Joshua French. 
Her har han jobbet godt som nyhetsreporter. 
