Nokia 6270
Nokia holdt lenge igjen når det gjaldt flipp- og skyvemobiler. 
Men nå har finnene virkelig skjønt poenget. 
Vi tester den imponerende skyver'n Nokia 6270. 

For Nokia 6270 er virkelig en imponerende mobil. 
Ved første øyekast mangler den nemlig bare et par småting på å være komplett, som 3G-støtte og forbedret videoopptak. 
Men det som følger med er mer enn nok for de aller, aller fleste. 

Diger plast-telefon 

Problemet er at det fører til at den har et problem designmessig. 
Den er blant annet litt i største laget. 
Til å være en av Series 40-mobilene til Nokia er den uforholdsmessig stor. 
Spesielt i forhold til en mobil som Samsung D600E, som er sammenlignbar på de fleste andre måter. 

Men stor må den være for å få plass til den digre skjermen. 
Vi snakker 262 000 farger og en oppløsning på 320 x 240 punkter. 
Etter hvert ser dette faktisk ut til å bli den nye standarden på mobiler og det må vi si vi er meget fornøyd med. 

Nokia har dessuten valgt noen materialer på denne mobilen som skal gi en eksklusiv følelse. 
Problemet er at det faller litt igjennom og man sitter igjen med en følelse av at telefonen er ene og alene laget av plast. 

Likevel er det flere positive ting med designet. 
Blant annet er tastene veldig bra. 
Utseendet i seg selv er også ganske pent, synes vi. 

Mye snacks 

Vi har allerede skyldt på skjermen i forhold til størrelsen på 6270. 
Men det er langt mer enn den gode skjermen som gjør denne telefonen stor. 
For den er som sagt stappet med det meste av funksjonalitet en mobiltelefon kan ønske seg. 

Mobilen har blant annet støtte for minnekort, noe en middels mobil av 2005 absolutt bør ha. 
Derimot har den ikke 3G, men med EDGE-støtte er faktisk ikke dette noe stort savn. 

Den har også MP3-spiller og radio. 
Sistnevnte er imidlertid blant de dårligste vi har testet i det siste. 
Under en lengre busstur i østlandsområdet var det sjelden det gikk noen sekunder uten skurring. 

Kamerakvalitet 

Telefonen har et kamera med oppløsning på to megapiksler, noe som også kan se ut til å nærme seg standard på mobiler i mellomsegmentet etter hvert. 
Men kameraet i seg selv er ikke blant de beste vi har testet. 
Det er bra nok til bruk i for eksempel enkel webpublisering og på dataskjermen, men vi hadde nok ikke satt bildene inn i albumet. 

Vi kunne også ønske at videokameraet var langt bedre. 
Flere av de siste 2- megapikselkameraene har nemlig hatt mye bedre videoopptaksmuligheter, men i 6270 er vi tilbake til ubrukelige mobilfilmer. 

Endelig er Series 40 bra 

En gledelig nyhet er imidlertid det nye Series 40-systemet. 
Etter flere år der det har blitt forbigått, har Series 40 endelig kommet seg opp på siden av konkurrentene. 
Fremdeles er det et ørlite hakk igjen før vi utroper det til like stilig som systemene hos Samsung og Sony Ericsson, men funksjonaliteten er på topp. 

Ikke minst er det aktive ventemoduset veldig spennende. 
Når telefonen ikke er i bruk kan man her få oversikt over hvilke hendelser som kommer de neste dagene, hvilke sanger som spilles, radiokanal, snarveier og eventuelle andre notater. 
For de som kjenner til startskjermen på Windows Mobile kan det minne litt om dette. 

Konklusjon 

Nokia 6270 er som dere skjønner en meget god mobiltelefon. 
Faktisk er den blant de bedre vi har testet i dette prissegmentet det siste året. 
For denne mobilen koster under 3 000 kroner, noe som Nokia virkelig skal ha skryt for. 

Finnene kan imidlertid slå bena under denne mobilen selv. 
For rett rundt hjørnet er også modellen 6280, som har et langt mer elegant utseende og som også er utstyrt med 3G. 
Vi vil kommer tilbake med en test av denne så fort den dukker opp. 

Klarer man imidlertid ikke vente er Nokia 6270, med unntak av noen små designproblemer, et veldig godt alternativ. 
