Espen Lind gir ikke Vamp det løftet vi hadde håpet på
Folkekjær folkpop fra Vamp slik de alltid låter. 

ALBUM: 
På sitt niende studioalbum «Liten fuggel» har folkemusikk-kollektivet Vamp samarbeidet med hitfabrikanten Espen Lind. 
Det skulle man tro ville gi en mer kommersiell appell, men han har valgt å bevare de populære rogalendingenes særegenhet. 

Plagiatsanklager 
Det fikk vi allerede tegn på i vår da første smakebit ble sluppet i form av albumets tittelspor. 

Den ble også gjenstand for uønsket kritikk da den kvinnelige bluesartisten Sizz' anklaget den for å være et plagiat av hennes «Annalee» 

Uansett, fire år er gått siden forrige studioalbum, «St. Mandag», og bandet er blitt noe løsere i formen siden sist. 

Mange stemmer Den nye vokalisten Paul Hansen er faktisk forsanger på bare tre låter. 

Bandsjef Øyvind Staveland tar selv mikrofonen på like mange låter, samtidig som hans sønn Odin Staveland har fått en mer sentral rolle, både som låtskriver og vokalist. 

Færøyske Eivør Pálsdóttir krydrer lydbildet med sine kledelige koringer, og slipper ordentlig til i duetten «Elisabeth og Elinborg». 
Til tross for de mange forskjellige stemmene har Lind klart å forene uttrykket til én helhet. 

Få stilistiske brudd Energiske «Karusell» er det største stilistiske bruddet, men framstår også som skivas høydepunkt. 
En fin versjon av Erik Byes «Oles vise» har de også funnet plass til. 

Alt i alt et fint produkt, men med Lind bak spakene hadde jeg håpet på noen flere overraskelser. 
