Episk ensformighet
ACTION «Centurion» Storbritannia. 
15 år. 
Regi: 
Neil Marshall. 
Med: 
Michael Fassbender, Dominick West, Olga Kurylenko, Noel Clarke. 

Her er en oppgave: 
Forsøk å telle antall avkuttede lemmer og struper i «Centurion»! 
Så mange som det er av dem, er det ikke rart det knapt ble plass til noe annet. 

I denne «forfølgelsesthrilleren» følger vi den sagnomsuste romerske niende legion. 
I år 117 e.Kr. er deres oppgave å nedkjempe det piktiske folkeslaget i Skottland, men det går særdeles dårlig. 
Kun et knippe menn overlever, og pikterne er etter dem, med en nådeløs ulvedame i spissen. 

Hun kan lukte romerne på mils avstand! 
Men heldigvis ikke når de gjemmer seg rett under gulvet hun står på. 
Selvmotsigelser av denne typen er tilforlatelig drysset over filmen med skamløs likegyldighet. 

«Centurion» er et verk som får folk til å tenke på filmer som «Gladiator» og «Braveheart», men den mangler disse filmenes storhet. 

SILJE BEKENG 
