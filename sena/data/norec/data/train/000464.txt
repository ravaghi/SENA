Transformers:Cybertron 

En middelmådig skytefest. 

Jeg husker godt at jeg syntes at robotene som kunne gjøre seg om til biler var ekstremt kule da jeg var liten. 
Stort sett lenger enn det kom jeg likevel ikke i mitt forhold til Transformers. 

Med filmene har Transformers-merkevaren fått fornyet giv. 
To nye Transformers-filmer, med en tredje på vei, har gitt gamle fans et etterlengtet gjensyn med robotene i forkledning. 
Vi har også sett at filmene har skapt mange nye tilhengere av robotheltene. 

Sammen med filmene Transformers og Transformers: 
Revenge of The Fallen ble det sluppet to spill. 

Disse var typiske film til spill-utgivelser som ikke ble spesielt godt mottatt. 

Ekte «lore» 

Nå er det nye spillet Transformers: War For Cybertron ute. 
Denne gangen får vi i det minste litt mer glede av opplevelsen. 

Glede og glede, fru Blom – dette er et tredjepersons skytespill som verken er veldig dårlig eller kjempebra. 

Mye av gameplayet har vi sett før, som for eksempel lineære brett full av hjernedød action. 

I spillet møter vi robotene før de har tatt kontakt med jorda. 
Megatron og hans decepticons driver en real maktkamp for å ta over planeten Cybertron. 
På motsatt side har vi Optimus og autobotsene som forsøker å stoppe Megatrons onde planer og å redde planeten. 

Historien er basert på ekte «Transformers-lore», noe som er et stort pluss for ekte fans. 

Bra med flerspiller 

Transformers: War for Cybertron lar deg spille på begge sider av kampen, noe jeg synes er tøft. 
I historiemodusen kan du velge om du vil begynne med historien til the decepticons eller the autobots. 

Hvis du vil ha riktig progresjon i historien lønner det seg imidlertid å begynne med «bad guysa». 

Historiemodusen byr på enkel underholdning. 
I et lag på tre skal du skyte deg gjennom de ti kapitlene av spillet og bekjempe bossene. 
Jeg hadde vanskelighetsgraden på medium og hadde ikke store problemer med å komme meg gjennom brettene. 
Det lønner seg likevel å være litt strategisk når du går frem. 

Så lenge du ikke drar kamikaze-stilen og bare styrter inn i kampens hete, går det riktignok veldig greit. 

Spillet kan skilte med flerspiller på nett. 
Det er blant annet en «co-op mode» som gjør historiemodus mer interessant. 
Da kan du bytte ut de to AI-ene i laget ditt med et par kompiser. 
Dette er et godt element i spillet som gjør det hele mer artig. 

Jeg foreslår at du setter innstillingene på «hard» hvis du skal spille i co-op. 
Når du har mer enn ett tenkende hode med på laget, kan medium bli litt for enkelt. 

I tillegg til historiemodusen har spillet også andre flerspillermoduser via nett. 
I «escalation» skal du og laget ditt stå imot horder av fiender så lenge dere klarer. 
Du kan også spille lag mot lag, eller spill av typen «fang flagget». 

Kult for fans 

Transformers: War for Cybertron er helt okey underholdning. 
Ja, jeg synes det er gøy å spille decepticons og plaffe ned robotfiender. 
Ja, det er sinnssykt kult å hoppe opp i luften, fyre løs på motstanderen mens jeg transformerer meg om til en jet. 
Flerspillerdelen er også et veldig stort pluss. 

Likevel kan jeg ikke unngå det faktum at det finnes mange bedre spill av denne typen på markedet. 

Er du hardbarket Transformers-fan er nok spillet ekstra kult for deg. 
Hvis ikke er det andre spill jeg heller ville investert pengene mine i. 

Spillet er testet på Xbox360. 
