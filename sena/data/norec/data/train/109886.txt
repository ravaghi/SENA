Dagfinn Lyngbø-premiere:Se, han synger! 

Et kvarter før finalen i humorshowet Stereo blir det plutselig musestille blant det feststemte hjemmepublikumet på Ole Bull Scene i Bergen. 

Showpremiere: 
«Stereo». 
Av og med Dagfinn Lyngbø. 
Ole Bull Scene, Bergen. 

Dagfinn Lyngbø har nettopp avlevert et par fine vitser om lyder som forsvinner når noen en er glad i er borte for godt til ettertenksom humring. 
Nå står han her med en kontrabass - og synger! 

Helt på alvor gjør han sin egen versjon av Kaizers'-hiten «Hjerteknuser» - til sin egen far som døde brått mens Lyngbø jobbet med showet vi ser. 

Og du verden hvordan det funker! 
Før dét har latterkulene nådd langt ut på Torgallmenningen etter forrykende harselering over hvitevarer som på død og liv må avgi lyd, skremmende lydmalende besøk hos skoletannlegen - og Lyngbø som et fullverdig korps helt alene. 

Alt levert med en briljant timing vestlendingen er alene om i Humor-Norge. 
Selv tok jeg meg i å vræle av latter etter en forholdsvis billig vits om familiefar Lyngbø som tror hele familien har fått harepest etter surfing på lommelegen.no. 
Det skal nesten ikke gå an, men 38-åringen er så heseblesende til stede - her og nå, hele tiden - at det blir humorgull. 

Den røde tråden er kanskje ikke like sterk som i gigantsuksessen «Evolusjon» denne gang, uten at det er direkte plagsomt. 
Lyd er gjennomgangstemaet, og Lyngbø utfordrer seg selv og lokker det utroligste ut av micen. 
Opptil flere sangnumre leverer han og kameraten, multiinstrumentalisten Bjarte Jørgensen også. 

Lyngbø feiler kun én gang «Idol»-parodier er det nok andre kolleger som gjør bedre enn ham. 
Hans versjon av ei typisk norsk «kassegitarjente»-låt med de vanvittigste avsporinger treffer blink, det samme gjør faktisk rappen om «hvor skapet skal stå», som ender opp et helt annet sted. 
Men Lyngbø er fortsatt best rett opp og ned når poengene serveres i mitraljøsetempo: om brustne trekant-drømmer, om stigbøyler i øret - og om politiet på mislykkede antidop besøk på ungdomsskolen. 

Lyngbø blir bare bedre med årene - og en av hans aller største styrker er evnen til å få deg i salen til å tro du er med på noe helt spesielt hver gang. 
Her er ingen forhåndsprogrammerte «blemmer» hvor vi forledes til å tro at han liksom mister tråden - på faste steder. 
Nei, Lyngbø bruker - og tar vare på deg som er til stede akkurat denne kvelden. 

Og når han makter å presse så mye moro ut av livet som tobarnsfar i Sørkedalen, kan vi jo bare glede oss til han og Pernille Sørensen får produsert fem - og som han selv sier det: «full surround». 

ØYSTEIN DAVID JOHANSEN 
