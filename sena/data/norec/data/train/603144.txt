Gordon & Paddy – Nøttemysteriet i skogen:Krim for de minste 

Koseligere kriminalfilm enn "Gordon & Paddy – Nøttemysteriet i skogen" skal du lete lenge etter. 

Den gamle padden Gordon og den unge musen Paddy er politi i en del av skogen som er så fredelig at den egentlig ikke trenger noe politi. 
Sånn er det i hvert fall inntil en snøtung vinterdag når noen stjeler alle nøttene – de kjære, kjære nøttene! – til det lett nevrotiske ekornet Valdemar. 
Mistanken faller på henne, hvis navn de andre dyrene knapt tør å hviske: reven. 

Krimplottet i denne timelange svenske tegnefilmen er, når sant skal sies, ganske surrete. 
Men det spiller ikke all verdens rolle når alt annet ved den er så fint. 

"Gordon & Paddy – Nøttemysteriet i skogen" er en film hvor figurene har tid til å sette seg ned og ha smått Ole Brumm-aktige samtaler om juss, filosofi og praktisk politiarbeid – "Når ingen er mistenkte, er alle mistenkte," lyder en av flere sitérbare replikker fra kloke Gordon – og hvor skogen ser aldeles praktfull ut i duse akvarellfarger som skifter i takt med årstidene. 

Dette er kort sagt akkurat det lune, lille alternativet til de vanligvis hysterisk oppjagede dataanimasjonsfilmene både store og små kinogjengere kan føle behov for i blant. 
