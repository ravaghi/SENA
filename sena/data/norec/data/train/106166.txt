Stormfull racing
Det gjelder å holde tungen rett i munnen i «Motorstorm». 
Her går det nemlig unna! 

I «Motorstorm» kappkjører skitne kjøretøy - fra motorsykler til lastebiler - i hektiske omgivelser. 

En mengde alternative ruter, hver og én tilpasset de forskjellige kjøretøyene, spretter ut fra hovedløypa mens du febrilsk forsøker å unngå både steiner, motstandere og andre hindere. 

Bommer du, og det vil du gjøre ofte, smadres kjøretøyet ditt på spektakulært vis. 
Og der har du «Motorstorm» i et nøtteskall. 

Utviklerne tar med seg all sin eksptertise fra den glimrende «WRC»-serien på PS2 og fyller PS3-lerretet med en virkelig troverdig og ufattelig nydelig 3D-verden. 

Realismen er skjøvet ut døra, i steden får du bilspillenes svar på «SSX» - en overdreven og actionfokusert racingopplevelse som simpelthen fokuserer på det å ha det gøy. 

Og gøy, det er det virkelig. 
De forskjellige kjøretøyene oppfører seg glimrende, og banene er både kreative og utfordrende. 

Det kan nok bli noe ensformig etter hvert, og savnet etter flerspillermuligheter offline er stort. 

Men onlinespillingen er sannsynligvis dette spillets egentlige hjem, og det vil sikkert veie opp for manglene for mange. 

Det heftige bilspillet «Motorstorm» er blant de beste lanseringsspillene til Playstation 3. 
