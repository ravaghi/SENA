Keeper forstyrret av laser like før scoring
(Algerie-Russland 1-1) 
Like før Algeries utligning ble Russlands keeper Igor Akinfejev forstyrret av en grønn laser. 

Algerie havnet under 0-1 mot Russland allerede etter fem minutters spill, og trengte å redde uavgjort for å vinne en plass i åttedelsfinalen på bekostning av russerne. 

Den muligheten burde Algerie fått 25 minutter senere, da Russlands høyreback Aleksej Kozlov tok tak i både shortsen og trøya til Algerie-spiss Islam Slimani inne i egen 16-meter. 

Med begge hender rev han Slimani ut av balanse - men den tyrkiske kamplederen Cüneyt Cakir valgte på utrolig vis å vinke spillet videre. 

- Oioioi, dommeren ser det jo! 
Det er en skandale, utbrøt Kjetil Rekdal umiddelbart i VGTVs VM-studio. 

Slimani ropte forgjeves på den tyrkiske kamplederen, men protestene var nytteløse. 

Akinfejev ble forstyrret av laser 

Kvarteret etter sidebyttet var det imidlertid duket for oppgjørets time: 
Algerie fikk sin velfortjente utlikning og Slimani sin herlige revansje. 

Angriperen hoppet himmelhøyt på et frispark fra venstre og stanget inn 1-1. 
Russlands keeper Igor Akinfejev fikk like i forkant av scoringen en laser pekt i ansiktet. 

Hvor mye han ble forstyrret av det hele, er vanskelig å si. 
Men sisteskansen feilet uansett fullstendig da han gikk ut i feltet for å fange innlegget. 

Slimani takket og bukket - og stanget inn utlikningen til enorm jubel hos de nordafrikanske spillerne. 

Uavgjort var nemlig nok for Algerie til å avansere til åttedelsfinalen mot Tyskland - på bekostning av nettopp Russland. 

- Jeg har ikke ord. 
Dette er ekstraordinært og fantastisk. 
Vi trodde på oss selv og ga aldri opp. 
Vi er et ekte lag, sa midtbanespilleren Nabil Bentaleb. 

Etter kampen var Russland-trener Fabio Capello en skuffet mann. 
Samtidig var han av en eller annen grunn rasende på dommeren. 
Italieneren følte seg tydeligvis fradømt. 

- Jeg er skuffet. 
Jeg liker ikke å snakke om dommere. 
Men hver gang er de imot Russland. 
Hver gang. 
I dag skulle det vært en straffe til til oss. 
Jeg vet ikke hva dommerne har i mot oss. 
Jeg skjønner det ikke, raste Capello. 

Slakter dommeren 

Heldigvis for dommer Cakir gjorde han kun én tabbe - da han nektet Slimani straffe. 
Den beslutningen ble ikke avgjørende for Algeries VM-tilværelse. 
Vålerenga-trener Rekdal, som er VGs VM-ekspert i sommer, tror imidlertid ikke at han får dømme mer i mesterskapet. 

- Dommeren står jo så nærme. 
Det er tragisk. 
Han får ikke dømme mer. 
Russland-backen holder Slimani i både shortsen og drakta, sa en oppgitt Rekdal i VM-studioet. 

Han fikk støtte av VG-kommentator Truls Dæhli. 

- Drakta og shortsen står som to seil. 
Fotballen har tapt kampen mot holding i feltet. 
Dommerne klarer ikke å håndheve det. 
De som prøver, blir skyteskiver. 
Da stopper det opp, sa Dæhli og ristet på hodet. 

Også tidligere landslagssjef Egil Drillo Olsen, som kommenterte kampen på TV 2, lot seg irritere over dommer Cakirs innsats. 

- Det som er trist er at han tør å gjøre det. 
Og hvorfor gjør han det? 
Jo, fordi han vet han slipper unna med det. 
Det er tragisk. 

- Der skal det blåses. 
Dommere: 
Skjerp dere! lød den klokkeklare dommen fra Drillo. 

Kokorin sørget for drømmestart 

Russland måtte slå Algerie for å gå videre fra gruppe H, og fikk en fantastisk start på kampen da Aleksandr Kokorin (23) stanget inn 1-0 allerede etter fem minutter. 

Innlegget fra venstre ble møtt med et knallhardt hodestøt, og ballen føk inn i krysset bak en sjanseløs Raïs M'Bolhi i Algerie-buret. 

Se VGTVs VM-studio diskutere scoringen i videovinduet under: 

Russland gikk tidlig opp i ledelsen mot Algerie i dag. 
Her diskuterer studio målet. 
