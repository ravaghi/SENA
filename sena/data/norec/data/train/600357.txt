Overdose
Dette baserer seg på en roman av forfatteren Don Winslow (bl.a. de fremragende thrillerne "I hundenes vold" og "Frankie Machines vinter", begge oversatt til norsk). 
Romanen forteller om to marihuanadyrkere i California, Ben og Chon, meget dyktig fremstilt av Aaron Johnson og Taylor Kitsch. 
De deler alt: dyrking, lagring, distribuering og salg. 
Og de deler kvinne, helt åpnet. 
Hun elsker dem begge, sjalusi synes ikke å herske, det hele blir fremstilt i en atmosfære av amoralsk, sexet harmoni. 

Men hvor lenge var Adam i Paradiset? 
Deres business går så strykende, at et meksikansk narkotikakartell kommer med et tilbud kartellet tror de to ikke kan si nei til. 
I stedet gjør de nettopp dét, på den arrogante måten. 
Resultat: 
Deres felles kjæreste (Blake Lively) kidnappes og de får det sedvanlige ultimatum: 
Gå med våre krav, ellers vil hun dø langsomt og på en veldig stygg måte. 

Dermed: 
Vold avler vold, vold korrumperer, vold viser seg å kunne skaffe store resultater, men samtidig forminsker og uthuler vold mennesker. 
Men det problemet, den konflikten, diskuteres aldri i filmen, en kan kun lese det ut av handlingen, uten at det blir et eget og gjennomgripende poeng. 
Her sluttføres det hele i en form for "happy ending", men alt filtreres gjennom blod og vold. 

Og nettopp dét er den store og grunnleggende innvendig en har mot denne thrilleren. 
(Den kalles fra markedsføringens side for både drama, krim og thriller, men filmen er jo en thriller). 
Den er rytmisk og vellaget, iblant over i det elegante, med stundevis bruk av Oliver Stones ("Platoon", m.m.) typiske effekter – noen kaller dem dårlige manerer – som plutselige sort/hvitt-bilder, animerte innskudd, forsert rytme. 

Men selve den filmatiske teksturen er forstemmende: 
Mål, mening og retning er voldelig. 
Og ikke bare rent fysisk vold, i form av nedslaktninger, tortur og blodsprøyt, men den er gjennominfisert av en voldelig holdning, en voldelig tone. 
Alt gjennomføres, løses, ved hjelp av vold. 

Og når en film har for mye av et element, blir en film, et kunstverk i det hele tatt, for enstonig og enøyd. 
Billedlig talt: 
En blir utsatt for en overdose vold gjennom "Savages". 
