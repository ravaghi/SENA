Snart voksne
Jaa9&OnklP: 
Sellout! 

Kjendisfesten er over og Jaa9&OnklP har mer relevante historier å fortelle på Sellout! 

Akkompagnert av velproduserte beats og drahjelp, i all hovedsak fra Slitmats (Mats Lie Skåre), beretter Opplands store sønner om hverdagslivet til to gutter, snart menn. 
Snart. 
De har riktig nok blitt eldre siden sist og sett det meste før (”Sett det der før”) men skårer ikke flere voksenpoeng enn at de ”står og viser finger`n ut av ledd”. 
(”Her er finger`n”.) 

”Glir forbi” har gått sin seiersgang siden tidlig i sommer og solgte til gull i løpet av de av første fire ukene. 
Drøye tre ærlige minutter om å bli stående på grensen til voksenlivet mens venner og bekjent for lengst (og for tidlig) har funnet veien over. 
Produksjonen virker nesten for god til å være norsk, med nostalgifremskallende pianotema og et hardtslående refreng som fester seg på hjernebarken, slik hits gjerne har en tendens til å gjøre. 

I større grad enn tidligere viser J&P svakhet, ærlighet og fremstår derfor også mer reflekterte. 
Noe som bla kommer til uttrykk i ”Konfliktsky” hvor Maria Mena gjester med norsk vokabular. 
Milevis unna all selvhevdelsen fra fire år tilbake. 

Sabbatårene har utvilsomt gjort duoen godt både hva gjelder tekster og flow. 
Onkel har finpusset sin helt egen stil og gutta utfyller hverandre bra. 
De har også har beholdt den frekke, på grensen til usmakelige attityden (som når Linni Meister får treningkast tre for sine sengeferdigheter i låta ”Blog”). 
Litt morsomt, litt platt. 
Det er langt vanskeligere å se humoren når det oppfordres til kjønnslemlestelse i sistesporet ”Ekkel uten truse” og hensiktmessig å tro at albumet hadde høstet flere øyne på terningen om de verste banalitetene uteble. 
