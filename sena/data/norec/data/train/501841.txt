Det er dristig å skjære en rik roman som Agnes Ravatns «Fugletribunalet» ned til 75 minutter teater
Fint samspill i litt for nedkuttet tekst. 

Det er dristig å skjære en rik roman som Agnes Ravatns «Fugletribunalet» ned til 75 minutter teater. 
Noe må alltid gå tapt i overføringen fra bok til scene, men her virker det som om Trond Lie til tider har vært litt for hard på labben. 
Dermed får ikke forestillingen, og historien, helt den flyten den skulle hatt. 

Allis Hagtorn (Anne E. Kokkin) er TV-kjendisen som brått får en – selvforskyldt – knekk i karrieren. 
Hun blir fersket idet hun har sex med kringkastingssjefen. 
Fallet er brutalt, og hun tror at løsningen ligger i flukt. 
Bort fra byen, fra huset, fra ektemannen og langt vekk. 
Så dukker hun opp som hushjelp og gartner hos en noe eldre, sær einstøing, som bor aleine langt ute på landsbygden og klarer seg uten bil, radio og TV. 

Hun ønsker å sone det hun har gjort, mest av alt skammen hun har påført seg selv. 
Nå vil hun leve et rent og ærlig liv. 
Men hun kan ikke flykte fra seg selv, løsningen ligger i at hun konfronterer seg selv. 
Denne indre reisen tar tid og koster overvinnelse. 
Dessuten en innsats for å finne ut hvem hun egentlig er, innerst inne, hun som helst har speilet seg selv i andre. 
Og hvordan skal dette indre gestaltes på scenen? 
Dette siste finner ikke noen fullgod løsning i denne oppsetningen. 

Mannen hun flytter inn hos, Sigurd Bagge (Kyrre Eikås Ottersen), er av det sky, tause slaget («Eg var ein stein da du kom.»). 
Men Allis skjønner etter hvert at han bærer på en hemmelighet og at alt han forteller henne ikke er sant. 
Likevel dras de gradvis mot hverandre. 
Og da blir det ikke lenger så mye et spørsmål om skyld, soning og skam som om det er mulig å legge fortiden bak seg og så å si starte på nytt. 
Men så kommer det et thrilleraktig element inn og gir en spennende vri på historien. 

Noe av problemet med denne oppsetningen er at Sigurd, en ikke udelt sympatisk kar med ungkarsvaner (selv om han har vært gift), gjennomgår en forvandling fra autoritær og fjern til nær og smått empatisk på en måte som gjør at teatret bare ber oss godta det, uten at det demonstreres og begrunnes på overbevisende måte. 
Det har kanskje også sammenheng med at han innledningsvis ikke blir skikkelig etablert som en troverdig skikkelse. 
At Allis skal gå bort og forelske seg i denne fyren, slår meg ikke som umiddelbart sannsynlig. 
I romanen er det langt lettere å tro på. 

Hennes egen indre kamp med seg selv blir også i noen grad borte – selv om Anne E. Kokkin gir fint scenisk liv til denne kvinnen, som litt forsagt og usikker entrer sitt nye liv, men etter hvert vinner tilbake mye av den selvsikkerheten vi må tro hun hadde som programleder på TV. 
Også Kyrre Eikås Ottersen leverer tilforlatelig spill, og samspillet mellom dem fungerer utmerket selv om det aldri tar helt av. 
Men den dramatiske avslutningsscenen sitter som et skudd. 

Tre dansende fugler – stokkender? – går inn og ut av forestillingen, men makter ikke å tilføre det som mangler. 
Men noe av Ravatns humor er godt tatt vare på i flere morsomme regiløsninger, ikke minst i den beskjedne birollen som butikkdamen som til slutt blir en kaklende fugl. 
