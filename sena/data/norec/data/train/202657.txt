PalmOne Treo 650
Palm vender tilbake til mobilverdenen med en betydelig oppgradert versjon av sin Treo-hybrid. 
Klarer denne modellen å hevde seg mot de mer etablerte smarttelefonene? 

Treo-telefonene fra Palm (og tidligere Handsspring) har eksistert en stund, men har ikke hatt noen ekstremt store salgsstall i Norge. 
Den ferskeste utgaven, Treo 650, er imidlertid langt mer attraktiv for de profesjonelle brukerne enn tidligere, og har gått gjennom en rekke forbedringer. 
Og er nå blitt en veldig kompetent proffmodell... 

Utseendemessig ser Treo 650 noe uvanlig ut, med en ganske så stor skjerm og fullt QWERTY-tastatur klemt sammen i et relativt lite område. 
Skjermen har for øvrig samme størrelse som forgjengeren, Treo 600, men har likevel betydelig bedre oppløsning: 320x320 piksler. 

Det er ingen tvil om at det er en ganske stor enhet vi har med å gjøre her, og den passer ikke til enhver lomme. 
En vekt på 174 gram er ikke akkurat lite heller. 
Men som sagt, det hele er tilgitt når vi tenker på at det er både plass til en ganske stor, trykksensitiv skjerm og fullt tastatur på forsiden av telefonen. 

Treo 650 er altså en profftelefon som bruker Palm-operativsystem, kjent fra blant annet Tungsten-PDAene. 
Operativsystemet er versjon 5.4. 
Den gir deg full PDA-funksjonalitet med muligheter for å installere programmer fra det store biblioteket til Palm, og er samtidig en fullt utstyrt firebånds mobil. 

Det er uten tvil en teknologisk avansert maskin vi snakker om her. 
Med støtte for Bluetooth, GPRS og EDGE bør de fleste behovene for dataoverføring være dekket, og i tillegg har den IR-port for kommunikasjon med nærliggende enheter og plass til minnekort som også støtter SDIO-standarden, og gjør det altså mulig å sette inn tilleggsutstyr. 
På programvaresiden har Treo 650 forhåndsinstallert applikasjoner som kalkulator, kalender, notatblokk, Real Player for medieavspilling, nettleser og e-postklient. 
Det følger også med en verdensklokke og program for bildevisning. 
Telefonen har også et VGA-kamera innebygd. 

På utsiden finner vi separate volumkontroller, samt en dedikert knapp for å aktivere stille modus, en meget smart løsning som gjør at du slipper å knote med innstillinger når du skal skru av lyden. 
Ved siden av denne knappen finner vi plass til minnekortet og SIM-kortet. 
SIM-kortet settes altså inn ovenfra, du trenger ikke å åpne telefonen og ta ut batteriet for å gjøre dette. 

Tastaturet er telefonens store styrke. 
Det finnes en del egne knapper for de mest brukte funksjonene, som meldinger og kalender, og to knapper som tar oss til hovedmenyen og åpner ekstra menyer som avhenger av hvilket program du bruker. 

Bokstavtastene er små, men likevel enkle å trykke takket være den behagelige formen. 
Tastaturet har ikke egne nummertaster, i stedet bruker man de blåfargede tastene for å skrive inn tall. 
Det er også plass til to shift-knapper og en alt-tast, samt mellomrom. 
Norske bokstaver skrives ved å trykke inn på alt-knappen etter å ha tastet inn a eller o, for så å velge mellom de aktuelle ekstrategnene. 
Dessverre er operativsystemet kun på engelsk. 

Hovedskjermen til Treo 650 er en telefonskjerm, som lar deg taste inn telefonnummer direkte på skjermen, samt har et par snarveier til kontakter, nett og telefonsvarer. 
Derfra kan du klikke deg videre til selve hovedmenyen som har tydelige ikoner for alle applikasjoner som er installert på mobilen. 
Grensesnittet er godt kjent for alle som har brukt Palm tidligere, og kan for de uinnvidde fremstå som litt kjedelig, med dårlige muligheter for å legge inn bakgrunnsbilder eller endre på utseendet. 
Vi innbiller oss likevel at de seriøse brukerne som er hovedkundene for Palm ikke er så opptatt av slikt. 
Selve skjermen er utrolig tydelig og lyssterk, og vi hadde ingen problemer med å lese den under diverse lysforhold. 

Brukeropplevelsen er meget bra, takket være den godt optimaliserte programvaren og den kraftige prosessoren. 
Det er sjelden vi opplever en telefon som er så rask, det er omtrent ingen ventetid på å aktivere programmer her. 
Etter de ekstremt trege Communicator-telefonene fra Nokia, og til og med Windows-mobiler eller Sony Ericsson P910 som alltid krever litt tålmodighet fra brukeren, er det helt herlig å endelig holde en proffmobil som responderer lynkjapt. 

Det største fokuset med Treo 650 er muligheter for å sende og motta e-post på farten. 
Programmet Versamail, som følger med lar deg koble deg opp mot alle typer e-postkonti. 
Du kan velge fra en lang liste over forhåndsdefinerte e-posttilbydere, noe som gjør prosessen med å sette opp en konto svært enkel. 
På få minutter er du oppe og går, og kan hente ned e-post hvor som helst i verden. 
Med det gode tastaturet er det også enkelt og effektivt å skrive inn e-poster. 

Selv når det gjelder vanlige SMS-meldinger har Palm valgt en effektiv måte å håndtere dem på. 
Utveksler du meldinger med en person, blir de presentert som en samtalestreng, der du kan tydelig se alle meldinger du og kontakten har sendt, i rekkefølge. 
Det er også enkelt og praktisk å sette opp MMS-meldinger. 

Treo 650 har som sagt innebygd kamera, men oppløsningen på bildene er begrenset til VGA (640x480 piksler), noe som er litt lite i disse megapikseltider. 
På den annen side er kvaliteten på bildene tatt med telefonen svært høy, det er tydelig at utviklerne fokuserte på å optimalisere kvaliteten fremfor å øke megapiksel størrelsen. 

Telefonen har kanskje litt lite minne innebygd 
 23 MB er ikke i det største laget, men kan jo heldigvis bygges ut med minnekort. 
Dessuten tar ikke VGA-bildene så mye plass heller. 

Treo 650 er blitt en svært vellykket telefon med e-post som fokus. 
Det er deilig å skrive på den, enkelt å sette opp e-post konti, og det hele har et brukervennlig og lettforståelig grensesnitt. 
Når vi legger til at telefonen er godt utstyrt med muligheter for dataoverføring, medieavspilling og nettlesning, blir det hele en svært komplett pakke. 
Vi kunne riktignok godt tenkt oss WLAN-støtte, og kanskje også 3G, men vi blir ikke forundret om PalmOne lanserer slike versjoner av Treo om ikke så altfor lenge. 
Treo 650 er ikke noe for møteløver eller mennesker med behov for små telefoner, men er du mye ute på reise og trenger kontinuerlig tilgang til e-post, kan vi anbefale den på det varmeste. 
