Triste Marlboro-menn
Forspilte liv er en elendig grunn til å kjede livet av folk. 
«Brokeback Mountain» resirkulerer det selvfølgelige med profesjonelt tungsinn. 

Det er noe eget ved amerikanske Oscar-kandidater. 
De sitter langs gjerdene og sturer demonstrativt for at ingen skal tro de tilhører det overfladiske USA. 

Jake Gyllenhaal og Heath Ledger skal passe sauer på Brokeback Mountain, i et fjellområde der snøen faller tett i august, og det er flere brunbjørner enn folk. 
Som ved en søt opportunisme finner de to Marlboro-mennene seksuell glede i hverandre, og seksualiteten fører både til sprelsk forelskelse og varig kjærlighet. 
Følsom gitarklimpring under majestetiske topper. 
Sauene breker. 
Ledger snakker innover som en forgasserskadd gammel Buick. 
Cowboyene (fåregutter egentlig) skuler alltid fram under hattene sine og ser ut som den amerikanske drømmen om Mannen og Sjelen. 
Det er vakkert i naturen, og sjøl om de to mennene tilsynelatende har like liten seksuell gnist som Walter Matthau og Jack Lemmon, liker vi at de er kjærester. 

Så drar de ned igjen og festner som gamle skruer i hvert sitt traurige ekteskap. 
Det skildrer filmen i to timer. 
To timer med sørgmodighet og lengsel i 1960— og 1970-tallets Wyoming og Texas. 
Grinende unger. 
Sure koner. 
Doris-kostymer og harryhatter og alt på jorda som er unaturlig stygt. 
Sakte som en virusinfeksjon sleper filmen seg mot sitt eget patetiske klimaks, der den klassiske homofili-tragedien blir gjentatt som om den var henta fra en venteromsbrosjyre hos psykologen. 

I verden er det flere som liker homofile enn de som liker bønder. 
Så det betyr ikke lenger så mye om bøndene ikke liker de homofile. 
«Brokeback Mountain» dytter inn de åpne grinder, og vi får følelsen av at det bare er for å imponere oss. 
Jeg har ærlig og redelig forsøkt å finne ut hva denne filmen egentlig forteller. 
Jeg har kommet fram til en læresetning: 
Menn liker bare å være sammen med andre menn i naturen, for kjerringer, foreldre, svigerforeldre og unger er snakkesalige, bråkete ting som forstyrrer den fine tausheten ved et ørretvann og et bål med sjølskutt hjortesteik. 
«Brokeback Mountain» handler om at menn er instinktive unnasluntrere som vil leke videre når mor roper dem inn for kvelden, så ikke skyld det på de homofile. 
