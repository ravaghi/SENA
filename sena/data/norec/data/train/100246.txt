Jeff Healy «Mess Of Blues»
(Ruf records) 

Da den kanadiske bluesgitaristen og sangeren Jeff Healy døde av kreft i forrige uke, bare 41 år gammel, etterlot han seg mange trofaste fans også i Norge etter flere vellykkede konsertbesøk. 

Jeff Healy, blind siden ettårsalderen, debuterte for tyve år siden med den kommersielle suksessen «See The Light» (!), men ble senere mest kjent for sine live-show, der Healys karakteristiske teknikk, sittende med Fenderen i fanget, gjorde at han fikk ut blåtonene fra gitarstrengene på en helt spesiell måte. 

Bluesrockeren Jeff Healy eksperimenterte mye med jazz de siste årene (han lærte seg også å spille trompet), men på «Mess Of Blues» er han tilbake i bluesrøttene der han startet. 
Platen har en solid livestemning og er spilt inn i fjor høst med husbandet på hans klubb «Jeff Healys Roadhouse» i Toronto. 
Her står det også helt klart at Healy var en bedre gitarist enn sanger. 
Det er mye formidabelt gitarspill på «Mess Of Blues», samtidig som han får utløp for sin brede musikkinteresse via innsiktsrike versjoner av The Bands «The Weight» og Neil Youngs «Like A Hurricane». 

Et trist, men likevel minneverdig farvel med en flott artist. 

Anbefalte kjøp: 
«How Blue Can You Get», «The Weight», «Like A Hurricane» og «Sugar Sweet». 

STEN ØSTBØ 
