Mot avgrunnen
Sjåførlæreren Krister står opp, vasker seg, sykler til byen, henter bilen på verksted, har en kjøretime med en elev. 

Han spiller tennis, kikker i butikkvinduer, kjøper en sirkelsag, går i kirken og ber fadervår, besøker sin mor, går litt rundt på måfå. 
Sånn går «Apen». 

Nei, dette er ikke en Knausgård-aktig filmatisering av hverdagslivet, men et kompromissløst, rystende og ulidelig spennende thrillerdrama. 

For da Krister våknet opp denne morgenen, var han tildekket av blod. 
Katastrofen som har skjedd forblir på mange måter en gåte, men vi bare vet at Krister er på vei mot avgrunnen. 

Regissør Jesper Ganslandt debuterte med den vakre og vemodige perlen «Farvel Falkenberg» i 2006. 
Det håndholdte kameraet og dokumentarfølelsen er felles med debuten, men «Apen» er noe helt annet – og et minst like imponerende stykke filmarbeid. 
Her dominerer mørket totalt, og filmen gir en nesten klaustrofobisk følelse. 
Du vet at noe grusomt har skjedd, du vet at Krister er i ferd med å bryte fullstendig sammen, og du er inni hodet hans og ser det han ser og kjenner det han kjenner, men det voldsomme og vonde mellom hverdagslighetene må du selv føye til. 
