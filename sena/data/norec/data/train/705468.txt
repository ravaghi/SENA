Lars Vaular:I konstant utvikling 

Underholdende fra Norges fremste rapper. 

Lars Vaular: 
"Loading…" og "Loading…2" (NMG-G Huset) 

Mens folk flest har hatt sommerferie, har bergenseren Lars Vaular rundet av miniserien «Ekte mann», avsluttet Øyafestivalen, fylt hjembyens Bastionen i øsende regn og annonsert konsert i Oslo Spektrum – i tillegg til å gi ut to miksteiper. 

Fordelt på henholdsvis seks og fem spor får du hektiske bangere, bosniske beats og refleksjoner fra voksenlivet. 

«Håret e tebake» var første slipp, i følge av en ekstremt lekker musikkvideo. 
«Loading beat 03» er mer lavmælt og ettertenksom og fryktelig fin. 
Med en lite oppklarende forklaring fra Gucci Mane på hva «the sauce» egentlig innebærer, fader låten over i deilige «Hot sauce». 
Bonus for referanse til Stavanger-stoltheten Midsummer Hot Sauce – en av verdens beste sauser i sitt slag. 

Frekke «Ctrl Alt Del» gjestes av Angelo Reira, King Skurk One og Moggger. 
Den følges av «Min feil», en remix av Nasriis superfine låt som kom tidligere i sommer. 

Over til «Loading…2», som smeller døren åpen til den klubbvennlige «Garasjen». 
«Gangbangin» løftes fram av vellykket sang (!) og digge «One Dance»-rytmer. 

Som tekstforfatter er det få andre som kan gå ham i næringen, uavhengig av sjanger. 
Både i ordlyd og bilder leker han seg uanstrengt, eksponerer seg selv og observerer situasjoner på snedig vis. 
Men ikke alt framstår like inspirert, og særlig på «Loading…2» faller tekstene fort gjennom. 

Samlet er «Loading…1» den sterkeste og mest gjennomarbeidede av disse to utgivelsene. 
«Loading…2» er rent og rastløst overskudd. 
Hør bare på UK garage/grimebangeren «Next level», ka e det neste no? 
Vil det dukke opp en miksteip til før denne anmeldelsen kommer på trykk? 
Hvem vet. 

Vaular balanserer kunstnerisk kredibilitet og gatesmart skamløshet. 
Han viser han på uforutsigbart og underholdende vis at han fremdeles er Norges fremste rapper. 

Beste spor: 
«Next level», «Hot Sauce», «Loading Beat 03». 
