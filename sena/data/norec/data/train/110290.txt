Lidolibido!
LidoLido bjeffer mykt, men han biter hardt. 
Norges nye yndlingsvalp fyller Rockefeller med folk - og varme. 

Med knallanmeldelser på debutplaten kan Peder Losnegård konstatere sitt studiotekke. 

Talent 

Livemessig kan det fort bli mye påtatt selvjukking når man dealer med en ung sanger/rapper/produsent/låtskriver/trommis som er ivrig på å skilte talentet sitt, men Lido vet hva han driver med - noe hans flotte Spellemannopptreden av «Turn Up The Life» manifesterte. 
Men å fremføre én låt er noe annet enn et helt sett. 
Men jammen har 19-åringen stålkontroll på det også. 

Fantastisk 

Det gjelder å utnytte den halvtimen man får utdelt av By:larm, og Lido pakker inn energien av en hel klokketime inn i et fantastisk berg-og-dal-bane-sett på nøyaktig en halv. 
Fremfor å brife med sine åpenbare mange talenter, prioriterer Lido liveopplevelsen, og tar seg tid til å kommunisere med det tettpakkede lokalet, både mellom og viktigst: under låtene, med blikk og kroppsspråk. 

Oser av sjarm 

Valpen oser av sjarm når han introduserer «Numbers» med en artig cover av det svenske enhitsunderet Mejas «All`bout the money». 
Stemmen hans forsvinner tidvis, og materialet har en tendens til å bli litt flinkispreget funk, men ungguttens modne lekenhet og latente libido utstråler varme. 
Publikumet gikk ut døren med et smil og litt mindre snø rundt seg enn da de kom inn. 
