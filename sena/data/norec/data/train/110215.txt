Lørdagskveldens comeback
TV 2 er i ferd med å ta lørdagskvelden tilbake 

TV-premiere: 
Kvelden er din. 
TV2 lørdager kl. 20.00. 

Kanalen mener tydeligvis alvor med «Kvelden er din», nyvinningen med godbamsene Klaus Sonstad og Truls Svendsen. 
Det slås på stortrommen, og denne anmelder ble hensatt til de glade 80-årene da folk faktisk samlet seg rundt det som ble vist dem på lørdagskvelden. 
Ja, man får simpelthen litt «Lørdan»-vibber av dette programmet, og det er et kompliment selv i 2012! 
Storband, ablegøyer - og bitte litt hjerte/smerte: 
Kvelden er din er mer eller mindre perfekt porsjonert kos, ja «for hele familien». 

Svendsen og Sonstad har etterlyst vanlige folk som fortjener å få drømmer oppfylt, nominert av venner og familie. 
De kler seg ut og stunter skjult kameraseanser for å lure de heldige: 70-års jubilanten Arild Jensen fra Holmestrand blir utsatt for d'herrer utspjåket som kommunearbeidere med oppdrag om å grave opp hagen fordi kloakken er tett. 
Programlederne spiller overbevisende nok, akkurat lenge nok til at det blir festlig. 

Hva synes du om «Kvelden er din»? 
Si din mening i protokollen! 

La gå at listen ikke er lagt superhøyt for drømmene som oppfylles, Arilds, om å få synge med Lill-Babs, er kveldens mest spektakulære. 
Og «tilfeldigvis» har to av kveldens andre deltagere de TV2-skapte stjernene Morten Ramm og Atle Pettersen som sine største idoler. 
Men pytt, det så stort nok ut for lille Peter fra Førde å få en drømmedag med komiker Ramm - og historien om hvorfor gutten fortjente det ble presentert uten å fri altfor myee til seernes lommetørklær. 

Jeg var spent på om de to programlederne var for like i stilen. 
Men herrene spiller hverandre gode. 
Dialogen dem imellom er knallbra skrevet, og avleveres med god komisk timing, Svendsen lite grann «gærnere» enn Sonstad. 
Selvironi går hjem hos det norske folk. 
Herrene har bøttevis, samtidig som de unngår å stå i veien for hedersgjestene. 
«Kvelden er din» er inkluderende, uhøytidelig lørdagsunderholdning levert med høytidelighet og respekt både foran og bak kameraet. 
Tacopizzaen kan herved serveres! 

ØYSTEIN DAVID JOHANSEN 
