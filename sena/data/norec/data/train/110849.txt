Spillanmeldelse:«Outland» 

(VG Nett) 
Jeg håper du har fått nok av solveggen i påsken. 
«Outland» vil sannsynligvis spikre deg til sofaen. 

Indieperler som «Braid», «Shadow Complex», «Limbo» og «Trine» har satt dype spor etter seg de siste årene. 
Enestående spillopplevelser i seg selv, men like viktig: inspirasjonskilde for kreative sjeler verden over. 

Tusen takk for drahjelpen, sier det finske spillselskapet Housemarque, som nå smeller til med det nydelige «Outland». 
En gigantisk opplevelse i en liten pakke, et spill som gir langt mer glede enn prislappen på en snau hundrings skulle tilsi. 

Housemarque har her skapt et 2D-action og -plattformspill med elementer fra såpass vidtrekkende inspirasjonskilder som kultfavorittene «Ikaruga» og «Another World». 
Iblandet solide doser fra «Prince of Persia», «Metroid»-serien og til og med «Shadow of the Colossus». 
En cocktail av noen av de kuleste spillene noen sinne, altså. 

Du beveger deg i en helt avsindig nydelig 2D-verden og må hoppe, klatre, skrense og slåss deg forbi fiender, feller og en serie herlige bosser. 
Vekslingen mellom «lyse» og «mørke» krefter leverer et ekstra nivå av givende fiffighet. 
En jevn strøm av oppgraderinger gir deg nye ferdigheter og åpner tidligere lukkede områder, og grundig utforsking blir belønnet med diverse godt skjulte skatter. 

Og det er denne progresjonen som kjennetegner genren. 
Når denne typen gradvise utvidelse av opplevelsen gjøres riktig, vokser også spillgleden. 
Fra mild tilfredsstillelse til man nesten sprekker av lykke, trinn for trinn. 

Vi er i det hele tatt dypt plantet i en sjanger jeg elsker, et kjærlighetsforhold som startet med «Castlevania»- og «Metroid»-spillene, og som for alvor blusset opp igjen med «Shadow Complex». 
«Outland» holder definitivt flammen i live, for dette er eksepsjonelt bunnsolide saker. 

Housemarque har skapt en opplevelse som føles unik, de åpenbare inspirasjonskildene til tross. 
Glimrende spillbarhet blandes med en fantastisk visuell stil og et herlig lydbilde. 
På toppen av det hele: en skreddersydd og potensielt fantastisk co-op-opplevelse. 

Fremgangen i spillet har riktignok ikke akkurat mange fellesnevnere med kniv i varmt smør. 
Kravene til reaksjonsevnen din vokser gradvis, og du får jevnlig betydelige utfordringer. 

Det er ikke sånn at Housermarque gjør det vanskelig bare for å være kjipe, altså, det at utfordringen er noe over normalt hardcore oppleves absolutt ikke som urettferdig. 
Jeg ville bare nevne hvor listen er lagt. 

Et av årets beste spill så langt for min del! 

PS: Kun nedlastbart fra Playstation Network og Xbox Live Arcade. 
I salg fra tirsdag på PSN og onsdag på Live Arcade. 

OUTLAND Plattform: 
PS3 360 Genre: 
Plattform/action Alder: 12 Utvikler: 
Housemarque 
Utgiver: 
Ubisoft 
Mer info 
