Filmanmeldelse:What We 
Do in the Shadows 

Muntert idiotisk harselas med vampyrer i dagens New Zealand. 
Faktisk temmelig morsom! 

«WHAT WE DO IN THE SHADOWS» 

New Zealand. 
Regi: 
Jemaine Clement, Taika Waititi. 
15 år. 
MED: 
Jemaine Clement, Taika Waititi, Jonathan Brough. 

Gjennom TV-serier og filmer er vi gjennom årene blitt temmelig kjent med de blodtørstige vampyrene. 
De er selvfølgelig ikke helt av denne verden – og når de er i vår verden vet vi jo fra tidligere at de er både temmelig skumle og temmelig dødelige. 
Dessuten misjonerende med sine huggtenner: 
Blir du bitt, er du en av dem. 
Uhu!! 

Denne muntre vampyromgangen fra New Zealand går inn på vampyrenes indre liv i et vampyrkollektiv. 
De er av noe ujevn alder og noe ujevn renslighetsgrad. 
Hva gjør man, for eksempel, med den kronisk late vampyren, som aldri tar oppvasken? 
Dessuten: 
Hvordan kler egentlig en vampyr seg? 
Og hvordan kommer man inn på hippe utesteder med så spisse hjørnetenner og aparte bekledning som vitterlig hører med? 

I det hele tatt: 
Det er mye hverdagslige problemer her. 
Ikke minst når man får en nykommer fra menneskeheten, som må lære seg alt om vampyrenes skikk & bruk. 
Lunt og hyggelig og passe skremmende fremført av vampyrer stort sett i godlune. 
Det er ikke svære ting; historien er sånn sett grunn som en blodflekk på et flislagt badegulv. 

Men jevnt trivelig og jevnt morsomt. 

Ikke dårlig, bare det! 
