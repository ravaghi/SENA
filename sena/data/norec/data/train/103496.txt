Thriller med traumer
Regi: 
Eric Bress, J. Macye Gruber. 
Med: 
Ashton Kutcher, Amy Smart, Elden Henson, William Lee Scott. 
Am. thriller. 
15 år. 

Fascinerende thriller-idé som sauses inn i makabre traumer og spekulativ vold. 
Fascinerende thriller-idé som sauses inn i makabre traumer og spekulativ vold. 

Ashton Kutcher har hovedrollen og er selv utøvende produsent for filmen, der han åpenbart forsøker å markere seg som karakterskuespiller. 
Uten å lykkes med det. 
Utgangspunktet er den såkalte sommerfugleffekten, som går ut på at et lite vingeslag fra en sommerfugl på den ene siden av kloden kan skape orkan på den andre siden. 

I dette tilfellet dreier det seg om muligheten til å memorere seg tilbake til egen fortid for å manipulere barndommens hendelser i en annen retning. 
Kutcher spiller Evan, en ung student som gjennom hele barndommen hadde store blackouter grunnet fæle og voldelige opplevelser med sine venner. 
Ved å lese dagbøkene fra barndommen, evner han å gå inn i de høyst traumatiske og grufulle opplevelsene både han og vennene har hatt, for så å endre dem. 

Filmer med ett ben i den psykologiske thriller og ett i en science-fiction-preget tilværelse er besnærende. 

Også i denne film skjer stadig nye vendinger og endringer som skaper uhygge. 
Men historien skulle vært strammet mye tettere til og ikke viklet seg inn i et overdrevent og pretensiøst spor. 
Og en rollefigur som bokstavelig talt endrer karakter så mange ganger, krever en skuespiller av høyere troverdighetsklasse enn Kutcher. 
