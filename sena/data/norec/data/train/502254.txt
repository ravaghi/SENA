Razika legger listen høyt for seg selv
Razika viser seg frem fra sin aller beste side på sin nye singel. 

Seinest i går tenkte jeg: 
«Hvor i all verden er Razika blitt av?» 
Et av Bergens definitivt beste band har vært ganske fraværende fra scenen de siste årene, helt siden de ga ut platen «Ut til de andre». 

Da Marie Amdam dukket opp som gjestevokalist på Obijans «Skylder Deg Et Oppsig» for en tid tilbake, meldte også lengselen etter deres poengterte og modige poprock seg for alvor. 

Men nå er de tilbake, og takk for det. 

«En sjanse til» er den første singelen fra deres kommende album, «Sånn kjennes verden ut», som kommer ut 30. november. 
Låten er produsert av Mattias Tellez, som har en finger med i veldig mye av den mest spennende musikken som dukker opp i Bergen. 
Tellez + Razika = en voldsom teft for den gode poplåten. 
Tellez er også en mester i å tillate litt uventede vendinger i sine produksjoner. 

Razikas nye singel er kanskje mer strømlinjeformet enn bandet tidligere har vært; 
Det er en polert og poppete versjon av Razika. 
Men det går ikke på bekostning av attityden og pønknerven som alltid ligger i bunn hos dem. 

«En sjanse til» er på mange måter også en klassisk Razika-låt, med en personlig tekst, og med en rytmisk sans som gjør at ordene liksom spretter på leppene. 
Nå finspisser de denne evnen, noe som gjør at låten setter seg på hjernen usedvanlig raskt. 

«En sjanse til» er et stykke popmusikk som legger listen høyt for det kommende albumet. 
Og det får en til å undre på hvordan Razikas univers, eller kanskje verdensbilde er et mer passende begrep, ser ut noen år seinere. 
Når ungdomsforelskelsen, som har inspirert mange av deres tekster, dabber av og visner hen – hva opptar dem? 

Det gleder jeg meg til å finne ut av. 

«En sjanse til» slippes 7. september 
