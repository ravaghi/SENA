ROMAN:Overbevisende svennestykke 

Rytmisk, sansemettet og suggererende om et kjærestepar på biltur gjennom Europa. 

Runa Fjellanger: 
På motorveiene. 
Roman. 
144 sider. 
Oktober 

Den franske nyromanen, f.eks. Sarraute, Butor og Robbe-Grillet, avviste den realistiske romanens underholdningspreg, og la i stedet vekt på språk, form og erkjennelse. 
Runa Fjellangers (f. 1992) debutroman ”På motorveiene” er både realistisk og underholdende, men må på flere nivåer likevel kunne sies å være beslektet med nyromanen. 

Vi følger kjærestene Anna og Ida på biltur i Europa, handlingen kretser rundt reisens gleder og prøvelser. 
Det er mange lyse morgener, men dagene synes å renne bort i ingenting. 
Vi får heller ikke vite så mye om de to. 
Når de snakker sammen, er det sjelden utdypende og ofte ufullstendig. 
Men parallelt løper retrospektive sekvenser fra Annas bilturer med foreldrene i barndommen, slørete minner om camping og smørblomster. 
Slik tegnes et portrett av Anna, som ”ikke helt skjønner hvor grensa går” (s. 97), og som fremstår som et litt tandert og ensomt menneske. 

Det hele kulminerer i Barcelona, da Silje kommer inn i bildet og Anna skyves i bakgrunnen. 
Tre er en for mye, som det heter i Eggums vise. 
Man skal vel ikke dra dette for langt, men i Robbe-Grillets roman ”Sjalusi” omtaler den sjalu ektemann sin hustru som A. 

I en rytmisk, sansemettet prosa med relativ tegnsetting, skriver Fjellanger fram en dels intens, dels lavtrykkstynget fortelling om maktbalansen i et skjørt kjærlighetsforhold. 

Hvert av de korte kapitlene tar utgangspunkt i et bestemt motiv, en følelse eller hendelse, ofte noe hverdagslig og i og for seg bagatellmessig, som f.eks. å spise et eple eller plukke smørblomster. 
Kjernen i romanen hviler på språk og form. 
Det oppkavede virker langsomt og det omstendelige er ikke uten hurtighet, det isolert sett innholdsfattige fremstår detaljrikt og alt glir umerkelig over i hverandre, slik romanen som sådan fortoner seg på en og samme tid som litt ufullstendig og likevel nøye gjennomtenkt. 

Naturlig nok munner det hele ut i en åpen slutt. 
Det er liten tvil om Fjellangers talent. 
”På motorveiene” har blitt et overbevisende svennestykke. 
