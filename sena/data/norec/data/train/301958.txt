Godnattsanger med popteft
Christine Sandtorv fra Ephemera er down with the kids, bokstavlig talt. 

||| 
ALBUM: 
Ord som «avslapningsmusikk» skaper kanskje assosiasjoner til hvalsang og turistifiserte kafeer på Ibizas strender, men med «Stjerneteller - godnattsanger» tar Christine kreasjonen tilbake i rekreasjonen. 

Joda, dette er nattasanger som spinner rundt pyjamas, sovende blomster og foreldre som er dritglade for å ha barn. 
Men, hei, ikke gå, ironikere, barnløse og førjulstressa alenemødre! 

Strøkent popprosjekt Takket være den forbilledelige evnen Sandtorv, jazzmusikerne, barnekoret og Kings Of Convenience-produsent Davide Bertolini har til å holde alt nede, er platen noe for både far, mor og utflyttede barn med sans for organiske, strøkne popprosjekt. 

Tidligere Ephemera-medlem Sandtorv kan fremdeles skape florlette refreng som umerkelig fester seg, hør bare «Forglem meg ei» og høstens mest rørende 2 minutter og 20 sek: 
«Fugl i det grønne tre». 

Ikke bare søtt 

Den mørkere «Midt på natten» bringer tankene mot Hope Sandoval & The Warm Inventions, og skaper variasjon i det sukkersøte. 

Hørte jeg noen si aj aj aj buff? 

Ja, de tre vandringsmenn på veien går harde tider i møte. 
