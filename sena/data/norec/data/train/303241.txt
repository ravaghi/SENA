Fengselsfugl på rett spor
Mer komfortabel, mindre flørtende. 

ALBUM: 
«Should have been a lawyer, I go to court so much I could have been my own employer», rapper Gucci Mane, som så å si kommer rett fra spjeldet med sitt tredje offisielle studioalbum. 

Momentumet rundt forrigeplaten «The State vs. Radric Davis» ble noe ødelagt av at Atlanta-mannen måtte i fengsel, men han er nå tilbake med gjenvunnet ro rundt seg. 

Komfortabel Fjorårets Gucci-album bar nemlig preg av å være et noe overanstrengt forsøk på å utløse «det store gjennombruddet», med frierier til både radiokanaler, gater, dansegulv, damer og bøller. 

Kvaliteten på de beste låtene var likevel høyere enn toppnoteringene på «The Appeal», men til gjengjeld møter vi nå en mer avslappet og komfortabel rapper. 

Absurde punchlines 
Her får han plass og rom til å gjøre det han er best til, og det som kjernefansen også foretrekker, nemlig å strø om seg med absurde, mumlende punchlinjer om farger, dyr og rikdom over seige trommemaskinstrukturer. 

«The Appeal» byr altså hverken på store overraskelser eller låter som vil dukke opp på FM-båndet, men albumet er et solid bevis på at det fortsatt er verdt å følge med på en av rap-bransjens mest hardtarbeidende menn. 
