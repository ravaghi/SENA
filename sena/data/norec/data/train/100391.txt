Eventyrlig opplevelse
Dette spillet er nesten like gøy for store som for små. 

Spillbransjen følger filmindustriens eksempel, og lager spill som er nesten like morsomme for de voksne som for barna. 

Barnet skal være med ut på eventyr med Kaptein Sabeltann - en reise som byr på både morsomme og skumle opplevelser. 
Man reiser fra øy til øy med skuta til Sabeltann og gjengen, og utforsker lumske grotter, farlige farvann og fremmede kaier. 

Underveis må barnet løse ulike oppgaver - alt fra å grave opp skatter til å la seg slenge over til steiner i vannet. 
På ferden mellom de ulike øyene vanker det også utfordringer - man må blant annet forsvare seg mot fiendtlige skip og finne skatter på små øyer. 

Til sammen gir dette en eventyrlig opplevelse som forsterkes av stemningsfull grafikk og særegen humor. 
Spillmakerne har også klart å lage spillet spennende og actionfylt uten å ty til skadelige voldseffekter. 
Aberet er at enkelte av oppgavene blir i overkant vanskelige. 
Det kan også være litt klønete å styre karakteren her og der. 

Men alt i alt er dette et spill som barna garantert vil kose seg med. 
Og kanskje smugspiller du litt selv når barna er i seng... 

KRISTINE STORLI HENNINGSEN 
