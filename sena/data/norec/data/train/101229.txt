Plateanmeldelse:Reidun Sæther - «Where My Secret Lies» 

Ingen hemmelighet lenger. 

«Where My Secret Lies» 

Med de desidert mest tøyelige stemmebåndene i NRKs «Stjernekamp» hittil, har Reidun Sæther fortjent nok blitt løftet frem til større skarer av det norske folk. 
Da er det selvfølgelig god timing å platedebutere mens hun ennå kjemper om seieren. 

Hun bruker stemmen klokt på debuten; den er høyt og lavt og overalt, men Sæther makter likevel å holde tilbake tilstrekkelig, slik at vi ikke får overdosen most inn i ørene. 

For å si det enkelt; Sæther synger kort og godt helt fabelaktig, det er det øvrige uttrykket det må være lov å sette små spørsmålstegn ved. 

Dette er et soulalbum, produsert av Lars-Erik Dahle, med innslag av blues, gospel og funk i noe gammelmodig tapning. 
Enkelte ganger svinger det fullkomment, andre ganger får vi følelsen av at Oslo Gospel Choir har tatt med seg venner til julebord på salige Smuget i Oslo. 

Halvparten er coverlåter, og de skinner - en feiende frisk versjon av Elton Johns «Philadelphia Freedom», Etta James' glansnummer «At Last», og en dempet, vellykket versjon av Prince-låten «Sometimes It Snows In April». 

Klart bestått debut! 

BESTE LÅT: 
«At Last» 
