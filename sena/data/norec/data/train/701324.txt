Livets syke tilfeldigheter
Ryan Gosling spiller igjen en splittet sjel i en litt indie-rå film, som i "Blue Valentine". 
Tre historier er flettet sammen til en klassisk tragedie eller episk drama om arv og miljø og om konsekvensene av valg man tar. 

The Place beyond the Pines 

Regi: 
Derek Cianfrance. 

Med: Ryan Gosling, Bradley Cooper, Eva Mendes, Ray Liotta, Rose Byrne, Dan Mendelsohn m.fl. 

Lengde: 2 timer 20 min. 

Aldersgrense: 11 år. 

Tre vidt forskjellige, men likevel sammenhengende historier med samme tema er flettet sammen til det som utvikler seg til et episk drama, eller en klassisk tragedie, om farskap og farsrolle, arv og miljø, og de vidtrekkende konsekvensene av de valgene man tar. 
Regissør og med-manusforfatter Derek Cianfrance har mye på hjertet, og har laget et sterkt og tankevekkende drama. 
Men ambisjonene har nok vært litt for store, for Cianfrance tar seg litt for god tid før han viser kortene. 

Motorsykkelstuntmannen Luke (Ryan Gosling) jobber på et omreisende tivoli. 
Tatoveringene som pryder både kropp og ansikt skal fortelle tydelig hva slags type vi har med å gjøre her: en hardkokt kriminell med voldelige tendenser. 
Men da han treffer igjen den tidligere elskerinnen Romina (Eva Mendes) fra et tidligere stopp i småbyen, oppdager han at hun har født hans barn. 
Besatt av drømmen om å se sønnen vokse opp og kanskje forsørge ham, får ham til å bli boende. 
I et forsøk på å bli en anstendig forsørger, velger han å rane banker ved hjelp av sine ekstreme motorsykkelferdigheter. 
Det leder ham til et skjebnesvangert møte med den ambisiøs, nyutdannede politibetjenten Avery (Bradley Cooper), som den andre historien handler om. 
Den tredje historien, som også er filmens svakeste, handler om Lukes og Averys to jevngamle sønner. 

«The place beyond the pines» er regissør Derek Cianfrances andre film, etter suksessdebuten «Blue Valentine». 
Også der spilte Gosling, en av verdens heteste skuespillere akkurat nå, hovedrollen. 
Igjen spiller Gosling mesterlig en lavmælt og splittet sjel, og i filmens første del har Cianfrance beholdt den litt skitne, indieaktige stemningen fra «Blue Valentine» når han skildrer relasjoner og følelser på kanten av samfunnets skyggeside. 

Også Bradley Cooper gjør en formidabel jobb som den rettskafne, men ambisiøse politimannen som klatrer helt til topps i rettssystemet, og beviser igjen at han har mye mer å by på enn den elleville fyren fra «Hangover»-komediene. 

«The Place beyond the Pines» lunter uforutsigbart av sted, og skifter totalt stemning og karakter når handlingen flytter seg fra Luke til Avery. 
Filmatisk er den første delen den beste, mens del to er den som gir oss konturene av hvor regissøren vil hen. 
Men så blir den tredje og siste delen om de to tenåringsguttene AJ og Jason en liten nedtur. 
Både fordi denne historien er mer forutsigbar, fordi regissøren ikke våger å ta det helt ut, og fordi Emory Cohen, etter en rekke glitrende skuespillerprestasjoner gjennom hele filmen, får overspille nesten parodisk som den plagede tenåringsgutten AJ. 

Men likevel: 
«The place beyond the pines» er en interessant film som gir deg mye å tygge på også når den er over. 
