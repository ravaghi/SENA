«LITTLE MANHATTAN»
Regi: 
Mark Levin. 
Am. romantiske komedie. 
For alle. 

New York og herlige Manhattan er rammen rundt denne love-storyen for kidsen. 

STJERNER: Josh Hutcherson, Charlie Ray, Bradley Whitford, Cynthia Nixon. 

HANDLING: 
En guttunge på snart 11 oppdager til sin forferdelse at han er forelsket i en 11 år gammel jente. 
Det dreier seg om de psykiske og fysiske turbulenser som oppleves når den aller første kjærlighet kommer seilende inn i livet. 

DOMMEN: 
Dette er litt Woody Allen for barn; sarkasmer og småfilosofiske iakttagelser, i dette tilfellet sett gjennom den forelskede guttungen. 
Hans voice-over formidler alle de herlig dustete, morsomme, engstelige og dødsalvorlige tanker som rører seg i hodet på en pjokk som plutselig skjønner at verden består av mer enn fotball og kompiser. 

Men det spørs om ikke en del av kommentarene er mer gjenkjennelig for oss som har levd en stund. 
Bruken av smektende og godt voksne melodier og voksen-sensitive bemerkninger blir noe dominerende. 

Filmen er søt og vennlig, med Josh Hutcherson og Charlie Ray som godhjerta forsvarere for gutten og jenta i et pulserende New York. 
