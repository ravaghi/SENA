Konklusjon & karakter
Så lenge du ikke skal bruke din nye flatTV som PC-monitor, er denne Sony-modellen et godt valg. 

Kvalitetsmessig holder den til en klar femmer. 
Billedmessig er dette veldig bra, men med en pris på 50.000 kroner savner vi finesser som egen PC-inngang, dreibar TV-fot, og bilde-i-bilde mulighet. 

Vi må også nevne brukervennligheten som er i en klasse for seg. 
Dette gir et ubetinget pluss i vår bok. 
Sony skryter også av at denne modellen er klar for high definition sendinger. 
Det er verdt å få med seg. 

Hard konkurranse i 37-tommers klassen 

Vår test-TV fra Sharp har en pris på 54.990, mens Philips-modellen kan fås til under 40.000 kroner. 
LCD-TVen til Sharp er altså dyrest i klassen, men også det naturlige valget for deg som vil koble PCen til TVen. 

Ser vi på Philips-modellen er den altså 10.000 kroner billigere enn Sonyen, og er i tillegg utstyrt med PC-inngang. 
Pris- og finessemessig kommer den altså mye bedre ut, men Sonyen føles likevel hakket vassere på billedfronten. 
Nok en gang vil altså dine preferanser, samt størrelsen på lommeboka bli avgjørende. 

Minispesifikasjoner: 

37-tommers WEGA-skjerm med oppløsning på 1024 * 1024, to tunere og 2000 siders tekst-TV-minne 

Tilkoplinger på høyre side: Memory Stick inngang (for JPEG/MPEG1), samt standardknapper: 
AV/PÅ, kanal, volum osv. 

Tilkoplinger på venstre side: S-Video, videoinngang + lydinngang, hodetelefon. 

Tilkoplinger bak: 
RCA-lydutgang + RCA AV-inngang, tre scartkontakter hvorav to har RGB, komponentinngang for progressive signaler, strøm & antenne 

Mål (kun skjerm): 
Dybde = 11 cm, høyde =61,5 cm, bredde = 113,5 cm. Vekt = 37,5 kg. 
