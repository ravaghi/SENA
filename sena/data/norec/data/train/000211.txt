Parks and Recreation S07
Takk for alt Leslie Knope. 

Denne anmeldelsen inneholder enkelte spoilere fra syvende sesong. 

Fra en ujevn fødsel som søsterserien til den amerikanske versjonen av The Office til sin formfullendte avslutning – reisen gjennom syv sesonger av Amy Poehlers Parks and Recreation har vært en av de siste årenes beste komiserier. 
Noen av skuespillerne var allerede kjente da de tok de første skrittene inn i parkvesenet i småbyen Pawnee i Indiana, som Rob Lowe og hovedrolleinnehaver Poehler. 

Andre har blitt superstjerner og fått åpnet nye dører gjennom sine roller, som Hollywoods nye førsteelsker Chris Pratt, komiker Aziz Anzari og indiefavoritten Aubrey Plaza. 

Mens foregående sesonger har tatt i bruk aktuelle hendelser for å skape fremdrift i fortellingen, tar den syvende og siste sesongen i bruk flere grep for å gi en fullverdig avrunding på serien. 
Samtidig lukkes dørene for en eventuell gjenoppliving senere ved å plassere handlingen i 2017. 

Et damplokomotiv av en byråkrat 

Tidshoppet, med drypp av fremtidsteknologi og småstikk til sosiale medier, er likevel ikke bærebjelken i denne sesongen. 
Det er fortsatt hovedperson Leslie Knope (Poehler) sitt pågangsmot og hennes utørstelige jakt på å forbedre det offentlige tilbudet til innbyggerne med «små skritt hver dag», som hun erklærer i en tale i aller siste episode, som styrer skuta i mål. 

Knopes fremadstormende entusiasme er med andre ord drivkraften i Parks and Recreation, en drivkraft som overgår – og inspirerer – dem som jobber rundt henne. 

På mange måter er alle sidefigurene – April (Plaza), Andy (Pratt), Tom (Anzari), Ron (Nick Offerman), Ann (Rashida Jones), Ben (Adam Scott), Chris (Rob Lowe), Donna (Retta) og Jerry/Larry/Terry (Jim O'Heir) – våre representanter i fiksjonsuniverset som lar seg inspirere av Knopes energi. 

Den evnen til å inspirere har også ført til store endringer fra slutten på sjette sesong. 
Vennskapet er tilbake, men veiene spriker og ved veis ende er de alle spredd for vinden. 
Andy og April har funnet nye jobber, en ny jobb i staten Indianas tjeneste gjør at Leslie og Ben blir værende for en stund før større oppdrag kaller, mens Ron motvillig og takknemlig tar en ny jobb for myndighetene. 

Latter og tårer 

Siste episode makter å gjøre noe så uvanlig som å gi samtlige figurer i serien en tilfredsstillende avskjed. 
Gjennom individuelle frempek, kryssklippet med gjengens siste oppdrag for parkvesenet, settes et rørende punktum for Parks and Recreation. 

Men ikke mer rørende enn at latterbrølene, den rullende humringen og de varme smilene krysset min stue fra sofaen til tv-skjermen gjennom alle de 13 episodene. 

Amy Poehler var kanskje kjent da hun startet serien i 2008, og andre skuespilleres kjendisfaktor har vokst langt forbi henne ved seriens slutt, men sammen med Tina Fey (som på lignende vis spiller en sterk kvinne i serien 30 Rock) har hun tatt sin rettmessige plass som en av USAs viktigste komikere. 

Serien er anmeldt gjennom amerikanske strømmetjenester. 
C-More viser serien i Norge og sender de avsluttende episodene i uke 9 og 10. 

Hvilken figur fra serien er din favoritt? 
Del dine meninger i kommentarfeltet under videoen. 
