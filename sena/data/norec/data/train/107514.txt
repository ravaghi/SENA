King Midas:«The Jaguars» 

(Vertigo / Universal) 

Kjølig og stilren eleganse. 

King Midas insisterer fremdeles på kjølige referanser og et gjennomgående «coolt», tilbakelent uttrykk, men produsent Fred Ball har likevel gitt kongenes velkledde storbyrock et varmere lydbilde enn tidligere. 
Det kler dem, selv om «The Jaguars» fort kan bli en vel polert opplevelse. 
Flere skarpe kanter og hetere temperatur, som i tittellåten og den avsluttende glam-perlen «Acid Guitars», hadde vært ønskelig for å unngå altfor lange, stiliserte flater med Ando Woltmanns døsige vokal i front. 
Når det er sagt, er det ikke så mange band som skaper lekrere longdrink-rock enn når King Midas bretter ut låter som «City Sounds» og «Case #2»! 
