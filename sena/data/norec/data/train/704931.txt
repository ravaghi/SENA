52 minutter ren energi
Ingen kan beskylde Kvelertak for ikke å gi alt fra scenen. 

Da hardrockerne var ferdige med Øya-konserten fredag kveld, hadde vokalist Erlend Hjelvik vært på høytaleren, i scenestillaset, ute blant publikum – og oppå dem. 
Han hadde også tilbedt en ustoppet ugle og brølt i mikrofonen: 
«Me e' Kvelertak. 
Dokk e publikum». 

Hjelvik har kanskje ikke kroppen til en toppidrettsutøver. 
Men hans utholdenhet og kraft, det er i toppklasse. 

Full trøkk 

I løpet av 52 minutter spilte Kvelertak, som alltid vil være et Stavanger-band selv om medlemmene har flyttet til Oslo, gjennom sitt selvtitulerte debutalbum. 
Det luktet krutt allerede fra første brøl. 
Og i løpet av den tredje låten «Blodtørst» ble både skjorte og alle hemninger kastet da vokalisten gjennomførte sitt første publikumsbesøk. 

Sist gang jeg så Kvelertak live, var for cirka ett år siden sammen med 400 mildt sagt ivrige fans i Bergen. 
Aldri før – og sannsynligvis aldri etterpå – har en så stor del av gulvet til Teglverket på Kvarteret vært omgjort til mosh pit (området hvor publikum hopper, headbanger og i hvert fall ikke tenker på helsa til sidepersonen). 
Jeg var derfor ekstra spent på hvordan de drøyt 5000 publikummerne på grassletta i Middelalderparken på Øya ville reagere. 

«Allbrøl» 

Helt foran var det heller ikke denne gangen helt trygt å oppholde seg, men bakover i den store mengden ble tilstanden aldri helt lovløs, selv om de seks bandmedlemmene gjorde alt som var i deres makt – og mere til – for at Øya-publikummet skulle få oppleve den tetteste, raskeste og hardeste konserten i år. 
Det var kanskje ikke så mye allsang blant publikum, men da radiohiten «Mjød» ble banket utover folkehavet ble det i hvert fall allbrøl. 

Fjorårets spellemannsprisvinnere (rock og nykommer) har hatt et fantastisk år, og det er lite som tyder på at toppen er nådd. 
Til tross for et knallhardt turnéprogram i både Europa, USA og Australia, leverer Kvelertak energi så til de grader. 
Faktisk har bandet hatt så mange spillejobber at det ikke har rukket å komme i gang med oppfølgeralbumet riktig ennå. 
Men Hjelvik har allerede lovet at når de omsider får seg en konsertpause, skal nytt materiale prioriteres – og da vil det dukke opp nytt krutt mot slutten av neste år. 
