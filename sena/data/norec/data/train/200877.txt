Sony Cyber-shot DSC-W200
12 megapiksels kamera med full HD-visning. 
Hva betyr det egentlig, og hvor godt er kameraet? 
Vi har testet W200 fra Sony. 

DinSide Data har gjennomført en test av seks 12 megapiksels lommekameraer for TV2 Hjelper deg. 

Full testoversikt med karakterer og rangeringer finner du her. 

Sony er blant de store aktørene på dette markedet, og lanserte nylig en rekke nye kameraer i sin Cyber-shot-familie. 
Cyber-shot er for øvrig også en betegnelse som brukes på kameramobiler fra Sony-Ericsson. 

Modellen vi har testet, Cyber-shot W200, har vært en stund på markedet allerede. 

Her er en rask oppsummering av de viktigste egenskapene: 

Som de fleste andre toppmodellene har også W200 en stabilisatorløsning som kombinerer høy ISO med bevegelig CCD. 
Teknikken har Sony kalt SuperSteady Shot, som også benyttes på videokameraer fra produsenten. 
Formålet er å forhindre uskarpe bilder når lysforholdene er dårlige og kameraet holdes i hånden. 

Ansiktsgjengjenningsløsningen sørger for at ansiktene på personer du avfotograferer blir skarpe, og det fungerer tilfredsstillende. 

En annen egenskap som ikke fremkommer i tabellene er High Definition visning (full HD). 
Som du sikkert vet er full HD-oppløsning så vidt over 2 megapiksler, så det er ikke noe å skryte av i denne sammenhengen. 
Dette har med optimal skarphet ved TV-visning å gjøre, og ved hjelp av spesialkabler (RGB - ekstrautstyr) skaleres bildet til 1080P på TVen dersom den støtter denne oppløsningen (1920 x 1080 piksler). 

Solid innpakning, men noen ankepunkter 

Huset er av metall og fremstår som meget solid. 
Kameraet veier litt mer enn snittet, men i valget mellom kvalitetsfølelse og lavest mulig vekt, vil mange i målgruppen sannsynligvis foretrekke det første. 
Skjermen er også godt beskyttet bak et lag med klar vinyl. 

På baksiden er det en del knapper i tillegg til et funksjonshjul med flere forskjellige motivrelaterte innstillinger samt full manuell kontroll over blender og lukkertid. 
Betjeningen sitter relativt kjapt i fingrene, og selv om zoom-kontrollen sitter på baksiden hadde vi ikke problemer med å betjene kameraet med én hånd. 

Symbolene for selvutløser, makro og blits burde vært sorte. 
Det hadde gjort dem langt enklere å se. 
Funksjonshjulet dreier dessuten alt for lett rundt. 
Når du griper etter kameraet havner tommelen lett på hjulet, og da skal det svært lite til før det dreier. 
Det skjedde flere ganger under vår test, og er man ikke bevisst kan resultatet bli helt feileksponerte bilder. 

Et annet ankepunkt er skjermen, som er blant de aller svakeste i denne testen. 
Oppdateringen er det ikke noe å si på, heller ikke synligheten i sol og i mørke, det er først og fremst oppløsningen som er et problem. 
Den er så lav at du aldri kan bedømme om skarpheten er optimal på bildene eller ikke. 
Den har også svært dårlig innsynsvinkel, spesielt sett ovenfra. 
Dette burde vært luket av veien fra bildespesialisten Sony. 

Lav skjermoppløsning kombinert med små symboler og liten tekst er definitivt ikke noen vinneroppskrift, og vi håper inderlig Sony har gjort noe med dette på sine kommende modeller. 

Hastighetsmålinger 

Vi har gjennomført en rekke hastighetsmålinger, og i tabellen under ser du tallene fra Sony Cyber-shot W200. 
Merk at utløsermålingene er gjort innendørs, tre meter fra et motiv med sterke kontraster, og målt uten forfokusering, fra fingertuppen berører utløseren til bildet er tatt: 

Tallene viser at kameraet havner på nederste halvdel på de fleste punktene, og med 6,5 sekunder fra du har tatt et bilde med blits til du får tatt et nytt et, gjør at du definitivt ikke bør bruke blits når du avfotograferer bruden på vei opp kirkegulvet, men heller satse på høy iso og stabilisator. 

Men på ett punkt vedrørende ytelse er det få som slår W200; batterilevetid. 
Den er i følge CIPA-målinger rundt 300 bilder, som er 50-60 bilder mer enn mange av konkurrentene. 

Kvalitetsvurderinger 

Bildene får en oppløsning på 4000 x 3000 piksler. 
Du kan også velge flere andre formater, blant annet 3:2 og 16:9, men sistnevnte betyr at oppløsningen reduseres til 2 megapiksler (Full HD). 
Som vi tidligere har påpekt er 12 megapiksler i overkant av hva som er "forsvarlig" for så små sensorer og begrenset optikk. 
Resultet blir ofte mye støy og detaljer som forsvinner. 

W200 er imidlertid slett ikke blant de verste når det gjelder støy, heller tvert i mot. 
På ISO opptil 400 er støynivået akseptabelt. 
Høyere må bare brukes unntaksvis, noe som gjelder de aller fleste lommekameraene. 

Skarpheten er gjennomsnittlig god på alle brennvidder. 
Det er en del kromatisk feilbrytning i høykontrastområdene, over middels sett i forhold til konkurrentene. 

Vi opplevde også at automatikken var litt for glad i å stille ISO høyt selv når det ikke var behov for det, på ett av portrettene ble ISO satt til 400 (selv med tvungen blits), mens et konkurrerende kamera satte ISO til 64. 

Noen blitsbilder ble i overkant gulaktige, mens utebilder i snø ble blåaktige, noe vi også har sett tidligere fra Sony, se eksempelet til høyre - og sammenligne med de to bildene fra to konkurrerende kameraer. 

Derfor kan det være en god idé å stille slikt manuelt for best resultat, både ISO, hvitbalanse og eksponering. 
Konklusjonen blir at automatikken på Sony-kameraet varierer mer enn på de beste kameraene i testen. 

Her følger noen utsnitt fra testbilder. 

Video 

Videokvalitet er nå en del av kriteriene våre, og vektlagt 20% i utregningen av totalkarakteren. 
W200 kan filme i såkalt "TV-oppløsning" - 640 x 480 piksler, og formatet er MPEG1. 
Det er ikke mulig å filme i bredformat, og du kan heller ikke zoome under opptakene. 

Kvalitetsmessig er imidlertid Sony bra. 
30 bilder pr sekund sørger for glidende bevegelser, og detaljnivået er brukbart. 
Vi gir også pluss til Sony for lydkvaliteten, som er blant de aller beste i denne testen. 
Men husk: skal du ha høyeste kvalitet på videoen, må du ha raskt nok minnekort. 
I praksis betyr det kort av typen Memory Stick Pro Duo. 
Internminnet fikser dette ikke, underlig nok. 

Klikk på videovinduet under for å spille av eller laste ned et testklipp (høyeste kvalitet). 

Overføring av bilder og film gjøres ved å koble til USB-kabelen (proprietær kontakt mot kameraet). 
Det kreves ikke at du installerer noe som helst i Windows XP og Vista, kameraet dukker automatisk opp som en egen stasjon i Windows Utforsker. 

Oppsummering 

Sony DSC-W200 er et gjennomsnittlig godt kamera. 
Det skiller seg ikke veldig ut i mengden, verken i positiv eller negativ forstand, med unntak av skjermen, som ikke holder 2008-standard overhodet. 

Mest fornøyd er vi med videokvaliteten, her er Sony blant de beste. 
Også batterilevetiden er i toppklasse. 
Og dersom du eksperimenterer litt med manuelle innstillinger kan du få riktig gode bilder med lite støy. 

Full testoversikt med karakterer og rangeringer finner du her. 
