John Fogerty - «The Blue Ridge Rangers Rides Again»
Koselig «comeback». 

«The Blue Ridge Rangers» (1973) var John Fogertys første soloalbum etter de hithektiske årene med Creedence Clearwater Revival. 
Et tentativt første skritt. 
Rett nok spilte Fogerty alle instrumenter selv, men albumet besto kun av andres materiale. 
Country, tradisjonelle sanger og gospel. 
Spesielt sistnevnte sjanger bidro med de store høydepunktene, og noen av de mest formidable sanginnsatsene i Fogertys karriere. 

36 år senere dreier det seg fremdeles om tolkninger av andres sanger. 
På ett kutt nær - oppdateringen av «Change In The Weather» fra 1986, en illevarslende låt av «Bad Moon Rising»-skolen. 
Men denne gangen er han omgitt av eminente musikere på alle kanter, og mer eller mindre utelukkende country- og rockabillyfarget materiale. 
John Prines bitre «Paradise» gir tenner til noe som ellers hovedsakelig er en tilfreds, hjemmekoselig samling hyllester til hjemmets lune rede. 
Trivelig, men ikke veldig viktig. 

ANBEFALTE KJØP: 
«Paradise», «Change In The Weather», «Heaven's Just A Sin Away», «Haunted House» 

MORTEN STÅLE NILSEN 
