Snøfri Winther
Josefin Winther: 
Be Proud 
Or Stay Of It 

Unge, bergenbaserte Josefin Winther har ikke på langt nær opplevd den samme forhåndsomtalen og hypen som Ida Maria gjorde. 
Likevel er likhetene mellom de to albumdebutantene verdt å merke seg. 
Begge er jenter. 
Begge opererer i poprockland, selv om Josefin Winther fremstår mer ettertenksom, litt deppa og mer tilbakelent. 
Begge har de et stødig band i ryggen, og begge gjøres de fortjent til å kunne operere med eget navn. 

Den store forskjellen er imidlertid at der Ida Maria har forsynt rommet med skapunk, har Winther hørt PJ Harvey. 
Og jaggu har hun også noe av Justine Frischmanns (Elastica) røffhet og troverdighet i seg, der hun spiller ut lange flate ballær pumpet fulle av historier fra eget liv. 

Distinksjonen mellom dur og moll synes liten hos Josefin Winther; nesten alle låtene setter hatt og bjelle på begge toneskalaene og rusler av gårde uten å hensette oss i noen form for ekstase. 
”Big” og ”Sucker Love” er, med sine melodisterke linjer, hederlige unntak. 
Plata er nesten i overkant streit produsert, med vegger av lett rufsete fuzzgitarer som oppleves mer som statiske kulisser til låtene enn dynamisk driv. 

Selv om Josefin Winthers stemme kan skjære gjennom tykk materie, krever låtene sterkere grad av finslipthet før hun kan hanskes med jenta fra Nesna. 
