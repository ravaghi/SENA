Et nostalgisk gjensyn med et aldrende spill
Med «Battle for Azeroth» forsøker Blizzard å blåse nytt liv i det aldrende «World of Warcraft». 
Gamle fans vil garantert la seg sjarmere, men det spørs hvor lenge spillet kan overleve på nostalgi alene. 

Krigen har startet. 
Den vaklende våpenhvilen mellom de forskjellige rasene i Horde og Alliance har falt. 
Nå som de har nedkjempet alle eksterne trusler som krevde at de jobbet sammen, gjør mennesker, orker, alver og troll seg klar for å kjempe mot hverandre om heder, ære og hvem som skal regjere i verdenen Azeroth. 

Den nyeste utvidelsespakken til «World of Warcraft», «Battle for Azeroth», starter derfor med et smell. 
Kanonkulene hagler rundt oss når Alliance starter en fullskala invasjon av Horde-byen Undercity. 
Og vi må enten invadere eller forsvare den, avhengig av hvilken side vi står på. 

«World of Warcraft» er et av de mest innflytelsesrike spillene som er laget. 
I dette massive flerspillerrollespillet fra 2004 sloss vi med eller mot tusenvis av andre spillere i en gigantisk åpen verden. 
Her vi kan leve, dra på eventyr, løse oppdrag og kjempe mot alt fra ulver, troll og demoner til gigantiske mytologiske beist. 

Fra utsiden høres det gjerne banalt ut. 
Men for dem som har fordypet seg i spillet og verdenen finnes det et enormt univers av historier og steder som det er lett å forelske seg i. 

Her er en fornøyelsespark hvor det finnes noe moro å gjøre for alle typer spillere. 

For mange har denne verdenen også vært – og er – en verdifull sosial arena, hvor de har fått venner og fiender, og bygget relasjoner med andre på tvers av landegrenser og kontinenter. 
Mange har i tillegg skapt langvarige forhold eller blitt gift etter å ha møttes i Azeroth. 

Siden 2004 har spillet dominert sjangeren sin så til de grader at det knapt har vært plass til utfordrere. 
I sin gullalder hadde «World of Warcraft» mer enn 12 millioner aktive spillere som betalte en månedlig avgift for å spille, og til sammen er det kjøpt og skapt mer enn hundre millioner spillerkontoer alle disse årene. 
Dette er en bragd uten sidestykke i både sjangeren og spill generelt. 

Men siden dette toppåret i 2010 har det gått gradvis nedover også for «World of Warcraft». 
Spillmarkedet blir stadig tøffere, yngre spillere lar seg heller trollbinde av spill som «League of Legends», «Minecraft» eller «Fortnite», og Blizzard sliter med å holde det aldrende spillsystemet relevant i en verden hvor konkurrerende spill blir penere og mer spillbare for hvert år som går. 

Selv om «World of Warcraft» er bemerkelsesverdig pent i forhold til alderen, så preges det merkbart av tiden. 

Samtidig er fjorten år fryktelig lang tid. 
Da «World of Warcraft» ble lansert, var George W. Bush nettopp valgt til sin andre presidentperiode, «Venner for livet» var inne i sin siste sesong, og det var ennå konsollkrig mellom Playstation 2 og den originale Xboxen. 

Om noen skulle klare å holde liv i og dominere med et spill i så lang tid er det derimot Blizzard, med deres notoriske fokus på kvalitet og engasjerende historier. 
Siden starten har de jevnlig fylt spillet med nytt innhold, og kommet med syv gigantiske utvidelser som ofte er så omfattende at de kan ses på som enkeltstående spill i seg selv. 
Men det er begrenset hvor lenge man kan holde liv i et aldrende spill med sminke og mer innhold. 

«Battle for Azeroth» er den syvende av disse massive utvidelsene, og det har litt av en arv å leve opp til. 
Forgjengeren fra 2015, «Legion», er av mange ansett som den beste utvidelsen til spillet så langt. 
Den perfeksjonerte alt som funket bra med spillet, og var en ultimat og strømlinjeformet måte å spille «World of Warcraft» på. 

Det jeg har sett så langt i «Battle for Azeroth» er godt. 
Særlig de nye områdene vi får utforske er fantastiske, med menneskebyen Boralus og trollbyen Zuldazar som absolutte høydepunkt. 
Men likevel føles denne utvidelsen ofte som en middelmådig kopi av forgjengeren heller enn noe nyskapende. 
Og for et fjorten år gammelt spill er evnen til å fornye seg kritisk. 

I september kommer derimot en ny Warfront-modus, hvor 20 spillere samarbeider om å bygge en base og nedkjempe en datastyrt hær. 
Samtidig vil nok historien og krigen mellom Horde og Alliance utbroderes kraftig i månedene og årene som kommer. 

Begge deler kan være med på å løfte «Battle for Azeroth», og om mulig dra nye spillere inn i Azeroth. 
Men for nå blir dette mer av hva vi har sett før, og en nostalgifest for dem som allerede er helfrelst av spillet. 

«Battle for Azeroth» lever dessverre ikke opp til arven etter «Legion», men leverer akkurat godt nok til å holde fansen interessert en liten stund til. 
Men det spørs hvor lenge Blizzard kan holde liv i «World of Warcraft» på nostalgi alene. 
