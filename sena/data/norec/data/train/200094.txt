Zepto Z-Note 3300 Wide
Dette er ikke bare en knallsterk bærbar PC. 
Det er en komplett mobil underholdningssentral! 

Zepto Wide har spesifikasjoner vi sjelden eller aldri har sett på bærbare PCer. 
Eller hva sier du til innebygd TV-kort med fjernkontroll, 4 høyttalere for surround-effekt, innebygd webkamera i skjermen, 17" widescreen, trådløst nettverk, DVD-brenner (DVD-RW) - bare for å nevne noen av de spesielle egenskapene? 
De øvrige spesifikasjonene er heller ikke til å kimse av: 

LES OGSÅ: 

17" widescreen, oppløsning 1440 x 900 piksler 

Pentium 4 prosessor, 2,4 GHz 

512 MB DDR333 SDRAM 

60 GB harddisk, 7.200 rpm 

ATI Mobility Radeon 9000 Pro 64 MB m TV-utgang bak 

Analog video-inngang og antennekontakt på høyre side 

Infrarød port (IrDA) i fronten 

Firewire-port i fronten 

3x USB 2.0-porter bak og på venstre side 

1 x PCMCIA (type II) på venstre side 

S/PDIF ut, hodetelefon ut, mikrofon inn i front 

WLAN, 10/100 MBit netverk og faksmodem, tilkobling bak 

Stort tastatur med numeriske taster 

Bakoverkompatibel 

Og som om ikke dette var nok, så har produsenten fått plass til både diskettstasjon, standard seriellport, parallellport og PS/2-kontakt - bare for å forsikre seg om at alt det gamle utstyret ditt kan kobles til og brukes videre. 

Det mest oppsiktsvekkende er likevel utvilsomt webkameraet, det innebygde TV-kortet, surround-høyttalerne, samt at harddisken har høyere omdreiningshastighet enn noen 2,5"-disker vi har sett tidligere. 
Dermed øker også lese/skrive-ytelsen, noe vi kommer nærmere inn på senere i denne omtalen. 

Tøft design 

Designmessig er PCen også høyst spesiell. 
Først og fremst er den bredere enn noen maskin vi har testet tidligere. 
Den er også tyngre enn de fleste. 
Dette er altså ikke noen PC du drar med deg når du skal ut på kundemøter eller på lesesalen, det er mer en flyttbar innomhus underholdnings- og kommunikasjonssentral. 
Her er benyttet hvit plast med detaljer i børstet metall. 
Resultatet er blitt lekkert, men vi er litt skeptiske til hvordan hvit plast vil se ut når PCen begynner å dra på årene. 

For dette er en PC som kommer til å kunne gjøre nytta si en god stund fremover. 
Grafikkbrikken egner seg for selv de nyeste og mest krevende 3D-spillene, og den store widescreenen og surround-høyttalerne innbyr også til denne typen aktiviteter. 
Vi prøvde PCen med diverse DVD-filmer, og kan slå fast at surround-effekten ikke uventet er begrenset. 
Eksterne høyttalere er utvilsomt å foretrekke, og nettopp derfor synes vi at utgangen burde sitte bak, ikke i fronten. 
Fra Zepto får vi opplyst at TV-kortet kan byttes ut med en innebygd subwoofer(!) dersom du skulle foretrekke dette i stedet. 

Selve skjermen har et meget bra og skarpt bilde, med bra innsyn fra sidene, selv om lysstyrken fort avtar når vinkelen blir for skrå. 
Det er derimot mer regelen enn unntaket når det er snakk om LCD-skjermer. 
Oppløsningen på 1440 x 900 piksler er etter vår mening perfekt for denne skjermstørrelsen. 

Tastaturet er også verdt å trekke fram. 
På grunn av det brede formatet på PCen har produsenten fått plass til et nummerisk tastatur ved siden av det vanlige tastaturet, uten at det har blitt trangt om plassen av den grunn. 
Tastaturplaten (uten nummeriske taster) måler fortsatt 28 cm i bredden, nøyaktig like bredt som vårt løse Microsoft-tastatur. 
Respons og brukerfølelse er absolutt godkjent. 

Programmer 

Fjernkontrollen følger TV-delen, og programvare for TV-mottak og digitale opptak følger med på CD. 
Det samme gjelder programvare for DVD-avspilling, men den nevnte fjernkontrollen kan dessverre ikke styre dette. 
Det må du gjøre via tastatur/mus. 

DVD/CD-brenning tar Roxio Easy CD Creator 6 av. 
Operativsystem er "ekstrautstyr"; ønsker du Windows XP Home Edition forhåndsinstallert, koster det i skrivende stund rundt tusenlappen ekstra. 

Med riktig programvare kan du faktisk brenne TV-sendinger direkte til DVD, uten behov for eksternt tilleggsutstyr. 

Rå ytelse 

Våre tester viser at Zepto Z Note 3300 Wide er det nærmeste vi så langt har vært stasjonær kraft i en bærbar PC. 
Vi har riktig nok testet modeller med kraftigere prosessor, men aldri raskere harddisk eller raskere grafikkløsning. 
Summa summarum gir det en flott totalytelse. 

PCen er utstyrt med et par solide kjølevifter som starter og stopper etter behov. 
Ved surfing på nettet, skriving av dokumenter og andre mindre prosessorkrevende aktiviviteter, er det slett ikke sikkert viftene starter i det hele tatt. 
Under avspilling av DVD-film opplevde vi noe vifteaktivitet fra tid til annen, men støynivået ble aldri så høyt at det ble sjenerende. 

Det er derimot verdt å nevne at PCen blir relativt varm, for varm til at vi liker å ha den lenge i fanget. 
Pekeplaten blir også ganske varm - men ikke så varm at den blir ubehagelig å bruke. 

Alt utstyret krever sitt med hensyn til strøm, og batteriet i vårt testeksemplar tok kvelden etter ca 1 time og 50 minutter (WLAN deaktivert). 
Men nok en gang; dette er ikke en PC som er beregnet for feltarbeid. 

Klikk på Tekniske data i oppsummeringsboksen for detaljer omkring ytelse og egenskaper. 

Konklusjon 

Som du sikkert forstår ble vi begeistret for denne PCen. 
Den har et ekstremt høyt utstyrsnivå, og ytelsesmessig ligger den helt i toppen på de fleste områder. 
Hvis du har begrenset plass i leiligheten, behøver du egentlig ikke verken TV eller videoopptaker dersom du går for denne typen PC. 
Skjermen er stor nok til at du kan nyte DVD-filmer på et par meters avstand. 

Det mest negative er litt spinkel lyd fra de interne surroundhøyttalerne, samt ulogisk plassering av lydutgang. 
En optimal løsning hadde vært om fjernkontrollen også kunne styre DVD-avspillingen. 

Batterilevetiden er ikke noe å skryte av, men det tror vi målgruppen bryr seg lite om. 

Vi gir terningkast 5, men som underholdningssentral er den skummelt nær en sekser! 
