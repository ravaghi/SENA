Shuttle DS47:Lydløs mini-PC testet 

Tynn og vifteløs mini-PC som kan trygt kjøres hele døgnet - sju dager i uken, hevder produsenten. 
Vi har testet den. 

Stadig flere stasjonære PC-er kommer i miniformat, og byr på all den ytelsen man forventer til vanlige oppgaver som nettsurfing, kontorbruk, bilder, musikk og video. 

Lav ytelse eller støyende maskiner? 

Et ankepunkt mot mange av de minste PC-ene har så langt vært lav ytelse (typisk utstyrt med Intel Atom-prosessor), eller høy varmeutvikling med tilhørende viftestøy. 
Sistnevnte skyldes både liten plass, og små vifter som må rotere raskt for å transportere varmen ut av kabinettet. 

Men de siste årene har det blitt gjort vesentlige framskritt hva angår strømbruk og varmeutvikling på både AMD og Intel-prosessorer. 
Det har blant annet resultert i hovedkort med integrert prosessor som i flere tilfeller kun har vært utstyrt med kjøleribbe uten vifte. 

Nylig omtalte vi for eksempel denne PC-en fra Compulab, som faktisk er relativt kraftig. 

Celeron 847 er temmelig mye enklere, og en slags mellomting mellom Atom og Core i-prosessorene fra Intel. 
Det er en dobbelkjernet prosessor basert på fjorårets Sandy Bridge-generasjon, men med redusert klokkehastighet og spenning. 
Prosessoren har integrert Intel HD-grafikk, som ifølge produsenten er mer enn rask nok til å avspille filmer i full HD-oppløsning uten hakking. 

Lydløs og rimelig 

Shuttle, som har spesialisert seg på lage halvfabrikata PC-er (barebones), lanserte i sommer en mini-modell som benytter denne prosessoren, og som ikke trenger noen form for viftekjøling. 
Maskinen har fått navnet DS47, og måler beskjedne 20 x 16,5 x 3,95 cm. 

Til tross for de beskjedne målene kan du sette inn en helt vanlig 2,5" harddisk eller SSD, sistnevnte anbefales for å unngå unødig mye varmeutvikling, og inntil 16 GB RAM. 

Støtte for trådløst nett er på plass (b/g/n), to kablede nett (10/100/1000 Mbps), 6 USB-porter (2 x USB 3.0 og 4 x USB 2.0) samt HDMI- og DVI-utganger (maskinen kan dermed kobles til to skjermer samtidig). 
Her er også to seriell-porter i fronten for tilkobling av eldre utstyr. 

Strømbruken skal ligge på så lavt som 10W ved lav belastning, og øke til maks 22W ved høy belastning. 
Og ytelsen skal være god til det meste, hevder Shuttle, og legger til at dette er en maskin som trygt kan stå på 24/7. 

En 65W ekstern strømforsyning følger med, ikke ulik typiske strømforsyninger til bærbare PC-er. 
Det følger også med to føtter som lar deg sette maskinen på høykant, noe som leder varmen ut av kabinettet mest effektivt. 

Enkel installasjon 

PC-en er ikke større enn at håndflaten dekker mesteparten av overflaten. 
Den kommer med VESA-fester for montering bak på skjermen, og disse må fjernes før du får tilgang til de to lokkene som skjuler innmaten. 
De er festet med fire fingerskruer, som riktig nok var så hardt strammet at vi måtte bruke skrujern. 

Når festene er fjernet får du fri adggang til de to lokkene som gir deg tilgang til disk, minne og trådløst nettverkskort. 
Disse holdes på plass av to skruer, og skyves lett i lengderetning og løftes enkelt opp. 

Vi monterte en lynrask 480 GB SSD fra Seagte og en 4 GB SO-DIMM RAM-brikke i ett av de to ledige minnesporene. 
Systemet takler inntil 16 GB RAM med hastigheter på inntil 1333 Mhz i dual channel. 
Siden grafikken er integrert i prosessoren vil raskere RAM bety raskere grafikkytelse, noe som absolutt kan være en fordel i enkelte grafikkintensive situasjoner. 

Slik er den i bruk 

Vi installerte Windows 8 fra minneplugg, noe som var gjort på rundt ti minutter. 
Det meste av drivere til maskinvaren ble installert automatisk, og en tur innom Windows Update var alt som skulle til for å få siste rest på plass. 
Det følger imidlertid med en driver-CD som blant annet lar deg installere alt i en fei, men det er altså strengt tatt ikke nødvendig i Windows 8, muligens mer aktuelt dersom du installerer eldre Windows-versjoner. 

Noe av det første vi oppdaget var at det trådløse nettverkskortet fra Realtek ikke var av den kraftigste typen, og den støtter heller ikke 5 GHz-båndet. 
Her er det greit å vite at du har enkel tilgang til nettverkskortet, og at du for en billig penge kan oppgradere med et lynraskt AC-kort fra Intel, for eksempel. 

Både nettversktrafikk, oppstart av programmer og kopiering av data viste seg å gå veldig i rykk og napp, og vi mistenkte snart at noe måtte være galt. 
Etter litt feilsøking fant vi ut at problemet var knyttet til SSD-en. 
Vi tok derfor turen innom Shuttle sine nettsider, lastet ned og installerte siste BIOS-oppdatering (fra september). 
Det viste seg imidlertid ikke å løse problemene, og til slutt besluttet vi å installere en annen SSD - denne gang en eldre modell fra OCZ. 
Etter å ha installert Windows 8 på nytt var problemene borte. 

Noen ytelsesmålinger 

Windows Opplevelseindeks gir oss følgende indikasjoner på ytelsen. 
Her går skalaen fra 1,0 (tregest) til 9,9 (raskest): 

Prosessor: 3,9 Minne: 5,9 Grafikk: 
4,0 Spillgrafikk: 
5,9 Primær harddisk: 
7,6 

I Passmark PerformanceTest 8.0 fikk vi følgende tall: 

CPU Mark: 
1060.2 2D Graphics Mark: 
210.1 Memory Mark: 
885.9 Disk Mark: 
1404.5 3D Graphics Mark: 
154.9 PassMark Rating: 
666.5 

Dette plasserer maskinen lavt på ytelsesstigen, men i løpet av testperioden har maskinen likevel fungert tilfredsstillende som jobb-PC. 
Det er imidlertid greit å gjøre oppmerksom på følgende: 
Dette er en maskin som trives med få oppgaver om gangen. 
Enkelte programmer som på en kraftigere PC bare beslaglegger litt av prosessoren, kan plutselig stjele så mye at det går ut over ytelsen til andre ting. 
For eksempel har vi opplevd at videoavspilling har lugget fordi Dropbox og Windows Defender har kjørt i bakgrunnen, og det sier sitt. 

Fikser HD-video 

Isolert sett er det ikke noe problem å spille av videomateriale i full HD, jobbe med Photoshop eller gjøre andre temmelig tunge oppgaver. 
Men det er naturligvis en del mer venting, samt mindre som skal til før det blir hikke, sammenlignet med litt kraftigere utstyr. 

Vi har fulgt med på temperaturene på prosessoren, og under vanlig bruk ligger den på rundt 45 grader. 
Under belastning har den vært oppe i 56 grader, noe som er imponerende lavt. 
Det vitner om en meget effektiv leding av varme ut av kabinettet. 

Konklusjon 

Ønsker du deg en lydløs PC som tar liten plass, har du her en løsning som absolutt er fullt brukbar til det meste. 
Vi vil imidlertid anbefale at du velger en raskest mulig minnekonfigurasjon, for eksempel 2 x 4 eller 2 x 
8 GB 1333 MHz RAM i dual channel for best mulig opplevelse. 
Noe førstevalg for deg som kjører flere, tyngre oppgaver samtidig, vil dette imidlertid aldri være. 

Med en prislapp på rundt 1.700 kroner + kostnader knyttet til RAM og SSD får du en komplett, viftefri PC til rundt 3.000 kroner. 
Det er ingen upris, men les våre plusser og minuser under før du eventuelt bestemmer deg for DS47. 

Shuttle DS47 (Sort) 
