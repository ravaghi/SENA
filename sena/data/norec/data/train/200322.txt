Samsung SpinPoint 120GB 2,5"
Trenger din bærbare PC en ny harddisk av en eller annen grunn? 
Vi tester Samsungs 120 GB disk. 

For et år siden testet vi Seagates nyeste disk for bærbare - Momentus - som da hadde en imponerende størrelse på 120 GB. 
Prisen var nesten like imponerende, den lå på 2250 kroner. 

I dag er 120 GB fremdeles en romslig disk på en bærbar, men prisen på Samsungs utgave ligger på beskjedne 995 kroner hos ledende nettbutikker, legg til ca en hundrelapp i stedet for å betale porto og gebyrer, så får du den over disk. 
Dette er noen hundrelapper lavere enn konkurrentene fra Hitachi og Seagate, mens Toshiba ligger på samme prisnivå. 

Men hva med støy og ytelse? 
Vi har testet. 

Rask og stille 

Disken leveres med SATA-grensesnitt eller tradisjonelle PATA, vi testet den siste, siden den bærbare hvor maskinen skal residere kun støtter dette. 

Støyen er ikke hørbar i normale omgivelser, bare ved å legge øret inntil disken er det mulig å høre at den jobber. 
I alle praktiske sammenhenger er den derfor å betrakte som lydløs, både i en bærbar og i en stille stue-PC for de som ønsker det. 

Vi sjekket ytelsen både med HD Tach og vårt eget testprogram. 

HD Tach målte skriveytelsen til 29,9 MB/sekund i gjennomsnitt over hele disken, mens skriveytelsen lå på 32,5 MB/sekund. 

Aksesstiden ble målt til 18,1 ms. 

Vårt eget program målte skrivehastigheten til 38,398 MB/s på begynnelsen av disken, og lesehastigheten til 38,371 MB/s. 

På slutten av disken falt skrivehastigheten til 26,331 MB/s på slutten av disken, og lesehastigheten til 26,246 MB/s. 

Konklusjon 

Samsung SpinPoint M60 HM120JC er en rimelig og svært kapabel disk. 
Trenger du å oppgradere din bærbare fra i fjor eller tidligere er den et utmerket valg. 

Alternativt kan den monteres i et lite eksternt USB-kabinett, eller brukes som systemdisk i en PC som skal være så stillegående som mulig. 
Dette kan vf.eks. være en hus-server eller en stuePC. 
