HP WiFi Mobile Mouse
Den er ikke som andre trådløse, den kobler seg på WiFi! 

Bærbare PC-er har ikke alltid Bluetooth, og ledige USB-porter er ikke alltid tilgjengelig. 
Men trådløst nett støtter alle bærbare PC-er, i hvert fall de som kan kjøre Windows 7. 

For det er altså forutsetningen for at HP sin nye mus skal fungere - trådløst nett og Windows 7, og ikke minst at den trådløse modulen i PC-en har en Microsoft-sertifisert Windows 7 driver. 

Selve musen 

Det er ikke noe revolusjonerende ved selve musen, den er ganske kompakt, sitter godt i hånden, har tiltbart skrollehjul og to ekstra knapper på sidene. 

På undersiden finner vi to store glideskinner på hver side, lysdioder for sensoren, av/på-knapp og en Connect-knapp. 

Musa er passe tung og glir og fungerer godt på de fleste underlag. 

Oppsett 

Vi prøvde først å koble opp en D-Link DWA-160trådløs USB-klient på vår stasjonære PC, koblet oss opp på det trådløse nettet og kjørte installasjonsprogrammet. 

Men det ble ikke funnet noen mus. 
Den trådløse enheten var ikke kompatibel. 

Vi forsøkte så på en annen maskin, en splitter ny bærbar, og her fungerte alt knirkefritt fra begynnelse til slutt. 

For å endre innstillingene installeres det et kontrollpanel som kan åpnes fra et ikon nede på høyre side av oppgavelinja. 

I bruk 

Hvordan fungerer dette i praksis når maskinen er koblet til forskjellige nett, eller ikke er på nett, eller brukes med kablet nett? 

Vi flyttet den bærbare rundt i bygningen og koblet oss på forskjellige trådløse nett. 
Musa fungerte uansett om vi var koblet til det ene eller det andre nettverket, og også når vi ikke var koblet til noe nett i det hele tatt. 

Også når maskinen var koblet til kablet nett fungerte musa like strøkent. 
Det som kreves er rett og slett at maskinens WiFi står på, ikke at du nødvendigvis har nettilgang. 
