Grisefyll i grisgrendte strøk
Drama 

Norge 2014 

Regi og manus: John Sullivan 

Skuespillere: 
Hege Aga Edelsteen, Nicholas Hope, Benjamin Helstad, Maryon Eilertsen 

Aldersgrense: 
11 år 

Egnethet: 
Ungdom/Voksen 

Dagen etter nok en fuktig kveld med samboeren Hans-Kristian, setter Synnøve seg i bilen og drar hjem til mamma. 
Mamma bor i den karrigste lille dalen i hele Nord-Norge. 
Der sitter hun alene foran TV-en og drikker. 

På veien plukker Synnøve opp den kanadiske motorsyklisten Max. 
Når også Hans-Kristian dukker opp i det mamma kaller sitt «hamsunske rike» — men som for oss andre ser ut som noe fra 70-tallets fjernsynsteater - er settingen klar: 
Alle begynner å drikke. 
Det går i Upper 
Ten rett fra flasken og hjemmebrent rett fra dunken. 
Hele tiden brenner Synnøve inne med en hemmelighet. 

Filmskaper John Sullivan gjør klokelig nok ikke ting unødig kompliserte. 
Menneskene er få, konfliktene klare og fortellerstilen ujålete. 
Hege Aga Edelsteen, som spiller Synnøve, har dessuten et åpent, uttrykksfullt ansikt vi kan tro på. 

Men de andre skuespillerne - deriblant Nicholas Hope fra «Bad Boy Bubby» (1993) - sliter. 
De har da heller ikke fått all verden til manus å jobbe med. 
Karakterene er enten endimensjonale eller uklare, dialogen er ofte klønete. 
Når «Permafrost» også vakler ustøtt mellom kammerspill og burlesk komedie, sitter vi igjen med noe som føles mer som en skisse enn en fullendt film. 
