Glimrende Pelle!
Etter et langt liv i lovens tjeneste er omsider Pelle Politibil blitt «ordentlig» animasjonsfilm. 
Det kler ham glimrende! 

HANDLER OM: 
Bodø venter på besøk av kronprinsessen. 
Det betyr mer og bedre og mer effektivt utstyr enn en skarve gammel Folkevogn-boble! 

Når Pelle Politibil dertil rett og slett får elektrosjokk, blir han tatt ut av tjeneste. 
Og det enda han er på sporet etter skumle kapitalister, som vil stjele Bodøs drikkevann og tjene penger på det... 

DOM: 
Pelle Politibil ble uttenkt for rundt 20 år siden som et pedagogisk hjelpemiddel i lovens tjeneste. 
Det er blitt bøker, TV-serie film og mye annet ut av historien om ham. 
Men det er først nå, med denne animasjonsfilmen, at hans kapasitet kommer helt til sin rett! 

Det er morsomt, det er meget godt og klart tegnet, det er vitalt og akkurat passe skummelt. 
Barna vil fryde seg, de voksne sitte og humre med - og faktisk få sine helt egne latterkicks etter hvert. 

«Pelle Politibil» er en barneanimasjon som tåler sammenligning med det meste. 
Danske «Jungeldyret Hugo» ligger på sett og vis nærmest; jeg synes «Pelle» er en klar forbedring i forhold. 

Selvfølgelig vil «Pelle» bli sammenliknet med amerikanske storfilmer. 
Sånn sett er det, selvfølgelig, mindre av det meste å slå i bordet med her. 
På den annen side: 

«Pelle» er norsk, det er Norge og vårt land det handler om. 
Det gir en identifikasjon som filmen også utnytter glimrende. 

En meget oppløftende start på det nye norske filmåret! 
