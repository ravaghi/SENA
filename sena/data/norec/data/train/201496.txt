Fujifilm FinePix Z5fd
TEST: 
Lekkert, lite og rosa - hva mer kan en kvinne ønske seg? 

Fujifilm er på hugget om dagen i markedet for lommekameraer. 
Mens F-serien går sin seiersgang verden rundt, har vi denne gangen tatt en titt på det nyeste medlemmet i Z-serien. 

Z-serien er Fujifilms "moteserie", noe som også gjenspeiles i fargeutvalget. 
Z5fd fås i moccabrun (som vi fikk låne), sølv og bringebærrød (eller rosa som vi sier her til lands) og har et snertent design. 
På grunn av at objektivet er innfelt i kamerahuset er kameraet ganske tynt, og det slås av og på ved å skyve hele fronten til side. 
Litt ekstra bling-bling blir det også av at "Z5" lyser opp på forsiden av kameraet når det slås på. 

Innfelt optikk 

Optikken som sitter i kameraet følger som sagt det såkalte "folded optics"-prinsippet, der linseelementene er felt inn i kameraet. 
Fordelen er at kameraet kan lages tynnere og at oppstartstiden kan gjøres raskere, siden objektivet ikke trenger å komme ut av kamerahuset. 

Tradisjonelt sett er imidlertid ikke disse objektivene like lyssterke, og det gjelder også for dette kameraet: svake f3.5 er største blender på vidvinkel (teleenden er riktignok relativt lyssterk med f4.2). 
Kameraet har 3x optisk zoom og brennvidden på vidvinkel tilsvarer 36mm. 
Makronægrensen er på 8 cm. 

Fujifilm har utstyrt også dette kameraet med en SuperCCD HR-brikke, men dog bare 0,4 tommer (ca 1cm), som er den minste av de mer vanlige brikkene. 
Dette betyr på papiret at støyegenskapene ikke vil være like gode som de er på F-serien, som har 0,625 tommers brikke (ca 1,59cm). 
Allikevel har også Z5fd gode muligheter for å ta bilder med høy følsomhet 
- ISO 1600 er tilgjengelig i full oppløsning, og hvordan det går skal vi se på senere i denne omtalen. 

Skyvelokk 

I likhet med Sonys T-serie har denne serien et skyvelokk som fungerer som av og på-knapp, og som også beskytter objektivet når kameraet ikke er i bruk. 
Blitsen er plassert omtrent midt på kameraet, et godt stykke fra objektivet, men kameraet har ingen hjelpelampe til autofokusen. 

På toppen av kameraet finner vi utløserknappen, en liten bryter som bytter mellom video og bildeinnspilling og en knapp for ansiktsgjenkjenning. 
fd i modellnavnet står nemlig for nettopp "face detection", og denne knappen kan aktivere/deaktivere funksjonen, i tillegg til at den kan brukes for å hoppe fra ansikt til ansikt under visning av bilder tatt med funksjonen aktivert; kjekt hvis du skal sjekke kjapt at ingen blunket på bildet. 

Ansiktsgjenkjenningen er for øvrig svært rask, og Fujifilms teknologi kjenner igjen opp til 10 ansikter når du tar bilde. 
Deretter sørger kameraet for å justere eksponering og blitsbruk, men etter å ha testet litt med og litt uten synes vi ikke forskjellen er veldig åpenbar, men det er heller ment som ros til kameraet enn det er kritikk av ansiktsgjenkjenningen - i motlyssituasjon opplevde vi at kameraet brukte blitsen uavhengig av om ansiktsgenkjenningen var slått på. 
For enkelte vil ansiktsgjenkjenning imidlertid være en fordel fordi du ikke trenger å tenke på først å fokusere og deretter komponere utsnittet - du kan komponere med en gang, og så sørger ansiktsgjenkjenningen for fokuseringen. 

Behagelig betjening 

På baksiden av kameraet finner vi som vanlig en LCD-skjerm; denne gangen med 230.000 piksler og 2,5 tommer (6,3cm) diagonalt. 
Den har et noe refleksivt belegg som gjør at den ikke synes veldig godt i sollys, men kan heldigvis justeres opp i lysstyrke ved å trykke på oppoverpila. 

Zoomkontrollen er en tradisjonell dobbeltknapp merket "W" og "T" for vidvinkel og tele. 
Under denne finner vi litt gummi som gir tommelen feste, før vi finner den vanlige piltastkonfigurasjonen under. 
Selv om kameraet er lite har det på ingen måte gått ut over betjeningskomforten. 

Piltastene fungerer som snarveier til makro, blits, selvutløser og sletting av bilder/lysere skjerm, og rundt disse finner vi fire andre knapper: 
Knappen merket med "play-symbolet" bytter til avspillingsmodus (et lett trykk på utløserknappen og kameraet er klart til dyst igjen), F-knappen lar deg stille ISO-verdi, bildekvalitet og fargeintensitet, disp-knappen bytter mellom ulike visningsmodi (informasjon og rutenett kan slås av og på) og en knapp lar deg bytte til enten anti-ristemodus (som i praksis bruker høyere ISO-verdi) eller dobbeltbilde, der kameraet tar ett bilde uten og ett med blits med kort mellomrom. 

Ellers er menyene slik de har vært på Fujifilms kameraer de siste par årene: grå, blå og hvite - lettfattelige og greie. 
Vi savner dog en Auto(400)-funksjon slik F-serien har fått, og dette kommer vi tilbake til under bildekvalitetsavsnittet. 
Kameraet har heller ingen manuelle funksjoner, noe vi for så vidt ikke ville ha forventet av et kamera i dette segmentet, men vi savner automatisk rotasjon av bildene som er tatt på høykant. 
Dette må du selv gjøre manuelt på PCen. 

I bunnen sitter batteriet og minnekortet bak et plastlokk. 
Batteriet har en ekstra tapp som holder det godt på plass (tommel opp). 
På høyre side finnes sender/mottaker for IrSimple - en overføringsprotokoll for trådløs overføring av bilder til kompatible enheter. 

Ytelse 

Sammenlignet med andre kameraer med innfelt optikk, er vi noe misfornøyde med oppstartstiden, som tar 2 sekunder med minnekort. 
Ikke at det er avskrekkende mye, men en av fordelene med at optikken ikke stikker ut av huset er nettopp at dette kan gjøres kjappere. 

Uansett - kameraet oppleves som normalt kjapt ved vanlig bruk, og spesielt autofokusen er rask. 
Ingen imponerende prestasjon på seriefoto, riktignok, men vi ser ikke for oss at dette nødvendigvis er det som teller mest for denne typen kamera. 

Under ser du våre målinger: 

Bildekvalitet 

Det vi først og fremst var spente på ved Z5fd var støynivået ved høye ISO-verdier. 
F-serien gjør dette bedre enn noen annen kameraserie, men siden CCD-brikken er mindre på dette kameraet vil det nødvendigvis være noe mer støy enn hva tilfellet er for "storebrødrene". 

Opp til ISO 400 ser det slett ikke så ille ut, men den aggressive støyfjerningen reduserer detaljene i bildet allerede fra 200. 
800 og oppover bør unngås med mindre bildet skal brukes til web, noe du ser eksempel på under: 

Problemet er, i likhet med andre kameraer fra Fujifilm, at automatikken er for ivrig til å stille høy ISO. 
Bildet under tok vi midt på en overskyet dag, og da er det helt unødvendig med ISO 800 og 1/210s lukkertid. 
Når kameraets målgruppe ikke nødvendigvis samsvarer med de som er ivrigst på å stille inn ISO-verdien synes vi dette er en liten bommert fra Fujifilm; i det minste hadde det vært lurt med en Auto (400)-funksjon, som F-kameraene har. 

Eksponeringsmessig treffer kameraet som regel veldig godt; utendørs som innendørs, med en tendens til heller å undereksponere litt enn å blåse ut høylysene, som vi for så vidt synes er bedre. 
Objektivet har normalt god skarphet for denne slags optikk, men sliter litt med kromatisk feilbrytning, noe du ser eksempel på til høyre. 
Fortegning og vignettering er nokså moderat på vidvinkel, mens teleenden har litt putefortegning. 

Se bilder tatt med kameraet! 

Konklusjon 

Fujifilm Finepix Z5fd er et levende bevis på at lekkert design ikke trenger å gå ut over brukervennligheten. 
Selv om kameraet er relativt lite er det også god plass til knapper, og kameraet er komfortabelt å betjene. 

Kameraet er ikke det raskeste, men presterer jevnt over greit i våre ytelsestester. 
Bildekvaliteten er god på lave ISO-verdier, men Z5fd har ikke det samme "ISO-våpenet" som F-serien har, noe som er naturlig siden bildebrikken er mindre. 

Dette burde imidlertid Fujifilm også tatt konsekvensen av; automatikken må ofte overstyres fordi den har en tendens til å velge høye ISO-verdier, som degraderer bildekvaliteten unødvendig. 
Det gjør at de i våre øyne bommer noe på målgruppa, som ikke nødvendigvis er de ivrigste på å stille på ISO-verdier. 

Se bilder tatt med kameraet! 
