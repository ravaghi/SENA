Grizzly Bear sparer ikke på bamsemumsen
Lyden av høye forventninger som blir innfridd. 

ALBUM: 
«Shields» er en av årets utgivelser som det er knyttet størst forventinger til. 
Kanskje ikke så rart siden det er oppfølgeren til det unisont kritikerhyllede «Veckatimest» fra 2009 - Brooklynbandet Grizzly Bears kommersielle gjennombrudd. 

Singlene - den eksplosive og smått Jeff Buckley-psykedeliske «Sleeping Ute» og storslagne «Yet Again» - har bidratt til å øke forventningene ytterligere. 
Heldigvis innfrir indiefolkrockerne, selv om sistnevnte singel og pianoballaden «The Hunt» kontroversielt nok har åpenbare Coldplay-referanser. 

Men Grizzly Bear har ikke mistet seg selv. 
Her er fortsatt komplekse arrangementer, drømmende lydlandskaper og vokalharmonier som står til Beach Boys i stil. 
Riktignok er den massive korene noe dysset ned for tydeligere solosang. 

Det som savnes en mer umiddelbar låt som bryter opp, sånn som «Two Weeks» og «While You Wait For The Others » gjorde på «Veckatimest». 
Men dette er nok Bamsemums for fansen. 
