TVOn The Radio: 
«Dear Science» 

(4AD/Playground) 

Amerikanernes eget Radiohead, minus svartsynet. 

Det er ikke bare i navnet man finner likhetstrekk mellom TV 
On The Radio og Storbritannias fremste eksponenter for matematikkrock. 
Felles er også evnen til å ta inn over seg problemer som tynger verden så vel som enkeltindividet, enten det er storpolitikk eller dødsangst, og lage vakker musikk av det. 

På sitt tredje album er Brooklyn-kvintetten imidlertid mer preget av optimistisk melankoli enn den mørke tristessen som har blitt Radioheads varemerke i senere tid. 
Det er kunstferdig rock med en viss laboratoriefølelse ved seg, rik på knatrende rytmer og odde lyder. 
«Dear Science» er mindre støyete enn deres tidligere plater, klarere i uttrykket, mer funky og melodiøst dvelende. 

Et band som føles relevant for sin samtid uten å virke snusfornuftig eller belærende. 
Og en nydelig plate som fortjener å bli noe mer enn en «kritikerfavoritt». 

ANBEFALTE KJØP: 
«Halfway Home», «Stork & Owl», «Family Tree», «Shout Me Out», «Lover's Day» 
