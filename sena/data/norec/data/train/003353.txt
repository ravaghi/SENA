Mannen som elsket Yngve
Jarle Klepp, sent 80-tall og problemer, herlig! 

1989 vet jeg en hel del om. 
Jeg var russ det året. 
”Mannen som elsket Yngve” feirer slutten av 80-tallet med god musikk, tidsriktige kostymer og datidens verdensproblematikk. 
Berlinmuren falt, og vi trodde alt skulle ordne seg. 

Regissør Stian Kristiansen debuterer med en morsom og sørgmodig film om en nær fortid, som samtidig virker fryktelig fjern. 
Dette er en anbefalt tidsreise! 

Annerledes Yngve 

Jarle Klepp (Rolf Kristian Larsen) har det bra. 
Han er kjæreste med Katrine (Ida Elise Broch), og spiller punk i ”Mathias Rust Band” sammen med Helge og Andreas. 

Men så begynner Yngve i klassen hans, og forrykker balansen. 
Yngve er annerledes, noe som gjør Jarle nysgjerrig. 
Men vennskapet mellom dem utvikler seg til et problem som Jarle er uforberedt på. 

Genuint håp 

”Mannen som elsket Yngve” åpner med en genial prolog der Jarle Klepp snakker direkte til oss. 
Han tar oss tilbake til 1989 med noen glitrende enkle setninger som får oss til å skjønne tegninga. 

Det er ei tid der ungdom fremdeles hadde et genuint håp for fremtiden, og trodde på en bedre verden. 
Håpet, og den underliggende uroen, kanaliseres gjennom overbevisende godt skuespill, spesielt fra Rolf Kristian Larsen i hovedrollen. 

Følbar entusiasme 

Filmen er frisk og freidig. 
Den har smittende humør og energi. 
Ungdommenes optimisme og entusiasme er følbar. 
Og det er flere sekvenser som vil få deg til å glise bredt. 
Spesielt morsomt er Mathias Rust Bands konsertdebut, en krangel om tennis og en hjemme-alene fest ute av kontroll. 

Samtidig forstår jeg ikke helt Jarles dragning mot Yngve, og den indre konflikten kulminerer en smule overdrevent dramatisk på det ytre plan. 
Men det er også mine eneste innvendinger. 

Supert soundtrack 

”Mannen som elsket Yngve” har et soundtrack å dø for! 
Noe av det beste fra 80-tallet er samlet, for eksempel XTC, The Buzzcocks, REM, Iggy Pop og Happy Mondays. 
Kjøtt, The Aller Værste, Lilliedugg og Wannskrækk. 

Musikken pakker inn en flott ungdomsfilm som er tidløs, samtidig som den ikke er det. 
Så nå skal jeg fortelle deg hva du skal gjøre: 
Først skal du se ”Mannen som elsket Yngve”, deretter skal du kjøpe soundtracket 
