21 Jump Street
God paring av Jonah Hill og Channing Tatum! 

Jeg så aldri tv-serien 21 Jump 
Street på 1980-tallet, men det er ingen forutsetning for å få noe utav filmen med samme navn. 
Den har nemlig en svært vag tilknytning til serien, noe manuset gjør narr av selv. 

Dette er en enkel komedie med få ambisjoner om annet enn å more og underholde. 

Vi snakker kanskje ikke om årets største filmopplevelse, men den scorer ganske høyt på latterskalaen! 

Infiltrerer high school 

De unge, nyutdannede politimennene Schmidt (Jonah Hill) og Jenko (Channing Tatum) blir plassert i en undercoveroperasjon med hovedkvarter på 21 Jump Street. 

Deres første jobb er å infiltrere en high school for å finne ut hvem som er leverandør av et nytt narkotisk stoff. 

Men skolemiljøet har forandret seg siden sist, og det blir utfordrende å tilpasse seg. 

Fiffig vending 

Det beste med hele filmen er paringen av Jonah Hill og Channing Tatum. 

Hill vet vi er morsom etter filmer som Superbad og Moneyball, men også Tatum viser seg som en habil komiker. 

De spiller på hverandres utseende med god effekt, og en fiffig vending i historien gjør at vi får et morsomt rollebytte når de tar feil av hverandres undercover-identiteter. 

Flere gullkorn 

Regissørene Phil Lord og Chris Miller (Det regner kjøttboller) ser ut til å ha godt grep rundt blandingen av sub-sjangerne buddy-cop og back-to-school. 

De forsøker kanskje ikke å bryte ny mark. 
Det meste er sett før. 
Men filmen inneholder flere gullkorn i form av vulgære kommentarer, bitende satire og absurde situasjoner. 

Humoren kan nok fremstå som lavpanna, men er smartere enn den ser ut til å være. 

Leverer varene 

Jeg har sikkert oversett flere referanser til den originale serien, siden jeg ikke har sett den. 

Men det er i hvert fall EN referanse som jeg tok, og som moret meg veldig. 
Bare vent å se. 

21 Jump Street er morsom nok til å anbefales. 
Den leverer varene der det er viktigst, og passer spesielt godt på en fredag! 
