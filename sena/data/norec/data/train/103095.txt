Moden melankoli
Gérard Depardieus esende kroppsform de siste årene har ført ham stadig lengre vekk fra rollen som førsteelsker. 
Den lett antennelige løsarbeideren Germain, som han portretterer i denne melankolske, svale sommerbrisen av en film, er en slektning av fagforeningspampen han spiller i kinoaktuelle «Frustrert fransk frue». 

Fortsatt omkranset av kvinner er han - på godt og vondt i «Møte med Margueritte»: 
En forståelsesfull, vakker kone, en uhyrlig hurpe av en mor, og det som blir sentrum for hans oppmerksomhet: 
En søt, belest liten 95-årig dame han treffer på sin faste benk i parken på sin daglige flukt fra landsbyens åk. 
Hun skyter Camus-sitater fra hoften og lærer den uskolerte bamsen (med en vanskjøttet oppvekst skal det vise seg) et og annet om både livet og kjærligheten. 
Her er ingredienser som innevarsler klissen sentimentalitet, men regissør Becker manøvrerer fint, helt på kanten. 
Den ramsalte humoren som møter oss på den lokale kneipa treffer ikke like godt, den føles påtatt folkelig. 
Kjernen her likevel klassisk latino sommerfeelgood fra samme nabolag som «Postmannen» og «Sommerlunsj i Roma». 

ØYSTEIN DAVID JOHANSEN 
