Få meg på, for faen
Famlende følelser formidles fint. 

Det stillestående tenåringslivet som skildres i Få meg på, for faen virker mistenkelig kjent. 

Det lille stedet der ingenting skjer. 
Livet er på vent til man er gammel nok til å dra. 
Dette er bakteppet for et fint, lite, lavmælt drama. 

Forløsningen kommer kanskje litt ut av det blå, men dette er likevel en lovende debut fra regissør Jannicke Systad Jacobsen. 

Fryses ut 

Manuset er basert på en roman av Olaug Nilssen. 
Handlingen er lagt til Skoddeheimen, ett sted på Vestlandet. 

Alma (Helene Bergsholm) er 15 år og kåt. 
Hun dagdrømmer om sex. 
Hun ringer sextelefon. 

Hun er forelska i Artur, som kvitterer med en heller selsom respons som ingen tror på når Alma forteller det. 

Hun fryses ut av omgivelsene og får tilnavnet Pikk-Alma. 
Har Alma en sjanse til å gjøre comeback? 

Understreker kjedsomheten 

Det er befriende med en ungdomshistorie lagt til bygde-Norge. 

Fotograf Marianne Bakke fester natur og landevei til film i blasse farger, som for å understreke den grå kjedsomheten som preger tenåringstilværelsen i Skoddeheimen, på alle måter et venteværelse til det forgjettede voksenlivet. 

Jeg kjenner igjen visse trekk fra egen oppvekst, den vanskelige maktbalansen i skolegården, de famlende, prøvende festene og lengtingen etter å komme ut i verden. 

Famlende følelser 

De unge skuespillerne er amatører, og det merkes nok, selv om mange er flinke. 
Helene Bergsholm er best som Alma, i en modig rolle, der hun må utstråle gryende seksualitet i en usikker ung kropp. 

Nå er ikke onaniscenene i fokus, det er Almas famlende følelser i den tåkete overgangen fra barn til voksen som er viktigst å formidle, og det gjør Bergsholm godt. 

Hun motspilles effektivt av Henriette Steenstrup som rådvill mor, som ikke vil innse at barnet er i ferd med å forsvinne. 

Slutter brått 

Avslutningen virker en smule enkel for meg. 
Uten å avsløre hva som skjer, kan jeg si at det skjer noe som muligens får Alma til å se tilværelsen i et nytt perspektiv. 

Det slutter brått, etter bare en time og 16 minutter. 
Var det ikke mer å hente i dette universet? 

Men 
Få meg på, for faen er søt, sjarmerende og burde kunne snakke til mange unge jenter og gutter - hvis de bare finner veien til kinosalen 
