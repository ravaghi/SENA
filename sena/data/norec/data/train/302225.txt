«Trist, uironisk rock med dramatisk vokal, anyone?»
Ghost 
Dog er best når de lar være å leke Coldplay. 

||| 
ALBUM: 
Trist og uironisk og dramatisk rock med stor og dramatisk vokal, anyone? 

Ghost Dog fra Mo i Rana ankommer til et temmelig mettet marked med sin første skive, og fra første spor høres ikke ting spesielt lovende ut: 
«Idiot Savant» er som en sjekkliste over alle feil folk gjør i Coldplay-land. 
Et helt brukbart pianotema druknes av enorme strykere og Ivan Magnussen, som siden skal avsløre seg som en riktig god vokalist, kauker ut en melodi som knapt finnes. 

At et band velger ut ei slik slappis som åpningslåt, er skummelt. 
Men det tar seg opp. 

Førstesingel «Grand Idea» låter litt som en westernversjon av Poor Rich Ones, uten at det er den fornærmelsen det høres ut som. 

Etter hvert som skiva går, blir også to ting helt klare, nemlig at «The First Book of Samuel» er overprodusert — det er så mye lyd på denne skiva at man ofte må lete etter låtene — og det andre er at Ghost Dog er best når de senker skuldrene, som i amerikananummeret «Teflonman» eller platas store overraskelse; falsettpopperlen «You're No Stone Groove», hvis mest naturlige namedrop anakronistisk nok ville vært Scissor Sisters. 

Her har Ghost Dog en hook og bygger en låt ut av den, ikke omvendt. 
Resultatet er tettere, lettere og bedre en noen av de mange gangene de lar bravadoen og motvinden overvelde låtmaterialet. 
