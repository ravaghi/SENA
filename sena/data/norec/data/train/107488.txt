Robyn: «Robyn»
(Konichiwa/Bonnier) 

Sprikende særpreg fra en tidligere verdensstjerne. 

Svenske Robyn har startet eget plateselskap og blitt kunstnerisk enerådende på godt og vondt. 
På «Robyn» viser hun en hittil ukjent, lekende side, som dessverre skygger for de mer seriøse låtene og skaper en ujevn helhet. 
Hun starter sprettent med tidsriktig, retrofylt elektro-pop med Madonna-nikk på «Who's That Girl» og viser på flere sanger at hun både er en dyktig låtskriver og en artist med selvstendig styrke. 
Singlen «Be Mine» er dessverre litt for lik Cyndi Laupers «Time After Time», men elektro-r&b'en «Should Have Known» og avsluttende «Anytime You Like» er det både ynde og sjel over. 
Neste gang kommer hun kanskje helt i mål? 
