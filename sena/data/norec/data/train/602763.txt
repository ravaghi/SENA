Bra, men hvor er kanonlåtene?
Det er lett å like First Aid Kit. 
Uten at man blir helt fra seg av begeistring. 

Søstrene Klara og Johanna Söderberg fra Stockholm holder seg sammen med den amerikanske gjengen som mange av oss liker så godt; nemlig musikere og produsenter fra The Decemberists, Midlake, Wilco og My Morning Jacket. 
I tillegg kan søstrene lett linkes til Bight Eyes og Conor Oberst. 
Alt vel så langt. 

Dette er deres fjerde album, og hele tiden har det vært imponerende å høre at de forvalter americana-historien så bra med en nydelig blanding av country, folk, pop og rock. 
De fortsetter med det, og First Aid Kit låter nok best når de er på sitt mest countryaktige som på, "Postcard"; en slentrende, fin og fengende låt. 
Den vakre folkvisen, "To Live a Life", er et annet høydepunkt, mens det blir i det meste laget med lyd og effekter i avslutningslåten, "Nothing Has To Be True". 

Det beste med First Aid Kit er kompetansen deres innenfor musikksjangeren. 
Deres styrke er at det høres fint og bra ut, og at de synger så vakkert sammen. 
Deres svakhet er at mange av melodiene er for lite distinkte og fengende. 
For fortsatt er det den store hiten deres, "Emmylou", som deres beste sang. 

De har sitt eget sound og sitt særpreg, men her er det jevnheten som gjelder og teller. 
Kanonlåtene er fraværende. 
