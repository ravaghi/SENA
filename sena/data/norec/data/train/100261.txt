Rune Alver:«Le nouveau Grieg» 

(MUDI) 

Det er mange som spiller inn klavermusikk av Edvard Grieg. 
Men ikke alle gjør det på Griegs eget flygel på Troldhaugen, og det er heller ikke alle som legger vekt på de mindre kjente pianostykkene fra Griegs senere år. 
Det gjør Rune Alvers«Le nouveau Grieg» til en liten perle. 
Han har valgt seg «Lyriske stykker Op. 71», og «Slåtter Op. 72», som er bygget på slåtter fra norsk hardingfeletradisjon og er et meget radikalt klaververk. 
Og der kommer «Røtnams-Knut» og «Tussebrureferda på Vossevangen», for eksempel. 

Det er jo en litt mer dempet klang i klaverene fra slutten av 1800-tallet, og det bidrar til at det låter mykt og vakkert i de svake og langsomme partiene - men det flotte uttrykket skyldes ikke minst eminent forming av dynamikk og foredrag. 
«Skogsstillhet» blir en nytelse, det er som han lister seg innpå musikken og stryker den ned i tangentene, og ut kommer et nedtonet og fargerikt klangbilde. 
Rune Alver har vært aktiv pianist i mange år. 
Men han bør trekkes mye bedre fram i lyset, det viser denne platen at han fortjener. 
