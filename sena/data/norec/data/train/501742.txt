Solid og trivelig fra Kurt Nilsen – men i våteste laget
Litt for ujevnt låtmateriale til toppkarakter. 

Kurt Nilsen - Bastionen, Bergenhus 

Strengt tatt var det ingen dårlig prestasjon vår hjemlige Idol-helt Kurt Nilsen leverte på Bergenhus fredag kveld. 
Men det skal ikke benektes at det mange likevel vil huske konserten for var møkkaværet. 
Det regnet og det regnet, og under slike forhold er det vanskelig å skape den virkelige store stemningen. 
Men han forsøkte, og lyktes også til tider. 

I februar kom Kurt Nilsens siste studioalbum «Amazing». 
Tre år var gått siden det forrige, norskspråklige «Inni en god periode». 
En plate som både fikk gode kritikker, nådde førsteplass og lå hele 18 uker på VG-lista. 
Fullt så bra gikk det ikke denne gangen. 
Heller lunkne anmeldere og bare tre uker på listene med en skarve fjerdeplass som beste plassering. 
Det dårligste resultatet siden han debuterte for fjorten år siden. 

Nå har ikke han foreløpig noen grunn til å bekymre seg. 
3500 tilhørere på Bastionen og utsolgt hus. 
Det spørs likevel om det ville vært like mange som hadde tatt turen i regnværet hadde de ikke kjøpt billett på forhånd. 

Snart er det også jul og tradisjonen tro kommer han til Grieghallen for å gjøre ti konserter i november og desember. 
Det meste er allerede utsolgt. 
Som i fjor og året før. 
Noen billetter er det fremdeles igjen til noen av de første konsertene, men med tanke på at det fremdeles er et lite halvår igjen til jul ville det ikke forbause om det blir nok en suksess. 

Kanskje er det tidsånden, men det er symptomatisk at mens tittellåten fra den siste platen har halvannen million avspillinger på Spotify kan remiksutgaven utført av dance og elektronikaduoen Broiler skryte av fire ganger så mange treff. 

Han begynner kvelden med «Reality Kicks In» fra ti år gamle «Push Push», og fortsetter med den ferske «I’m Hit» fra den nye platen. 
Det låter selvfølgelig som det skal. 

Knut Nilsen er nemlig ikke blitt dårligere med årene. 
Stemmen holder fremdeles mål som en landets beste vokalister. 
Bandet han har i ryggen kan på alle måter sitt fag og er bunnsolid i absolutt alle ledd. 
Men å kalle det spennende eller nyskapende vil mildt sagt være å ta sterkt i. 

På tittellåten «Amazing» fra den nye platen velger han heldigvis å gjøre sin egen versjon uten å flørte for mye med EDM-sjangeren. 
Basert på styrken i allsangen er det også noe publikum denne kvelden setter pris på. 

Nå er det kanskje galt å sammenligne Kurt Nilsen med forrige ukes headliner på Koengen, men her er det klasseforskjell. 
Vokalt slår selvfølgelig vår bergenser engelskmannen ned i støvlene. 
Men der Robbie Williams leverer underholdning og show i verdensklasse, må det innrømmes at Kurt Nilsen bare blir en trivelig kar som gjør en trivelig og solid konsert uten noen sprell. 
Ikke noe pyro eller storskjermer, men en jordnær og enkel produksjon. 

Problemet er at materialet blir for ujevnt til å holde publikums oppmerksomhet vedlike i regnværet. 
Han har ikke noen problemer med å få regnjakkene og plastponchoene med på allsang på låter som «My Street» og «Du sa», men på det litt mer ukjente stoffet blir det mye småprat blant publikum.. 

Men selv om mannen stiller med nytt album i bagasjen, er han for garvet i gamet til å satse spesielt sterkt på dette. 
Sangene hentes fra hele hans karriere de siste 14 årene. 
Han tar også med den gamle hiten til Kenny Rogers, «The Gambler». 
Country er en musikkform som mannen virkelig behersker. 
Musikerne hans får også briljert i stor monn på «Second Chance» og «Country Music» fra countryflørten «Rise To The Occasion». 

Et par ekstranumre til slutt. 
Fremdeles er det gjennombruddslåten fra 2002, «She’s So High», som virkelig vekker den store begeistringen denne kvelden. 
Men dessverre er det like mye været som blir husket. 
