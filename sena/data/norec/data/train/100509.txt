Sett det før, ja
«Operasjon hvit snø», Brooklyn-style 

HANDLER OM: 
Brooklyn, New York 1988. 
Pappa Burt og sønnen Joseph er politimenn. 
Broren Bobby er familiens nattklubbdrivende, Eva Mendes-datende halvsorte får. 
Da far og Joseph innleder en offensiv mot de russiske narkotikasmuglerne i utelivet, og livet til de tre hovedpersonene kjapt degenererer til mareritt, blir Bobby nødt til å velge side. 
DOM: Phoenix, Wahlberg og regissør Grey har jobbet sammen før, nærmere bestemt i den syv år gamle «The Yards». 
Så noen må ha sett frem imot «We Own The Night» med en smule forventning. 
Om ikke hadde den vel neppe blitt laget? 
Synd bare, at den ikke ble laget av en Martin Scorsese i toppform, snarere enn Gray. 
«We Own The Night» avslører at sistnevnte har en brukbar hånd med actionsekvensene - en biljakt i striregn minner oss på hva det er filmen fremfor alt mangler, nemlig bravur, men at manuset hans nok kunne hatt godt av ytterligere syv års finpuss. 
Gray låner friskt fra så vel Kain og Abel-myten som et utall New York-«snutfilmer», før filmen reduseres til en ganske så teit hevnfantasi - komplett med en umotivert moralsk pekefinger - mot slutten. 
Byens gamle borgermester, Ed Koch, gjør en gjesteopptreden som seg selv. 
Men filmens eneste oppsiktsvekkende kvalitet er en ikke-grusom skuespillerinnsats fra den som regel forferdelige Mendes. 
MORTEN STÅLE NILSEN 
