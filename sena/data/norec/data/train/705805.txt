Smellvakker tragedie fra Woody Allen
For andre film på rad tyr Woody Allen til gullskimrende vakker nostalgi for å sminke over at han ikke har noe å si. 

Wonder Wheel 

Sjanger: Drama. 
Nasjonalitet: USA 2017. 
Regi og manus: Woody Allen. 
Skuespillere: 
Kate Winslet, Justin Timberlake, Juno Temple James Belushi. 
Lengde: 
1 time 41 min. 
Aldersgrense: 
Aldersgrense: 6 år. 

Når 83-åringen Woody Allen insisterer på å skrive og regissere en ny film hvert eneste år, er det godt han har den fabelaktige fotografen Vittori Storaro å ty til. 
Og en kø av toppskuespillere, som mer enn gjerne spiller i filmene hans. 
For Woody selv har ikke så mye å formidle lenger. 
I «Wonder wheel» er det også vanskelig å få øye på regissørens signatur utover de sedvanlige visuelle og musikalske virkemidlene. 

Det betyr ikke at ikke «Wonder wheel» ikke er severdig. 
Den er bare så forutsigbart laget, og kunne vært så mye mer engasjerende. 

Sommer på Coney Island 

Der «Café society» (2016) tok et nostalgisk blikk på 30-tallet, er turen nå kommet til 50-tallet. 
Stedet er Coney Island helt sør i Brooklyn, med sin sandstrand, promenade og fornøyelsespark. 
Mens sommeren koker, blir en kjernefamilie, som strever med både økonomi og trangboddhet midt i forlystelsene, plutselig utvidet med mannens datter fra første ekteskap. 
Hun er på flukt fra sin gangstermann, og frykter for livet. 
Alt dette observeres og fortelles av en ung, kjekk badevakt, som også får en stor plass i det mellommenneskelige og etter hvert romantiske dramaet som utvikler seg. 

Smellvakker nostalgi 

Gyllent solskinn ligger som en konstant nostalgisk patina over filmen, og skaper en stemning av lykke og optimisme som ikke finnes i det som egentlig er en tragedie. 
Alt er smellvakkert: kostymene, interiørene, stranden, stilen, menneskene. 
Rollene er perfekt besatt. 
Kate Winslet og Juno Temple veksler på å imponere mest i sine roller. 
Gamle kjenninger fra «Sopranos» dukker opp som - mafiagangstere. 
Visst er det kjekt å se på. 

Men. 

50-tallet? 
Epoken som skildres, med alt det vanlige tilbehøret, virker mer som 20- eller 30-tallet. 
Interiører og dialog sender tankene til filma teater. 

Og det som kunne vært et både intenst kjærlighetsdrama og en spennende krimhistorie, er druknet i skjønnhet, nostalgi og halvslapp historiefortelling. 
