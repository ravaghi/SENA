Trekker linjer fra Liverpool til Californias vestkyst
Oslobandet The Switch platedebuterer med et album som er lett å bli venn med. 

ALBUM: 
«I've got a guitar and head full of songs» heter det i «Getting Water to Float». 
Sangen kommer midtveis i Oslo-bandet The Switchs albumdebut, «Big If». 
Plata er akkurat like slentrende og tilbakelent som tekstlinjen bærer bud om. 

Det handler om forholdsvis rett frem klassisk pop som trekker linjene fra Liverpool til Californias vestkyst. 
Den er mild i tonen og rett så velgjort. 
Det handler om de store og små tingene i livet. 
Kjærlighet og sånn. 

Om man skal kikke på hjemlige referanser kan den minne noe om Euroboys finfine «Soft Focus» fra ti år tilbake. 
The Switch leverer ikke like karaktersterke låter, men har en fin driv og god variasjon. 

Fra bassdrevne «Flypaper Man» til nakne «Kiss You Sober», og alt rundt og i mellom, viser de god teft for lekre detaljer og raffinerte arrangementer. 
«Big If» føles aldri som en viktig plate, men den er lett å bli venn med. 
