The Reader
Winslet med stålkontroll. 

The Reader” er filmen Kate Winslet vant en Oscar for. 
Og hun gjør absolutt en god og modig rolle. 
Men det spørs om statuetten er en slags klapp på skulderen for flere gode filmroller. 

For jeg har sett henne bedre, blant annet i ”Revolutionary Road”, som hun kanskje egentlig burde vunnet for. 
Når det er sagt, er ”The Reader” et interessant portrett av en sammensatt kvinneskikkelse i kjølvannet av andre verdenskrig. 

Møter gammel kjærlighet 

Advokaten Michael Berg (Ralph Fiennes) minnes sommeren da han var 15, og innledet et forhold til godt voksne Hanna (Kate Winslet). 
Mange år senere ser han henne igjen, når han er jusstudent og følger rettsaken mot kvinnelige SS-vakter fra konsentrasjonsleire. 

En av dem er Hanna. 
Michael sitter inne med informasjon som kan påvirke rettsaken, men vil han? 

Bundet av felles fortid 

Filmen følger dem gjennom flere tidsepoker, og viser hvordan gamle tanker og følelser vekkes og eksamineres. 
Den skildrer ømt og vakkert hvordan den harde og innesluttede Hanna åpnes av den unge og entusiastiske Michael. 

Vi forstår at hun holder noen hemmeligheter inntil brystet, men at hun er i ferd med å avsløre seg. 
Kanskje er det derfor hun så brått bryter med Michael? 
Når deres veier krysses mange år senere, er det to forskjellige mennesker som møtes, men med en felles fortid som binder dem sammen. 

Winslet med stålkontroll 

Kate Winslet har som vanlig stålkontroll over sin rollefigur. 
Hanna er merket av fortidens forbrytelser, men angrer ikke. 
Som hun spør aktor i saken: 
”hva ville du ha gjort”? 
Hun var fanget av omstendighetene og handlet ut i fra det som virket mest rasjonelt der og da. 

Michael blir selvsagt revet mellom kvinnen han en gang elsket og det uhyrlige hun står tiltalt for. 
Og filmen byr heldigvis ikke på noen enkle løsninger på dette dilemmaet. 

Flotte portretter av mennesker 

”The Reader” er basert på en bok av Bernhard Schlink, manuset er skrevet av David Hare og filmen er regissert av Stephen Daldry. 
Daldry har bare laget to filmer tidligere, men det er til gjengjeld ”Billy Elliott” og ”The Hours”. 
Han ble Oscar-nominert for begge, og det skjedde igjen med ”The Reader”. 

Det er ikke så rart, for Daldry lager flotte portretter av mennesker. 
Jeg ble kanskje ikke så emosjonelt grepet av ”The Reader” som av de to første, men ser at Kate Winslet i alle fall fortjener den rosen hun har fått. 
God film! 
