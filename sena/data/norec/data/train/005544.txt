Ditt verste mareritt
Oppgjørets time er kommet. 

Forrige uke fikk du kanskje med deg at Taylor Swift slettet alle Instagram-bilder, og postet en video av en slange, etterfulgt av en annonsering av hennes kommende album Reputation. 

«Imma let you finish» ble et historisk øyeblikk for mange. 
Etter hendelsen i 2009 har det ballet på seg, og Kanye Wests Swift-refererende tekstlinje fra «Famous» fikk det til å koke over. 
Estetikken i albumcoveret minner noenlunde om et visst Kanye-cover, og «Look What You Made Me Do» ser ut til å være en kommentar til denne endeløse konflikten. 

Reputations første singel komplementerer fortsatt en utleverende Taylor Swift, men i motsetning til hennes tidligere materiale, er hun mer hevngjerrig enn før. 
Lydbildet er Tim Burton-aktig i form av filmatiske strykere og et basstungt bakteppe kombinert med ertende vokaler, idet hun synger «I don’t like your little games, don’t like your tilted stage». 
Åpenbart refererende til scenografien i Kanyes The Life of Pablo-turné. 

For oss tilskuere er det helt fantastisk å bevitne denne krangelen, men det blir akkurat litt too much. 
Det er for mange elementer og plutselige sjangerskifter trykt inn i tre og et halvt minutt, som nesten føles ut som en evighet. 

Som om en ikke satt og måpte over tematikken fra før av, avslutter låta med følgende stikk: 

«I’m sorry, the old Taylor can’t come to the phone right now» 

«Oh, ‘cause she’s dead» 

Popp popcornet og sett dere til rette. 
Taylor Swift er tilbake, mer aggressiv enn noensinne. 
