Tropiske drinker uten smak
Godt mulig Kygo har laget årets kjedeligste album. 

Det er vilt å tenke på at en av Norges største eksportvarer såvidt har bikket 25-års-krisa. 
Enten du hater eller elsker tropisk house, så er det ingen tvil om at Kygo har gjort stor karriere på sexy og avslappende panfløyte-dropp. 
Fana-gutten gikk fra internett-stjerne til superstjerne over natten, og på hans siste EP Stargazing var han i godt selskap med både Selena Gomez og Ellie Goulding som gjesteartister. 

Bare en måned etter Stargazing ble sluppet kommer Kygo nå med Kids in Love, sitt andre studioalbum. 
Nei, Kygolini ligger ikke på latsiden. 

❤️ Elsker ❤️ 

Den karakteristiske stemmen til John Newman gjør "Never Let You Go" til en minneverdig opplevelse. 
Det første sporet har en fengende blanding av lettbeint refreng og klassisk EDM-saksofon. 
Det er akkurat nok til at jeg sitter igjen med en positiv følelse, men etter den heldige starten går det stort sett bare nedover på Kids in Love. 

? 
Elsker ikke ? 

Det er som om Kygo streber etter å skape minst mulig variasjon på Kids in Love. 
Samtlige låter høres kliss like ut, og "ohh"-ing blir flittig brukt som virkemiddel for å dekke over uinspirerende tekster. 
Det må stor konsentrasjon til for å huske noe som helst fra dette grå og platte albumet, og selv om "Sunrise" gir en slags form for varme, er det mer av den typen falsk varme du får i et solarium. 
Som perler på verdens kjedeligste snor følger "Riding Shotgun", med en vokal fra Bonnie McKee som svir i ørene, tett etterfulgt av nesten identiske "Stranger Things". 

Den ene forglemmelige låten etter den andre gjør Kids in Love til en dorsk opplevelse. 
De semi-kjente gjesteartistene setter ingen store spor etter seg, men det er kanskje mest de døsige og pregløse melodiene som vil gå raskest i glemmeboken. 

P3 Christine: 
Hva kan Kygo om norske artister?: 
