Essential Killing
Vincent Gallo spiller imponerende intenst. 

Essential Killing er en hard og ubarmhjertig film om en manns kamp for å overleve under ekstreme omstendigheter. 

Vi er ikke nødvendigvis på hans side, men det er ikke vanskelig å forstå hvorfor han gjør som han gjør. 

Vincent Gallo gir hovedfiguren et ansikt, men ikke en stemme. 
Han forteller oss ingenting, men lar oss observere. 

Regissør Jerzy Skolimowski har laget en god film, selv om jeg ikke får de varmeste følelsene for den kalde historien. 

På rømmen i snø 

Først ser vi hvordan en Talibankriger (Vincent Gallo) blir tatt til fange av amerikanske styrker, forhørt, torturert og satt på et fangefly. 

De lander på et ukjent sted som er kaldt og snørikt. 
Men transporten fra flyplassen kræsjer, og krigeren rømmer. 

Hvordan skal han kunne klare seg? 
Allerede ved filmens tittel forstår vi hva han må gjøre for å overleve. 

Hellig overbevisning 

Vincent Gallo spiller imponerende intenst og minner meg om en yngre Willem Dafoe. 
Han makter å skape en figur helt uten ord, og uttrykker sorg, smerte og fortvilelse med øyne og kroppsspråk. 

Jeg aner at han ikke ønsker å drepe, men er tvunget. 
Drevet av hellig overbevisning, ikke morderisk trang. 

Det er lett å sympatisere med hans umulige situasjon, samtidig som jeg blir frastøtt av hans gjerninger. 

Som en annen planet 

Store deler av filmen er innspilt i Norge, og det kalde vinterlandskapet står som en effektiv kontrast til åpningssekvensens golde ørkenlandskap. 

Det understreker at hovedpersonen virkelig er blitt kastet ut i et fremmed miljø. 
Han kunne like godt ha vært plassert på en annen planet. 

Han er omgitt av fremmede soldater, mange av dem spilt av nordmenn. 
Nicolai Cleve Broch spiller for eksempel helikopterpilot - i den minste rollen han noen gang har hatt på film. 

Måtte le 

Filmen har noen detaljer som skjemmer. 
De innledende eksplosjonene er urealistiske. 
De amerikanske soldatene ser ikke særlig amerikanske ut. 

Og Talibankrigerens første offer etter rømningen er en soldat som akkurat får en telefon om at han skal bli far til tvillinger. 
Seriøst? 

Det var kanskje ment å skildre kontrasten mellom liv og død, men da måtte jeg le. 
Det måtte jeg heldigvis ikke under resten av Essential Killing 
