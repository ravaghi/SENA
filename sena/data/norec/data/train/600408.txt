Lettpotet, smekker kattehistorie
Denne franske animasjonsfilmen har en drivende spenningshistorie som kjerne: 
Katten Dino lever et dobbeltliv i Paris. 
Hver natt sniker den seg ut og går i kompaniskap med en innbruddstyv. 
Denne tyven, Nico, beveger seg som en sirkusartist på hustakene og tar seg inn i leiligheter gjennom vinduer. 

Men se: 
Katten eies av jenta Zoe. 
Hun er datter av en kvinnelig politisjef. 
For ett år siden ble hennes mann, Zoes far, drept av en gangsterboss ved navn Victor Costa. 
Innbruddstyven Nico faller i sterk unåde hos Costa, denne unåden får store innvirkninger, både for Zoe, katten og hennes mor, politisjefen. 

Meget spennende, med tilspissede dramatiske opptrinn, tydelige typer og et budskap i bunn om å bry seg og ta vare på hverandre. 

(anmeldelsen fortsetter under bildet) 

Selve animasjonen er utført med stor, artistisk finesse, lokalkoloritten i bildene og den stemningen de fremmaner, pluss jazzmusikken, gjør faktisk at filmen kan ha appell til mennesker som forlengst er over både den første, andre og tredje barneperioden. 

De norske stemmene føles ujevne: 
Fra det meget ledige og stemningsskapende, til de stive ombæringer av ord. 

Denne animasjonsfilmen vakte stor jubel under Barnefilmfestivalen i Kristiansand i fjor. 
Nå er den utstyrt med både undertekst og norske stemmer og har ordinær kinopremiere over hele landet. 
