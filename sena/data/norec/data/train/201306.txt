TEST:Mazda 3: En "Golf-killer"? 

Mazdas kompaktbil kler både bensin og diesel. 

Kompaktmarkedet er beinhardt, spesielt med VW Golf som den ubestridte kongen. 
Da blir det opp til biler som Peugeot 308, Ford Focus og Toyota Auris å kjempe om smulene. 
Men det finnes langt flere alternativer, et av de aller mest spennende er Mazda 3. 

For mange kan det være vanskelig å bestemme seg for om man vil ha bensin eller diesel, så denne gang har undertegnede lånt både bensin og dieselversjonen av bilen, for å få et mer direkte sammenligningsgrunnlag. 

Mye utstyr 

Først ut er en dyp rød Mazda 3 med 2-liters bensinmotor og manuell kasse, i såkalt Optimum-pakke. 
Basismodellen av bilen starter på 225.000 kr, men Optimum er 265.000 kroner. 
Det høres mye ut, men her er det også mye snacks som standard. 

Her får du bakkestartassistanse, Rear Vehicle Monitoring (sjekker dødvinkelen bak), SCBS (Smart City Brake Support), Smart Key (nøkkelløst), 18-toms felger, 7-toms infoskjerm, parkeringssensor, skinnseter, BOSE lydanlegg, dekktrykkovervåkning, Bi-Xenon og LED kjørelys, samt navianlegg. 

Men det stopper ikke der. 
Du får også en sikkerhetspakke med radarbasert adaptiv cruise control, adaptive kurvelys, fjernlyskontroll, aktivt bremsesystem og filskiftevarsler. 

Med Metallic lakk og off-white skinn blir den ferdige prislappen 278.300 kroner for testbilen. 
Det er mye penger for en bil av denne typen, men da har du til gjengjeld utrolig mye utstyr, inkludert sikkerhetsutstyr som for bare noen år siden var forbeholdt dyre luksusbiler. 

Bensinmotor 

Mazda er stolte av sine Skyactiv-motorer, hvor de jobber intenst med å få ned forbruk og utslipp, uten å gå så drastisk ned i motorvolum som de fleste andre konkurrentene gjør. 

Bensinmotoren på 120 hk, klarer seg derfor uten turbo, og kan kjøres slik man pleide å kjøre slike biler: 
Med mye turtall og aktivt bruk av girstangen. 
Maks effekt hentes ut ved 6000 omdreininger, godt synlig gjennom turtelleren som er både størst og plassert i midten av dashbordet. 
Farten vises på et display foran frontruten. 

Girkassen er tight og presis, og hvis du bruker litt turtall føles bilen pigg og rask. 
0-100 går unna på 8,9 sekunder, noe som er mer enn godkjent. 
Det er ikke så mye bunnmoment (210 Nm/4000), så med aktiv bruk av turtall, brukte jeg endel mer på blandet kjøring enn de oppgitte 0,51 l/mil. 
Men dette er jo opp til den enkelte sjåfør selv å kontrollere. 

At en 2-liters motor har et CO2-utslipp på 119 gram/km, er imponerende, og viser at Mazdas Skyactiv-teknologi ikke bare er et forkrommet merke på bakenden av bilen. 

Dieselmotor 

Dieselmotoren er på 2,2-liter og stiller med litt sterkere tall. 
150 hk og 380 Nm, her i kombinasjon med automatkasse. 
Generelt mener undertegnede at en dieselmotor av natur ikke passer sammen med en manuell kasse, da dieselens styrker er mye krefter på lave turtall, noe som ikke krever mye giring og bruk av turtall. 
Ergo er en automatkasse perfekt tilegnet en dieselmotor. 

Også denne bilen er nedlasset med utstyr i form av Optimus-pakken. 
og har nøyaktig den samme utstyrslisten. 
Det eneste ekstra er metallic lakk til 4000 kroner. 
Det betyr en prislapp på 317.300 kroner for testbilen. 

Den høyere prisen skyldes selvsagt den kraftigere motoren, men som til gjengjeld har et oppgitt blandet forbruk på 0,48 l/mil. 
Siden man kjører på lavere turtall i denne utgaven, er dette tall som er lettere å oppnå. 

Men ethvert miljøalibi kan du glemme, for dieselmotoren har et CO2-utslipp på 127 gram/km (som er bra for en så stor motor). 
Da bør du heller gå for bensinmotoren, siden den heller ikke plager noen med sine Nox-utslipp. 

Når det er sagt, dieselmotoren og girkassen føles begge særdeles godt tilpasset til bilen, og her føler du heller aldri at du mangler litt dreiemoment i visse situasjoner. 
0-100 km/t går unna på 9,7 sekunder. 

Kjøreglede 

Når det gjelder motorvalg, kan jeg derfor bare konkludere med at du ikke trår feil, uansett hva du velger. 
Men noen vil nok søke mot bensin og automat, av den enkle grunn at Mazda 3 er ganske så sportslig og fint oppsatt rent chassismessig. 

På 90-tallet het det at Honda var Østens svar på BMW. 
Idag vil jeg si at Mazda er Østens svar på BMW. 
De har uten tvil lagt mest fokus på kjøreglede og sportslige verdier av de asiatiske merkene, og Mazda 3 er da også morsom å kjøre. 

Ikke at den er noen hardcore-maskin med altfor stive fjærer og dempere på norske veier, neida, men den klarer å kombinere sportslige egenskaper med komfort. 
Resultatet blir gøy på svingete veier, samtidig som den fint flyter over de verste hullene på dårlige grusveier. 

Styringen er særdeles presis og god. 
Ikke for tung, ikke for lett, ikke for vag, men veldig nøyaktig og riktig vektet. 
Sammen med et chassis som er så bra at det ikke trenger masse tullete innstillinger, blir resultatet en særdeles god kompaktbil på dette området. 

Livet på innsiden 

Interiørmessig er også Mazda 3 blant de aller beste i klassen. 
Den opplevde kvaliteten er meget høy, og med lyse skinnseter ser alt riktig så innbydende og trivelig ut. 
Som trenden er blitt hos premium-merkene har også Mazda satset på en frittstående skjerm, her på 7 tommer. 

Den er intuitiv og enkel å bruke, men er ikke alltid helt med på notene. 
Bokstavelig talt. 
Under avspilling av diverse CD-plater henger den igjen, og oppgir at jeg spiller Spor 2, når jeg forlengst har passert Spor 5. 
Dette gjentar seg hele tiden i begge bilene. 
Ingen stor sak, men potensielt irriterende på sikt. 

Dab+ er ikke tilgjengelig enda, og priser er heller ikke klare. 
Selve sittekomforten er god, det samme gjelder for dem som sitter i baksetet. 
Men for voksne personer blir sidesynet endel begrenset, siden C-stolpen er såpass lav. 

Instrumentene er lette å lese, og alt av knapper og brytere er enkle å bruke, inkludert de mer avanserte utstyrstilleggene som adaptiv cruise control. 
Den fungerer forresten upåklagelig. 

Smak og behag vil selvsagt diktere hva man synes om et design, men i våre øyne er Mazda 3 blant det vakreste i sin klasse, kanskje den aller lekreste. 
Mazdas designspråk Kodo - som ble demonstrert første gang med den spektakulære konseptbilen Shinari, er særdeles vellykket, og her kan du finne nye stilige detaljer å se på, lenge etter at du har kjøpt bilen. 

Konklusjon 

Skal man oppsummere er det bare å konkludere med at Mazda 3 er en særdeles vellykket bil, og en verdig utfordrer til VW Golf. 
Den japanske konkurrenten vil nok overraske mange når det gjelder kjøreegenskaper og interiørkvalitet, to faktorer som ofte får kunder til å velge en tysk bil. 

I tillegg har Mazda 3 moderne motorer, spesielt bensinmotoren som bare slipper ut 119 gram CO2 per kilometer, bør få skryt her. 
Men dieselmotoren passer utmerket sammen med automaten, og er også et fint alternativ for mange. 

Prislappen kan synes høy, men til gjengjeld har man utrolig mye utstyr, inkludert endel sikkerhetsutstyr av første klasse. 
Legg til et flott design, ok bagasjeplass og bakseteplass, og du sitter igjen med en bil som det er vanskelig å mislike. 

Nei, den kommer ikke med firehjulstrekk, ei heller som stasjonsvogn, men det spiller ingen stor rolle. 
Mazda 3 er en flott bil som mange flere burde la seg overraske av. 
For de blir garantert positivt overrasket... 
