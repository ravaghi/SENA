TEST:NMP-1000 mediespiller og NAS-disk 

For en gangs skyld er innsiden omtrent like lekker som utsiden. 
Denne mediespilleren har nesten alt. 

Det er et drøyt halvår siden vi begeistret testet Qnaps nettverksdisk, TS-119. 
Når samme selskap nå lanserer mediespilleren NMP-1000 er det ikke så dumt å tenke på den som en blanding av TS-119 og en annen av våre mediespillerfavoritter - WD TV. 

Her får du nemlig i bøtter og spann. 

Full pakke 

I tillegg til å kunne spille av de fleste mer eller mindre kjente video-, bilde- og musikkformater, er NMP-1000 også en nesten fullvedig nettverks-harddisk, eller NAS om du vil. 
Den har både HDMI (v1.3), komponent og digital lydutgang for tilkobling til TVen eller surroundreceiveren, og den har Ethernet (gigabit) for tilkobling til nettet. 
Sleng på USB og eSATA-kontakter som enten kan brukes til eksterne harddisker eller til å plugge NMP-1000 rett i en PC, så snakker vi en fin-fin totalpakke. 

Hvis du virkelig vil ta i kan du kjøpe en USB-plugg med Wlan for trådløs nettverksforbindelse. 

Utseendet på Qnaps nettverks-mediespiller skjemmer ingen. 
Der andre slike enheter gjerne er så ubehagelige å se på at de må gjemmes bort bakerst i skjenker eller under TV-benker, kan denne fint plasseres ved siden av flatskjermen. 

Den har riktignok en vifte som er hørbar når du befinner deg i umiddelbar nærhet av spilleren, men idet vi satte oss i sofaen drøye to meter unna la vi ikke lenger merke til viftesusen - ikke en gang med lyden av på TVen. 

Installér selv 

NMP-1000 er på ingen måte stor, selv om den viser relativt godt igjen ved siden av allerede nevnte WD TV. 
Det er først og fremst fordi den har flere tilkoblingsmuligheter, og, ikke minst, fordi den har plass til én intern 3.5" harddisk. 
Disk følger ikke med, så den må du eventuelt kjøpe separat. 
Den er uansett en smal sak å installere. 
En luke på ene siden skjuler et harddiskoppheng, og når disken er skrudd fast i festet er det bare å skyve opphenget tilbake og formatere disken. 

Fjernkontrollen er vi også svært godt fornøyd med. 
Den er solid og utstråler kvalitetsfølelse. 
Med den i hånda kan du styre alt fra film- og musikkavspilling til bittorrent-nedlasting og valg av undertekster. 

Skru av PCen - last ned 

Riktig - bittorrent. 
Vi nevnte innledningsvis at NMP-1000 også fungerer som NAS-disk, hvor du blant annet kan sette opp din egen web eller FTP-server, eller laste ned bittorent-filer. 
Den kan også fjernstyres via et web-grensesnitt, slik de fleste NAS-disker kan, og du kan enkelt få tilgang til filene dine fra hvor som helst i verden (NMP-1000 støtter blant annet de sedvanlige afp, nfs og smb-protokollene). 

Det lille displayet i fronten synes kanskje ikke umiddelbart som en nødvendighet, men hvis du ønsker å spille av for eksempel musikk uten å skru på en flat-TV som sluker strøm, er dette et smart kompromiss - selv om det langt fra er så god plass på dette displayet som på en Squeezebox. 

Lekker i bruk 

Det første som møter deg etter at boksen er skrudd på og den relativt langtrukne oppstartsprosessen er ferdig, er et særdeles tiltrekkende brukergrensesnitt. 
Det første som slo oss var at dette minner en del om Apple TV, Apples lille, men atskillig mer begrensede, mediespiller. 
Det er ikke fullt så pent, men det er både to og tre hakk over det vi tidligere har sett på andre mediespillerbokser. 

Navigeringen er intuitiv og rask, selv om vi ved enkelte anledninger opplevde små forsinkelser i responsen. 
Det var uansett ikke nok til å irritere. 

Den velkjente inndelingen i "Musikk", "Foto" og "Bilder" kommer ikke som noen overraskelse, og har du for eksempel konfigurert en ekstern disk vil den dukke opp som en egen enhet under hver av de tre mediekategoriene. 

Streaming-støtte 

Vi knotet litt med å flette sammen Qnaps TS-119-disk med NMP-1000, men det var før vi forsto at sistnevnte liker best å knytte seg til andre nettverksenheter via smb-protokollen. 
Når det var aktivert på TS-119, er det bare et spørsmål om brukernavn og passord før de to Qnap-enhetene snakker sammen. 

Kjører du en såkalt uPnP-server på intern-nettet ditt, for eksempel via en PC eller en annen NAS-disk, vil NMP-1000 uten videre plukke opp forbindelsen slik at du kan spille av mp3-filer eller videofilmer uten å gå veien om pålogging eller liknende. 

Avspilling 

Vi har kastet de fleste format vi har liggende midt i ansiktet på NMP-1000, og den har bestått de aller fleste testene med glans. 

Den spiller lossless-lydformatet flac like glatt som den spiller HD-vennlige mkv-videofiler, og vi har til og med spilt av mkv-filer i 1080p fra vår nettverksdisk uten at spilleren hikket. 

Også ISO-filer og DVDer som er lagt over på disk i VOB-formatet fungerer utmerket, med unntak av én ting: 
Du får ikke tilgang til DVDens hovedmeny. 
Dette problemet var vi også borti med WD TV, og er etter hva vi forstår ikke et uvanlig problem med denne typen mediespillere. 
Kapittelskifte er derimot ikke noe problem. 

Blu-ray-støtte 

Til tross for at den spiller av DRM-frie AAC-filer kjøpt via Apples iTunes Store helt fint, vil den ikke spille av musikkfiler kodet i Apples Lossless-format. 

Søkefunksjonen, spesielt for film, er meget bra. 
Du kan selvfølgelig spole manuelt, men det er også enkelt å hoppe til bestemte tidspunkter i filmen. 
Selv når filmen streames skjer dette nesten umiddelbart, selv om du kan oppleve forsinkelser på enkelte filmer. 
Undertekststøtten er også utmerket. 

Qnap er flinke å slippe oppdateringer av firmwaren til sine produkter, og ser ikke ut til å gjøre noe unntak med NMP-1000. 
I den nye fastvaren som ble tilgjengelig for et par uker siden støttes nå også avspilling av Blu-ray-formatet "bdmv". 

NMP støtter også de digitale lydformatene Dolby DTS og TrueHD. 

Komplett NAS-disk? 

Vi har allerede vært inne på at NMP-1000 kan fungere som dedikert nettverksdisk, og vi hadde håp om at det kanskje ville være mulig å erstatte NASen vi allerede har i stua med Qnaps mediespillernettverksdisk (vi har ingenting imot nye ord). 

Slik blir det nok ikke. 
Selv om NMP-1000 både kan laste ned bittorrents, fungere som FTP-server, logges på fra både New York, Oslo og Berlin samtidig, og være vertinne for websidene dine, er den ikke en fullverdig NAS - i det minste ikke i den forstand at den kan kjøre tredjepartsprogrammer. 

Det er for eksempel ikke mulig å kjøre Squeezebox Server, slik du kan på allerede nevnte TS-119, og på flere andre NAS-disker fra både Qnap og andre leverandører. 
Det er den mest åpenbare forskjellen. 

Heller ikke konfigurasjonsmulighetene er like omfattende på NMP-1000 som på en NAS-disk, noe som kan være en ulempe hvis du liker å utforske utstyret du har i stua med skalpell, sag og hammer. 

Konklusjon 

Hvis du har lest så langt, legger du sikkert merke til at vi har unngått å nevne prisen. 
Den bør ikke være egnet til å skremme vannet av noen, men den er høy nok til at den opprinnelige begeistringen vi har for NMP-1000 dempes noe. 

Nærmere 3000 kroner må du ut med for selve boksen, i tillegg til prisen for en intern harddisk på en terabyte eller to. 
Dermed nærmer totalsummen seg nesten 4000 kroner, som er et, tross alt, betydelig beløp for en kombinert mediespiller og NAS-disk. 

Har du en NAS-disk fra før blir det enda vanskelige å se hvor NMP-1000 skal passe inn. 
WD TV ble nylig lansert i oppgradert utgave, WD TV Live, som blant annet har Ethernet-tilkobling (test kommer snart!). 
Prislappen på tusen kroner er ikke avskrekkende, og den snakker like godt med NAS-disken din som NMP-1000 gjør. 

Hvis vi lar prisen ligge er dette likevel et svært gjennomført produkt. 
Den spiller så å si alle kjente video- og lydformater (med et par unntak), er støysvak, og svært innbydende i bruk. 
Som enkel NAS-disk gjør den også jobben, og selv om den kanskje ikke oppfyller kravene til de mest avanserte brukerne, vil mange av dere mene det er mer enn godt nok. 

Strengt tatt er dette en ganske klar femmer, men vi ender på en sterk firer på grunn av den relativt stive prisen. 
