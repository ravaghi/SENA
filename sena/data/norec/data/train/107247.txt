Raga Rockers «1983-2000: Ragas beste/Raga live fra Roskilde»
(Sonet) 

Oslonattens mørke rock'n'roll-rytter Michael Krohn er for lengst kanonisert som en av norsk 1980-tallsrocks «fire store». 

Ikke dårlig, får'n si, for Raga Rockers var og er selve definisjonen av et undergrunnsband. 
Aldri folkelige som DumDum Boys og Jokke & Valentinerne, sjelden søtt sjarmerende som deLillos. 
Raga Rockers tilhører på eksplisitt vis Oslo, og musikken og tekstene deres er de dunkle drifters rock'n'roll. 
Om Lars Lillo-Stenberg var «vestkant» og Joachim Nielsen «østkant», var Michael Krohn sentrum: 
Norsk rocks Lou Reed, kanskje, på jakt etter kjappe «kick» i det eneste som er tilnærmet storby i landet. 

Krohns tekster har, på sitt sporadisk beste, klar egenverdi som stemningssnapshots av urban virkelighet, og enkelte av personportrettene hans - i særdeleshet den supereffektive «Hun er fri» - er simpelthen mesterlige. 
Musikken er ofte bevisst uutviklet - hard rettfremrock som fungerer som enkle klipsrammer for ordene. 

Denne 30 låter store samlingen, hvis førsteopplag kommer med en bonus-CD med potente opptak fra bandets konsert på Roskilde i 1999, hopper over et par av de mest talende personlige sangene hans, så som «Sangen om meg» og den sårt savnede «Ny dag». 
I kraft av antallet låter kan man likevel si at «1983-2000: Ragas beste» erstatter den tidligere «The Beginning Of The Raga Rockers» (1992) som den beste inngangsbilletten for nykommere. 
