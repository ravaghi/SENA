Kattefantasi
Regi: 
Hiroyuki Morita. 
Japansk animasjon. 
Norske Stemmer: 
Siri Nilsen, Kåre Conradi, Harald Heide-Steen jr., Ivar Nørve, Hildegunn Riise. 
For alle. 

Action, drama og søtt eventyr i skjønn forening gjør «Katteprinsen» til en animasjonsfryd for de yngste. 

Det japanske animasjonsstudio Ghibli sparer ikke på forseggjort og detaljrik fantasi i sine filmer. 
For noen år siden traff de et stort publikum med den fascinerende og litt mørke «Chihiro og heksene». 
«Katterprinsen» er lysere i tonen, mindre skarp i kanten, men likevel et eventyr fylt med klassiske problemstillinger. 
Vær deg selv, slik du er. 
Da vil det gå deg godt. 
Slik er filmens enkle moral. 

Rundt dette spinnes en historie om ungjenta Haru, en litt småklønete jente med ikke altfor godt selvbilde. 
Etter å ha reddet en katt fra å bli overkjørt, begynner merkelige ting å skje. 
Haru innlemmes i Kattekongeriket - et mystisk, litt farlig land som ledes av en slem, dvask konge (glimrende lydført av Harald Heide-Steen jr.) 

Gjenkjennelseseffekten er stor; ensomt barn som havner i til dels nifse og spennende situasjoner. 
Men som hele tiden har noen gode hjelpere ved sin side. 
Skummelt nok for de yngste, men hjelpen og trøsten er aldri langt unna. 
Denne klassiske eventyroppskriften flyter godt av gårde og betar både hva fortelling og kreative streker angår. 
Stort pluss for god norske stemmeføring, med Siri Nilsen i spissen som ungjenta Haru. 
