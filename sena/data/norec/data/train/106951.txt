Fairport Convention:«Many Ears To Please: 
Live In Oslo 1975» 

(Molldur) 

«Folkrock»-kongress i Oslo for 31 år siden. 

En genuin kuriositet, utgitt av og for viderekomne fans: 
Opptak fra Fairport Conventions konsert i Chateau Neuf i Oslo 5. februar 1975, bortglemt i drøyt 15 år, nå utgitt på CD med de gjenlevende bandmedlemmenes velsignelse. 

Noe av motivasjonen for å få dette ut synes å være at dette var en Fairport-besetning som ikke er dokumentert på CD fra før. 
Dave Mattacks hadde forlatt bandet kort tid i forveien, og ble midlertidig erstattet av roadien Paul Warren, som gjør en finfin jobb i fotsporene til en av rockens mest idiosynkratiske trommeslagere. 
Med «Many Ears To Please» blir et av de siste hullene i en ekstraordinært innviklet diskografi tettet. 

Musikken som sådan? 
Vel, lyden er ikke optimal - innspilt via to mikrofoner som hang over scenen denne vinternatten for ganske nøyaktig 31 år siden, og dump som en over middels god bootleg. 
Konserten er solid, men neppe eksepsjonell - selv om Sandy Denny synger godt, og får anledning til å presentere et par sanger fra sine soloalbum. 
Men altså: 
Moro for spesielt interesserte, dette. 

De kan bestille albumet fra nettstedet www.molldur.no. 
