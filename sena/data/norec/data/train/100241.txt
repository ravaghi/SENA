Hercules And Love Affair «Hercules And Love Affair»
(DFA/EMI) 

Antony Hegarty inntar dansegulvet med stort hell. 
Det er en hemningsløst hipp plate, dette her: klubbkollektiv fra New York med tidsriktig dansemusikk utgitt på LCD Soundsystems label, med über-androgyne Antony fra Antony And The Johnsons på vokal. 
Som skreddersydd for motevisninger. 

På sitt beste er det helt fantastisk. 
Hercules And Love Affair hyller det sene syttitallets undergrunnsdisko og tidlig synthpop à la Yazoo; det er med andre ord mørkt og farlig på dette dansegulvet. 
Antony er en åpenbaring som housediva, og når rytmene pisker som hardest og han synger som sterkest, er det pur ekstase - singlen «Blind» er en av årets beste låter. 

Musikken er imidlertid litt stiv og støl til tider, og sklir over fra hyllest til pastisj her og der. 
En viktig plate uansett, hvis Antony gjør det rette og følger dette sporet videre. 

ANBEFALTE KJØP: 
«You Belong», «Blind», «Iris», «Raise Me Up» 
