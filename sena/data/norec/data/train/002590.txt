Bygger metal for fremtiden
Architects går i fotsporene til Bring Me The Horizon, og krydrer med In Flames-fengende refrenger. 
Moderne metal blir knapt bedre. 

Hver sommer jeg er ute og kikker på Europas metalfestivaler, undrer jeg på hvem som skal ta over headliner-plassene på festivalplakatene i årene og tiårene som kommer. 
Iron Maiden er i ferd med å bli erstattet av In Flames og Avenged Sevenfold, Bring Me The Horizon og Parkway Drive biter seg fast stadig høyere, og Architects kan fort bli et band som om 5-10 år samler titusener av kids på festivaljorder i Flandern og det tyske innlandet. 

For med Lost Forever // Lost Together tar de nok et steg mot den kommerse stjernehimmelen, samtidig som de holder beina godt plantet i en fin blanding av hardcore og mattemetal light. 
Platen er en ikke-overraskende, bunnsolid oppfølger til Daybreaker fra 2012 

Åpningstrioen med "Gravedigger", "Naysayer" og "Broken Cross" sitter slik et ekte hattrick skal, og vokalist Sam Carter brøler ut sine Facebook-statusoppdateringsvennlige slagord: 
"So sick of the sound of people giving up/You can't stop me giving a fuck/Fuck it, I'm a dreamer and I'm dreaming on". 
Det er rett før man klistrer det på et bilde av en litt sint kattunge og smeller det halvironisk ut på sosiale medier, men samtidig fungerer det i Architects sin tegneserieaktige kritikk av fordumming av mennesker og ødeleggelse av planeten. 

For som det sies på platen: det er jo bare én planet vi har, siden vi neppe kan emigrere til Mars med det første. 
Og etter at Sam Carter og Architects tok på seg den skitne jobben med å fortelle dølle amerikanske metalcore-fans hvor mye kjipt som skjer i USA på "Those Colors Don’t Run", har de greit med innskudd på den politiske kredkontoen. 

På plate har Carter blitt en av de aller beste vokalistene metalverden har å by på, han klarer å legge sjel skrikevokalen, og sårheten i de roligste partiene kler ham perfekt. 
Sjekk for eksempel "Colony Collaps" og "C.A.N.C.E.R.", hvor de brutale riffene fra tidlig Bring Me The Horizon mikses med storslagne refrenger tatt rett ut av In Flames-boken. 
Og når de setter i gang med riffingen på "Youth Is Wasted On The Young" er Architects et ganske så fullkomment metalband anno 2014. 

PS: 
Architects spiller på John Dee i Oslo 22. mars. 
Anbefales - stas å få sett dem på så liten scene. 
