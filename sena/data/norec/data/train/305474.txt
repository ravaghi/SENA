Fire enker som blir livsfarlige
Tøff, forutsigbar og intens thriller med spesielt gode skuespillerprestasjoner. 

Hardkokt krim satt til Chicago som er full av spenning, drama, korrupsjon og lidenskap. 
Filmen er laget av den tidligere Oscar-vinneren Steve McQueen (12 Years a Slave), og en forfatter som mange verden over har lest mye av, Gillian Flynn (Gone Girl). 

Helstøpt 

De to står bak manus på denne thrilleren som selvsagt er noe forutsigbar og har sine døpunkter, men den er også meget intens og gir oss et par vendinger som vi ikke helt ser komme. 
Bravo. 
Det blir en ganske så helstøpt krimfilm innenfor sin slitte sjanger, en sjanger der det pumpes ut voldsomme døgnfluer året rundt. 
Ofte langt dårligere enn denne som ikke er av det mest komplekse slaget heller. 

Underholdning 

Vi snakker krim som drivende underholdning, og et lite innblikk i håpløsheten fra en amerikansk storby. 
Litt The Wire uten å være nærheten, selvsagt. 

«Widows» omhandler fire voksne kvinner som befinner seg på forskjellige stadier i livet, to med barn, to uten. 
Men, en dag står alle fire virkelig på bar bakke. 

De har levd ganske så godt liv, og litt vondt, ved at deres respektive machomenn har begått det ene bankranet etter det andre. 
I årevis har dette gått meget bra. 
Pengene har strømmet inn. 
Alt er fint. 
Livet smiler og livet gråtes. 
Slik er det. 
Den amerikanske drømmen er satt på vent. 

Fullstendig feil 

Damene har sine jobber, salonger og butikker, men de kjenner hverandre virkelig ikke. 
En dag må de finne på noe sammen da et av mannfolkenes brutale ran går fullstendig feil. 
De fire blir enker og det de har til felles er gjeld, veldig mye gjeld. 
Og, etter dem kommer det slemme mannfolk som vil kreve inn pengene som deres ektefolk skyldte. 
Dette er innkrevere som ikke skyr noe som helst, skremmende ekte og virkelig ekle saker til tider. 

Davis er stor 

Vi møter Veronica spilt av Viola Davis, Alice (Elizabeth Debicki), Linda (Michelle Rodriguez) og Belle (Cynthia Erivo) som vmå ta både revolvere og en felles skjebne i egne hender. 
Dette for ikke å bli utsatt for en brutal hevn. 
Og, av alle som er ute og inne, i dette epos av vold og smerte, må særlig Viola Davis berømmes. 
Dette er først og fremst hennes krimfilm. 
Hun gir en ekstra menneskelig dimensjon til sorg, hat og kanskje hevn. 

Enkene må også på kort tid få noen timer voksenopplæring innenfor faget våpen, planlegging og ran. 
Vi sneier innom et hardbarket miljø med korrupte lokalpolitikere, sjuke gjenger og noen doser utroskap. 
De av dere som følger med i USA vet at det neppe er tilfeldig at handlingen nettopp er satt til Chicago. 
Dette er en by som virkelig sliter med vold og tilfeldige drap. 
Fattigdom, gjenger og dop. 
Vi nevner også at denne enkekrimfilmen er basert på en britisk ITV-serie fra 1980-tallet. 

Skurker 

På rollelista finner vi også Liam Neeson som hovedskurken Harry Rawlings – en fyr som lider av seg selv, kynisme og grådighet. 
Vi treffer også en frustrerte og korrumpert politiker, den yngre Mulligan spilt av Colin Farrell og også en rasistisk eldre Mulligan, spilt av den alltid nesten like perfekte Robert Duvall. 
En real mannfolkgjeng av den gamle kriminelle skolen som brutalt går ut på dato. 
Eller? 
Men, enkene ruler. 
