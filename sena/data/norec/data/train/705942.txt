Buffalo Tom:Mykere med årene 

Et av de mer energiske gitarbandene fra 90-tallet tar livet roligere. 

Buffalo Tom: 
"Quiet and peace" (Schoolkids/Border) 

Buffalo Tom beholdt alternativstemplet selv om sanger som "Taillights fade" og "Sodajerk" nådde ut, og etter årtusenskiftet har de bare gitt ut "Three easy pieces (2007) og "Skins" (2011). 

Nå er de tilbake med studioalbum nummer ni. 
Har Bill Janovitz, Chris Colbourn og Tom Maginnis endret seg? 
Vel, tittelen "Quiet and peace" sier det meste. 
Boston-trioen åpner imidlertid med en skurrende gitar i "All be gone", fulgt av et krafttak i refrenget og mer gitar. 

Det rocker av "Lonely fast and deep" og bonuskuttet "The seeker" også, men ellers har de revet gitarveggene og latt tangenter, kassegitar og koring snike seg inn. 
Passerer man 50 kan det fort gå slik, men Buffalo Tom eldes tross alt med stil. 
Selv når de spiller Paul Simons "The only living boy i New York" og har med seg Sarah Jessop i søte "See high the hemlocks grow". 

Beste spor: 
"Overtime", "Cat V Mouse", "See high the hemlocks grow". 
