Thriller fra virkeligheten
Regi: 
Laura Poitras 

Medvirkende: 
Edward Snowden, 

Glenn Greenwald, William Binney, Ewen Macaskill, Jacob Applebaum 

Aldersgrense: 
Tillatt for alle 

I januar 2013 sitter Pulitzer-vinner Laura Poitras dypt inni arbeidet med en dokumentarisk film om overvåkingen etter 11. september, da hun begynner å motta krypterte e-poster fra en avsender som kaller seg Citizenfour. 

Han skriver at han har bevis på at det amerikanske sikkerhetsbyrået NSA (National Security Agency) har utviklet overvåkingsprogrammer som er ulovlige og som grovt invaderer folks rett til privatliv, og at blant andre NSA-sjefen Keith Alexander har løyet om dette til Kongressen. 

Før Citizenfour (Edward Snowden) forlot NSA for siste gang, samlet han et bredt utvalg dokumenter som bevis. 
Disse vil han gi fra seg til Laura Poitras og undersøkende journalist Glenn Greenwald. 
De reiser til Hong Kong hvor Snowden befinner seg, og starter et intervju som varer i åtte dager. 
I løpet av denne perioden publiserer Greenwald de første sakene, og ingen av livene deres vil noen gang bli som før. 

Filmen oppleves nesten som en politisk thriller , bare at alt er fra virkeligheten. 
Kameravinkling, klipping og valg av fokus er med på å formidle den nervepirrende stemningen, og filmen vant Oscar-prisen for beste dokumentar. 
Filmen har skapt store bølger i store deler av veden, og har satt en viktig prinsipiell diskusjon på dagsorden. 
