Verdig, men ikke denne låten a-ha vil bli husket for
Vi anmelder «den siste a-ha-singelen noensinne». 

||| 
LÅT: 
Norges største popgruppe takker denne høsten for seg med et laaangt farvelkyss: 
En omfattende avskjedsturné, samleplate og nyutgivelser av bandets to første album. 

Klassisk a-ha 
Det er altså ikke snakk om noe brått brudd. 
Fansen skal få sjansen til å avruse seg sakte og trygt. 
I tillegg slipper a-ha denne uken en splitter ny singel — bandets siste noensinne. 

Tittelen på avskjedssangen «Butterfly, Butterfly (The Last Hurrah)» høres vitterlig ut som noe Erlend og Steinjo kunne kommet opp med, men selve låten er heldigvis ikke noen parodi. 

I stedet får vi et temmelig klassisk a-ha-spor, i alle fall slik vi kjenner bandet fra dets tre siste album. 

Det betyr et stødig elektrokomp i mellomtempo, et Pet Shop Boys-aktig pianotema og litt sildrende gitarspill. 

Daff produksjon 
Låten er skrevet av Paul Waaktaar-Savoy og har noen virkelig fine, karakteristiske melodistrekk. 

I tillegg synger Morten Harket de første linjene med en dirrende usikkerhet i stemmen, uten at det oppleves som noe negativt. 

Tvert i mot er det som om et ekte vemod - over bruddet, kan man for eksempel fantasere om - skinner igjennom og skaper en interessant spenning. 

Produksjonen er derimot daff og flat i enkelte partier, og utover i låten er det stadig færre elementer som virkelig røsker tak i lytteren. 

«Butterfly, Butterfly (The Last Hurrah)» er blitt et verdig farvel, som man sier, selv om det på ingen måte er dette a-ha vil bli husket for. 
