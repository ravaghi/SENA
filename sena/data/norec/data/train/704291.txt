Harmoniske viser i varsom debut
Dette burde ikke gått bra. 
Slett ikke. 

SkankeVelan er Audun Schanche Kristoffersen og Olav Veland Thu. 
To karer fra Sandnes som debuterer med stillferdige sanger, der de gjør alt selv. 
Selvprodusert og selvutgitt. 

De åpner med "Trondhjem by", skrevet av Kristoffersen. 
Han synger, mens Thu korer. 
På Thus "Alt eg vil ha" er det motsatt. 
Fint så langt, men hvordan skal de kunne ta den minimalistiske innpakningen videre? 

Jeg venter på nedturen, men isteden vokser og vokser platen. 
Den er mikset av Gunnar Tønnesen og mastret av Eirik Bekkeheien. 
Gitar og piano tar SkankeVelan seg av selv, pluss en ytterst kresen bruk av bass, wurlitzser, banjo og perkusjon. 

Sanger som puster. 
Fine tekstlinjer som " den grunnen som eg står på gjer kje grunn te å ha ro ". 
Den varme Sandnes-sangen "Byen". 
Tidløse melodier. 
Nydelige harmonier. 
Hudløst selvutleverende. 
Høytidsstemt, men jordnært. 

Vakkert, rett og slett. 

Beste spor: 
"Alt eg vil ha", "Vennen min", "Pusta", "Nagen", "Någen så ser", "Byen". 
