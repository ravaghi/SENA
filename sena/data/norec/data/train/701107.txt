Litt langt på landet
«An American haunting» er en litt snedig drama-grøsser, og de er det sannelig ikke mange av. 
I Red River, Tennessee har befolkningen ikke kommet lenger enn til 1817. 
Sissy Spacek går rundt med kringle på hodet og er furet frue og modig mor. 
Donald Sutherland har det sedvanlige løvehåret, men det er grått som helvetes aske. 
Lille Betsy (spilt av britiske Rachel Hurd-Wood) befinner seg i en vanskelig pubertet, og derfor er det ingen som tror at det dukker opp usynlige spøkelser på rommet hennes og river dynene av jenta. 

Filmen er basert på en såkalt autentisk historie om at et spøkelse tok livet av en mann. 
Manusforfatteren er av en annen oppfatning. 
Regissør Courtney Solomon satser på stemningene. 
Stønning fra loftet kommer neppe fra ertne ekorn. 
Tung pust i pikerommet. 
Svart hvitt skog, semi-freudianske ulvebesøk, istapper fra takene, fargeløse skoger i det traurige utkant-Amerika der folk korset seg hvis de så en vakker solnedgang. 
Knurring i natten. 

Her skjer det altså ugne ting. 
Læreren vet ikke sin arme råd, for den besøkende djevelen er bibelkyndig og kan sveve småjenter oppi taket og dyneduna som om den var februarsnø. 
Det var her Max von Sydow skulle ha dukket opp i sine svarte lange kapper. 
Men denne historien har en annen vri. 

Se sjøl. 
