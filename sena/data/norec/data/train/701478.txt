Skru på absurdfrekvensen
Endelig får Vegar Hoel uttelling for års innsats med sprø humor i Skamteatret. 
Hans oppfølger av rølpekomedien "Kill Buljo" holder samme politisk ukorrekte nivå som forgjengeren til Tommy Wirkola. 

Regi: 
Vegar Hoel. 
Med: 
Stig Frode Henriksen, Tommy Wirkola, Ingrid Bolsø Berdal, Triana Iglesias, Vegar Hoel, Bjørn Sundquist, Jørn Tore Nilsen, Kristian Figenschow Jr., Ewa Da Cruz, Christian Rubeck med flere. 
Norge 2013. 
1 time 28 minutter. 
Aldersgrense: 11 år. 
Egnethet: Ungdom/Voksen. 

Ikke så rart, kanskje, for finnmarkingene Stig Frode Henriksen og Wirkola – som unnfanget den første filmen om samen Jompa Tormann og den kvinne— og samehatende politimannen Sid Wisløff – er fortsatt manusforfattere. 

Kjapper enn svenskene 

Men la meg gå omveien om Sverige for å rose Hoel for hans innsats. 
Den snart premiereklare komedien "Hundraåringen som klev ut genom fönstret och försvann" forsøker seg på absurd, makaber humor og karikatur, men framstår som en treig skilpadde sammenlignet med "Kill Buljo 2". 

Det regidebutanten Hoel klarer, er å holde tempo i galskapen, kanskje bortsett fra en for lang flytur fra Sameland til Thailand. 
Men de fleste scenene er klippet langt kjappere enn nevnte svenskefilm. 

"Kill Buljo"-parodiene er ikke laget for finslige sjeler. 
Bare den som skrur på absurdfrekvensen, kan flire av sex-sketsjene og tiss- og bæsjreplikkene, for i neste øyeblikk å bli flau over egen latter. 

Usmakelige matretter, homsesex-angst og analhumor bærer ingen helaftens komedie alene. 
Godt da at storyen til Henriksen og Wirkola er heseblesende full av påfunn idet Jompa, i beste gulkledde Kill Bill-stil, drar til Thailand for å hevne seg på den som rappet de potente hornene fra Rudolf, Vidkun, Gøril, Ellen Horn og alle de andre reinsdyra hans. 

Som sist haler Jompa og Sid i lattermusklene våre med lakoniske og ytterst ukorrekte utsagn. 
Nå har de fått følge av et kobbel med sprø figurer, mange av dem lattervekkende spilt av mer seriøse skuespillere som Ingrid Bolsø Berdal, Bjørn Sundquist og Christian Rubeck. 

Den som trives med galskap, får uttelling. 
Andre bør holde seg hjemme. 
