Side Brok «Side Brooklyn», EP
Fra Ørsta til Brooklyn med Side Brok. 

Side Brok fra Hovdebygda utenfor Ørsta beviste med debutalbumet «Høge Brelle» at de hadde et avslappet forhold til kodene og ritene i mer ortodokse hip hop-kretser. 
På EP'en «Side Brooklyn» sper bandet på med vaskekte rimsmeder fra Brooklyn og København. 

Thorstein Hyl og Side Brok har nemlig fått med seg undergrunnsrapperen Thirstin Howl III på det grovkornede og rocka tittelsporet, hvor gaterim fra New York mikses med nasal nynorskrap. 

Slik fortsetter det på discofiserte «Ein krysning flykta sitt spor» hvor Per Vers, Mikkel Mund og T fra danske Rent 
Mel bidrar med verbalakrobatikk og bløte konsonanter. 

Side Brok driver med mye rart. 
Ikke alt funker like godt, men de har plenty med sjølironi og en sløy sans for humor. 
Dessuten rapper Thorstein 
Hyl mer presist, rytmisk og flytende enn de fleste her på berget. 

Og som han sier om Oslo: 
«Umuli å gå på fylla for her finnst ikkje grøfte». 

ESPEN A. HANSEN 
