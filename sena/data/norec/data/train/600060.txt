Kongene av kul
"2 Guns" er ren underholdning fra start til mål med kongekule, Oscar-vinner Denzel Washington og Mark Wahlberg, i hovedrollene. 

De passer til hverandre som blomstene til biene, men uten at det blir noe "Brokeback Mountain" over det. 
Med andre ord: 
Fantastisk kjemi. 

Bobby Trench (Denzel Washington) og Stigman (Mark Wahlberg) vet ikke at den ene av dem jobber for politiet og den andre er etterforsker i marinen. 
Begge vil bruke den andre som skyldebukk i et forsøk på å infiltrere et meksikansk narkotikakartell, men de innser fort at det er de selv som blir lurt. 

Plutselig kan de kun stole på hverandre, og alle som noen gang har sveket dem skal svi. 
De diskriminerer ikke mot noen. 
CIA, marinen, narkotikakartellet – alle skal få. 

Jeg vet ikke hvorfor filmen har fått drama i sjangerkategorien, for her er det ikke mye drama. 
Tvert i mot, det er hardtslående action med like hardtslående, og ikke minst morsomme, kommentarer hele veien. 
Filmen er i samme ånd som for eksempel "48 timer" med Eddie Murphy og Nick Nolte, og preges først og fremst av den velskrevne og velspilte dialogen, og kjemien mellom hovedpersonene. 
Fabelaktig underholdning uten noe særlig mål og mening. 
Jeg digger det. 
