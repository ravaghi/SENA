Disse draktene trenger vi ikke
Lanseringen av de nye draktene til Barcelona og Paris Saint Germain forteller meg en ting: 
Det designes alt for mye fotballdrakter her i verden. 

Begge draktene forteller meg at designerne virker å ha fått skikkelig idétørke. 
De har nok lurt på hvilket nytt grep de skal gjøre denne gangen, og altså kommet opp med design som gjør det veldig tydelig at de like gjerne kunne latt lagene spille med samme drakt i to sesonger på rad. 

Slik blir det selvfølgelig ikke. 
Både draktprodusentene og klubbene vet hvor store beløp de tjener på å komme med en ny drakt hvert år - og da må det komme en ny drakt - idétørke eller ikke. 

Barcelonas drakt synes jeg er det grelleste eksempelet. 
For noen sesongen siden kom drakten med stripene på tvers, men i sesongen som nå er over spilte Barca i de klassiske stripene. 
I 2017/18 skal laget spille med en drakt som er nesten helt blå, med noen røde striper i et forvirrende mønster på fronten. 
Ikke fint, og en helt overflødig drakt. 

Det kan en i høyeste grad også si om den nye PSG-drakten. 
Hva de fargene på ermene har på denne drakten å gjøre, er ganske uklart. 
Trolig er det grunndesignet til Nike som har tvunget det fram. 
Noe særlig fint er det i hvert fall ikke. 

Den klubben som setter foten ned, og går tilbake til en syklus med ny førstedrakt kun annethvert år, vil få en stor tommel opp fra meg. 
Dessverre gjør økonomien i salg av drakter en slik satsing svært usannsynlig. 

Hva synes du? 
Legg inn kommentar nederst på siden! 
