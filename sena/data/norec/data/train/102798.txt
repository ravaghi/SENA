Gresk tragedie
Regissør Tarsem Singh har brukt 400 millioner kroner på blodsprutende voldsestetikk i 3D. 
Og kanskje en femmer på et manus like hult som en tom trojansk hest. 

Mickey Rourke spiller den hensynsløse kong Hyperion som herjer Hellas. 
Henry Cavill landsbygutten Thesevs som tar opp kampen mot overmakten. 
Ellers: et sammensurium av greske guder og jomfruorakler i noe som er meget løselig bygget på gresk mytologi. 

De stillestående partiene fremstår selvhøytidelige på grensen til det parodiske, mens kampscenene slår om seg med overlesset brutalitet. 
I lengden blir det litt som å drikke for mange shots. 
Kvalmen setter inn i det antall avkappede hoder blir vanskelig å holde styr på, selv i sakte kino. 
