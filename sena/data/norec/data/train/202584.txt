USB:Waitec Frisby II 

Eksterne brennere kan ha flere fasonger, Waitec liker løsningen med lokk på toppen. 
Vi har testet USB 2.0 versjonen 

Hvis du først skal ha en ekstern brenner, er topp-mating praktisk i mange sammenhenger. 
Du slipper å passe på at det ikke står noe i veien for skuffen når den åpner seg, som for eksempel et halvfullt pappkrus med kaffe.... 

LES OGSÅ: 

Dessuten tar denne typen brenner mindre plass generelt. 
Den er nesten nøyaktig like stor som en intern brenner, som vil bli større når den monteres i et kabinett. 

De små og slanke brennerne av typen slim-line er selvsagt enda mindre, men ligger et stykke under i ytelse. 

Waitec Frisby II er spesifisert til å brenne CD-R med 40x, CD-RW med 12x og leser med 40x. 
Det er ytelse i samme sjikt som de beste standard 5,25-tommers enhetene. 

Utseendet er ukonvensjonelt, fargene går i grått og sølv, og navnet tyder på at den kan brukes til annet enn å brenne CD. 
Så frustrerte ble vi ikke under testen, Frisby II oppførte seg rimelig pent på de fleste områdene. 

Tilkobling 

I likhet med andre portable enheter, bruker Waitec en stor multikontakt og en spesialkabel for tilkobling av USB 2.0. 
Denne store kontakten på kabelen inneholder elektronikken og gjør at selve drevet kan kobles til USB eller FireWire bare ved å bytte kabel. 

Problemet er hvis kabelen blir borte eller ødelagt, da hadde det vært mer praktisk med en standard kabel og elektronikken innebygget i brenneren. 

Strømforsyningen er ekstern og den bruker en stor nettledning med jordet kontakt av samme type som vi kjenner fra en del bærbare PCer og LCD-skjermer. 
Men det er ikke den vanlige typen som sitter alle PCer og skjermer. 

Ta godt vare på kablene, med andre ord. 

For øvrig var tilkoblingen såre enkel under Windows XP, plug & play helt etter boka. 
Brenneren leveres med Nero, som vi allerede hadde installert på vår testPC. 

Ytelse 

Brenning av CD-R tok 2 minutter og 56 sekunder, som er svært bra, bare 4 sekunder mer enn Plextor sin 48x brenner. 

CD-RW klarte den på 6 minutter og 45 sekunder, som er likt med skjema for 12x brennere. 
Her oppdaget vi imidlertid at den ikke ville brenne våre 24x sertifiserte plater med høyere hastighet enn 2x! 
Vi måtte ty til våre uspesifiserte, billige CD-RW for å oppnå 12x. 
Det innebærer at det er ingen grunn til å betale ekstra for god margin når det gjelder media. 

Leseytelsen kom opp i maks 5900 KB/sekund og aksesstiden målte vi til 80 ms i gjennomsnitt. 

Ripping av vår musikk-CD ble unnagjort på 2 minutter og 31 skunder, som også er en god prestasjon. 

Den er altså en ganske rask leser, men den er ikke av de mest stillegående når den jobber på det mest intense. 

Konklusjon 

Waitec har laget en brenner som høre hjemme blant vinnerne, selv om den ikke får plassering på pallen. 

Foretrekker du en kompakt løsning med lokk på toppen i stedet for skuff, så er Frisby II midt i blinken. 

Norsk distributør Multimedia Express AS 

Pris 1 590 kroner. 
