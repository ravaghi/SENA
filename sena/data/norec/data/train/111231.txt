Stereolab - «Not Music»
(Drag City / VME) 

Definitivt musikk - om ikke akkurat ny. 

Kvintettens tolvte plate består av de mest attraktive restene fra opptakene som skapte 2008-platen «Chemical Chords». 
Det skremmende er at selv smuler fra londonernes produksjoner er høyverdig energisk spretne og nynnemagnetiske, om enn ikke like overordnet nødvendige. 
Det interessante og vanedannende leveres av remiksene, blant annet en bokstavelig talt snurrig «Neon Beanbag»-tolkning fra Deerhunters Bradford Cox og en analogkrautete «Silver Sands». 

Stereolab selv har pause i bandforholdet, og selv om de nylig har remikset norske Serena-Maneesh, er det lite som tyder på at de kommer til å finne sammen igjen med det første. 

BESTE LÅT: 
«Silver Sands» 

TOR MARTIN BØE 
