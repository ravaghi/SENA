F-Zero GX
Nok en klassisk Nintendo-serie debuterer på GameCube, og nok en gang er resultatet meget imponerende. 

F-Zero er det originale futuristiske racinspillet. 
Spill som Wipeout og Quantum Redshift tok sjangeren til nye høyder, men Nintendo startet det hele for ca. 12 år siden på Super Nintedo-maskinen. 
Og det skulle bare mangle at serien fikk en oppdatering på GameCube. 

LES OGSÅ: 

Futuristiske racing-spill har tendenser til å inneholde små, raske fly/biler med jetmotorer, samt helt usannsynlige baner. 
F-Zero GX er intet unntak, men spillet gjør det hele mer elegant enn mange lignende titler. 

Siden spillet er en klassisk serie, inneholder det mange av de samme elementene som gjorde de tidligere utgavene til suksesser. 
Vi har de samme pilotene, ledet av Captain Falcon, mange av banene er ganske like, og strukturen har ikke forandret seg stort. 
Det er rett og slett enda kulere enn før. 

For første gang med historie 

Hoveddelen av spillet ligger i Grand Prix-moduset. 
Det er tre klasser du kan spille , og hver av dem består av en rekke baner av varierende vanskelighetsgrad. 
Klarer du de tre klassene, låses den siste klassen opp. 
I tillegg til Grand Prix har vi også de vanlige Time Attack og Vs.-modusene. 
Men utviklerne gir oss også en helt ny modus som ikke fantes i de eldre F-Zero-spillene, og som faktisk forteller en skikkelig historie. 
Story Mode, som den heter, handler om Captain Falcon. 
Historien blir fortalt gjennom stilige dataanimerte filmklipp, og det er faktisk første gang vi får vite noe om bakgrunnen til karakterene i spillet. 
Det er naturligvis plass til en god del kjøring i Story-modusen også, og noen av de tøffeste banene er plassert der. 

Banene i F-Zero GX er for øvrig et kapittel for seg selv. 
Noen er relativt flate, med enkle kurver og svinger, mens andre er bare helt sinnsyke. 
Hva med baner som foregår på innsiden, eller enda bedre, på utsiden av et rør? 
Det er ofte diverse hindere plasser rundt omkring, som miner eller områder som reduserer farten på flyet ditt. 
Designen på banene er glimrende, og det er godt over 20 av dem. 
Mange er selvsagt låst til å begynne med. 

Det viktigste med F-Zero er fartsfølelsen. 
Flyene går i nesten 2000 kilometer i timen, og det råeste er at det faktisk kjennes slik. 
Farten er ekstrem, og etter å ha fullført den første runden får du i tillegg såkalt boost, som du kan bruke for å fly enda fortere. 
Boosten bruker imidlertid opp energien din, så du må være forsiktig og ikke overdrive. 

Det er ingen ordentlige våpen i F-Zero, slik som i for eksempel Wipeout, men du kan angripe dine motstandere ved å spinne flyet ditt. 

Vanskelig, men gøy 

F-Zero GX blir ekstremt krevende lenger ut i spillet, og du må konsentere deg hundre prosent på det du gjør for å få en god plassering. 
F-Zero-veteranene synes sikkert det er bare fint, men vanskelighetsgraden kan virke avskrekkende for nybegynnere. 

Det som også er positivt er mulighetene for å bygge ditt eget fly. 
Du kan designe og oppgradere egenskapene til flyet, noe som forlenger spillets levetid betraktelig. 

En annen kul mulighet er at F-Zero GX kan brukes sammen med arcade-versjonen av spillet, forutsatt at du klarer å finne en her til lands. 
Du kan ta med minnekortet til en spillehall, og banene du låser opp i arcademaskinen låses også opp på GameCube-versjonen. 
Disse banene kan selvsagt også låses opp ved vanlig spilling, men det er en mye mer krevende jobb. 

Totalt gjennomført 

Når det gjelder grafikken er F-Zero GX rett og slett ekstremt lekker. 
Nydelige spesialeffekter og fargesprakende baner med flotte bakgrunner gjør opplevelsen meget imponerende. 
Det er absolutt et av de peneste racingspillene akkurat nå, uansett plattform. 
Lyden derimot, domineres av halvdårlige rockesanger med latterlige tekster - ganske smaksløst, men det bidrar vel på sin måte til F-Zero-stemningen. 

F-Zero GX er ganske essensielt kjøp for alle GameCube-eiere. 
Det er fullstendig urealistisk, men meget givende og vanvittig morsomt. 
Vi tør påstå at det faktisk er et av de aller feteste racingspillene akkurat nå, med mindre du kun sverger til ultrarealistiske simulasjoner a la Gran Turismo. 
Varm anbefaling. 
