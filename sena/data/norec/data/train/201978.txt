Samsung i320
Proffmobiler pleier som regel å være tunge, tykke og lite spennende å se på. 
Men det var før Samsung presenterte sin proffmobil, i320. 
Kan den innfri? 
Les svaret her. 

For lekker design har sjelden vært synonymt med proffmobilers teknologiske tyngde. 
Skal man ha en telefon med fullt tastatur og mye radiokommunikasjon har man nemlig vært nødt til å leve med en telefon som veier tungt nede i lomma. 
Samsung vil imidlertid slå et slag for proffbrukerne med sin nyeste mobiltelefon, som selskapet håper vil revolusjonere dette markedet. 

Samsung lille lekkerbisken 

i320 er en helt ny type proffmobil. 
Samsung har nemlig fått designerne sine til å lage en proffmobil som er syltynn. 
For med en tykkelse på 13 (12,9) mm er denne mobilen faktisk tynnere enn den originale syltynne mobilen, Motorola Razr V3. 
Dimensjonen er på 111 x 16 x 13 med mer og vekten er på 95 gram, noe som gir denne mobilen en enormt behagelig størrelse. 

Dekselet er laget av sort plast, men gir ikke et like eksklusivt inntrykk som vi kunne håpe. 
Allikevel er telefonen ganske stilren, og man har også fått plass til de aller fleste snarveiknappene av betydning. 
Vi kunne som alltid ønsket oss et linsedeksel til kameraet, men det har Samsung hoppet over. 

Tastaturet på denne mobilen er en relativt merkelig affære. 
For på den lille plassen har Samsung fått plass til et fullstendig QWERTY-tastatur (med Æ, Ø og Å), men størrelsen på tastene er forsvinnende liten. 
Allikevel er de designet på en måte som gjør at man faktisk ikke har spesielt store problemer med å få kontroll over tastaturet. 
Med litt øving kan man skrive raskere på denne enn de aller fleste andre mobiler. 
Vi har også stor sans for måten Samsung har gitt snarveiknappene dobbel funksjonalitet, avhengighet av hvor lenge de holdes inne. 

Hvor er funksjonaliteten? 

Hvordan Samsung har klart å lage en såkalt proffmobil med et slikt design forstår man ganske raskt når man begynner å ta den i bruk. 
For selv om i320 har støtte for EDGE, mangler den 3G-støtte. 
Det betyr for så vidt ikke all verden her i landet, siden EDGE uansett gir mulighet for ganske rask dataoverføring over store deler av Norge. 
Utenlands er det imidlertid ikke like bra stilt med EDGE-nettverkene og man kan derfor risikere treg nedlasting av e-post. 
Ikke minst siden denne mobilen også mangler støtte for trådløst nett. 
Dette er noe alle de siste proffmobilene fra andre selskaper har og dette bør være standard på slike mobiler. 
Kanskje ikke så rart at i320 er så tynn allikevel 

Vi har også et par ting å plukke på med skjermen. 
Oppløsningen er på 240 x 320 punkter, som gir et godt bilde, selv om vi kanskje synes dette er litt i underkant på en proffmobil i 2006. 
Skjermen kan imidlertid bare vise 65 536 farger, noe som er langt mindre enn de fleste andre mobiler på markedet. 
Men dette byr egentlig ikke på noe stort problem, siden skjermen er i såpass liten at bildet er skarpt uansett. 
Vi har sansen for at skjermen er i widescreen-format, men som sagt kunne den godt vært litt større, men da hadde det jo gått utover størrelsen på selve telefonen. 

Kameraet er vi faktisk ganske imponert over. 
Selv om 1,3 megapiksler ikke byr på de helt store opplevelsene er kvaliteten noe av det beste vi har sett fra kameraer i denne klassen. 
Det kan nok ikke brukes til å skrive ut bilder akkurat, men det gir gode nok bilder til blant annet webbruk. 
Videoopptak kan man imidlertid bare hoppe over. 
Kvaliteten på dette er langt under pari. 

Glitrende operativsystem 

Der i320 imponerer stort er på operativsystemfronten. 
Samsung har nemlig tatt i bruk Windows Mobile 5.0 i denne mobilen. 
Her snakker vi proffmobil. 
Dette operativsystemet virker spesiallaget for avanserte mobiler og gir Windows-brukere et lite fortrinn på mobilen. 
I tillegg er det langt raskere enn det vi opplever både fra Nokias og Sony Ericssons mest avanserte mobiler. 
Brukervennligheten er også meget bra, selv om noen kanskje vil trenge litt tilvenning, siden det ikke er snakk om helt tradisjonelle mobilmenyer i Windows Mobile. 

Mange vil kanskje stusse på at Microsoft nå også skal dominere mobilen og det kan være med rette. 
Allikevel er det hevet over enhver tvil at synkronisering mot Windows-programmer gjøres best via en Windows-mobil. 
Enkelheten ved å synkronisere data mellom i320 og Outlook eller Media Player får en faktisk til å sperre opp øynene litt. 

Nedlasting av e-post går også meget bra på denne mobilen, selv om vi har vært borti bedre e-postprogrammer på mobiltelefoner i 2006. 
Av en eller annen merkelig grunn er det imidlertid ikke mulig å sende vanlige dokumenter som e-postvedlegg. 
Kun bilder og musikk. 
Ikke akkurat noe som får en til å tenke på i320 som en proffmobil. 

God på underholdning 

Et program som imidlertid fungerer meget godt er mediespilleren. 
Både avspilling av lyd og bilde blir veldig bra. 
Høyttalerne i telefonen er av god kvalitet, og gir bra lyd både når man snakker eller hører på musikk. 
Det hjelper selvsagt litt at synkronisering mot Windows Media Player som nevnt er helt genial, men uansett er dette en av de funksjonene som fungerer best på Samsung i320. 

Heldigvis er det en god del minne innebygd på denne mobilen. 
For den kommer med 120 megabyte tilgjengelig minne. 
I tillegg har den støtte for microSD-minnekort. 
Det følger riktignok ikke med noe kort, men man har uansett plass nok til en rekke data, deriblant en CD eller to. 

Men det aller meste av den andre funksjonaliteten på denne telefonen holder ikke mål ut fra kriteriene vi setter for avanserte mobiler. 
Ikke minst er det helt uholdbart at man ikke kan redigere vanlige Office-dokumenter på denne mobilen. 

Batterilevetiden på i320 er heller ikke holdbar. 
Med aktiv bruk vil batteriet lades ut i løpet av et halvt døgn. 
Samsung har imidlertid lagt ved et ekstra batteri (og batteriholder), noe som i hvert fall hjelper litt på problemet, men fjerner ikke helt inntrykket av at batteriet ikke holder mål. 

Ingen proffmobil 

Totalt sett er Samsung i320 langt fra noen proffmobil. 
Det eneste som kan minne om dette er det gode tastaturet og prisen. 
For denne telefonen koster faktisk over 4 100 kroner og da bør man kunne kreve mer enn en tynn telefon med et godt QWERTY-tastur og en bra mediespiller. 

Samsung skal ha det for at de vil lage en proffmobil som er litt mer stilren og lekker enn de vanlige mobilene i denne klassen. 
Men resultatet gjør en ikke særlig optimistisk, siden designet går så til de grader utover funksjonaliteten. 

De aller fleste bør holde seg unna denne mobilen. 
Proffbrukere får ikke den funksjonaliteten de trenger og vanlige bruker får både bedre og stiligere mobiler til en rimeligere penge enn i320. 
Noen revolusjon er i320 helt klart ikke. 

Tekniske data for Samsung i320 
