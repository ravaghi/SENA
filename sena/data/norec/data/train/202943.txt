Test:Philips 32PFL9604H 
- Nett TV 

Rett og slett en veldig god TV som er proppet med finesser og i videoen ser du hvordan det virker. 

Philips har fått mye skryt fra oss i det siste, og det er ikke ufortjent 
 de er nemlig på hugget med mange nye og spennende TV-er, noe denne LCD TV-en er et godt eksempel på. 

Hva får du? 

På utsiden er ikke 9604 spesielt revolusjonerende, og er ikke på langt nær så linjelekker som Samsungs superslanke LED TV-er. 

Men ikke la det stoppe deg, for dette er en godbit. 
Fjernkontrollen er et eksempel, den er både tung og solid og har ikke minst noen knapper du ikke har sett tidligere. 

TV-en er nemlig proppet med finesser som Nett TV, et helt nytt menysystem, ambilight-funksjon (LED-pærer på TV-ens baksider som lyser opp veggen bak TV-en i takt med hva som vises på skjermen) og omtrent alt det Philips klarer å hoste opp når det gjelder bildeforbedringsfunksjoner. 
Vi noterer også at TV-en er meget godt utstyrt med innganger: 5 HDMI, 1 komponent, 2X scart, 1 VGA, USB, nettverksinngang og trådløst nett, med mer. 

Som du sikkert har skjønt er dette ingen budsjettmodell, og prisen ligger i dag på rundt 10.000 kroner. 
Trøsten får være at du her får hva du betaler for, for dette er gode greier. 

Brukervennligheten skal også nevnes, for Philips har forandret menysystemet sitt ganske radikalt. 
Kort fortalt vil det si at du nå har en Hjem-knapp på fjernkontrollen, som gir deg tilgang til alle kildene du har koblet til TV-en, bruksanvisning og innstillingsmulighetene på disse. 
Dette var litt uvant til å begynne med, men vi kom kjapt inn i det, se for øvrig videoen for flere detaljer om dette og selve Nett TV-funksjonen. 

Bildekvalitet 

I løpet av vår testperiode har vi prøvd TV-en på TV-signaler, PC-bruk, Blu-ray, Xbox360 og HD DVD, og kortversjonen er enkel: 
Dette er bra. 

Det faller nærliggende å sammenligne 9604 med Sonys 32W5500, som vi ga terningkast 5 i begynnelsen av mai måned. 
Vi hadde begge disse modellene inne samtidig, og selv om vi likte Sonyen godt 
 så ligger Philipsen hakket foran spesielt når det gjelder betraktningsvinkel, men også når det gjelder glidende overganger ved store panoreringer i bildet. 

Sortnivået skal heller ikke glemmes. 
For selv om 9604 er en tradisjonell LCD-TV hoster den opp et imponerende sortnivå. 
Det vil ikke si at den gir en like utavdegsjæl-opplevelse som vår LED-favoritt 9803, men det er likevel snakk om et sortnivå du tidligere kun fikk på plasma-modeller  og her får du også mer detaljer i bildet på kjøpet. 

Som nevnt er TV-en proppet med bildeforbedringsmuligheter, og vi nevner spesielt den oppdaterte Perfect Pixel HD-prosessoren og Perfect Contrast-funksjonen som jobber langt kjappere enn før, og sørger for at skillet mellom sorte og mørke punkter i TV-bildet blir tydeligere. 
Vi har allerede sagt at TV-en er god på panoreringer i bildet, og kjappere prosessering gjør også at TV-en er blitt bedre enn forgjengerne til å unngå krusing rundt detaljene ved kjappe bevegelser. 
På dette punktet er det imidlertid fortsatt litt å hente, selv om vi ikke opplever det som noe problem (se innstillingstips nederst). 

Nett TV-funksjonen 

Som nevnt kan du altså koble TV-en til nettet, enten via kabel eller det trådløse nettet ditt (802.11g). 
Både Samsung og Sony har også nett-funksjoner på sine nye modeller, men Philips har tatt det et skritt lenger. 

For det første er TV-en optimalisert for innhold tilpasset nettleseren i TV-en. 
Fordelen med dette er at dette innholdet vises helt korrekt og mye raskere på TV-en, ulempen er at det per dags dato er få norske innholdsleverandører, men YouTube er blant annet på plass. 
Heldigvis kan du bytte startland via fjernkontrollen, og går du f.eks inn på Tyskland får du et innblikk i mulighetene som finnes. 

Den store gulroten, som vi tror Philips hittil er alene om, er at du også kan surfe på vanlige nettsider. 
Siden dette innholdet ikke er 100% tilpasset TV-en vil det imidlertid ta litt lengre tid å laste inn innholdet, og legg også merke til at Flash-elementer ikke støttes. 
(For mer informasjon om hvordan dette fungerer i praksis bør du se videoen!) 

Konklusjon 

Nett TV-funksjonen har definitivt sine begrensninger per dags dato, og for dedikerte PC-brukere vil den aldri erstatte det å ha en PC i stua. 
Poenget er likevel at Philips her deg muligheter som er bedre enn de konkurrentene tilbyr akkurat nå, og det gir honnør i vår bok. 

Nett-TV utviklingen er imidlertid kun i startgropen og her vil det garantert skje mye framover. 
Det som da gjenstår er bildekvaliteten og totalopplevelsen TV-en gir, og her får 9604 full pott av oss. 

For selv om alt ikke er helt perfekt her heller, så er det ingen tvil om at dette er en imponerende god TV og har du råd er det bare å slå til. 

Et lite tips til slutt: 
Selv om denne TV-en har mange innstillingsalternativer vil ikke det si at du må sette alle på maks. 
Gir du TV-en for mye å jobbe med kan det nemlig også det gå ut over bildekvaliteten. 
Ta derfor hver enkelt kilde om gangen og prøv deg fram: 
Aktiver en og en bildeforbedringsfunksjon, for eksempel HD Natural Motion via HDMI 1. Gir det effekt? 
Hvis ja, la den stå på og juster heller styrke og intensitet. 
Hvis nei: 
Slå den av. 
Gå deretter videre til de andre inngangene og gjør det samme helt til du har gått gjennom alle kildene dine. 
Det tar tid, men vi tror du vil bli overrasket over resultatet. 
Er du ekstra ivrig anbefaler vi også kalibrerings-platen DVE HD-Basics (som fås i DVD & Blu-ray versjon) 
