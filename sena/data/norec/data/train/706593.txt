The Goon Sax:Før året er omme, er vi nødt til å nevne denne 

Australsk gitarpop fra øverste hylle. 

The Goon Sax: 
"We're not talking" (Wichita/Border) 

Midt i den travleste platehøsten er det umulig å gi plass til alle som fortjener en omtale. 
Australske The Goon Sax kom med sitt album nummer to 14. september, og det er en plate jeg stadig vender tilbake til. 

I bandet finner vi Louis Forster, sønn av Robert Forster i The Go-Betweens. 
Han har alliert seg med Riley Jones og James Harrison. 
Sammen lager de musikk som kan minne om både The Go-Betweens og Belle & Sebastian, men først og fremst sanger som øser fra en tilsynelatende utømmelig kilde av drivende, deilig gitarpop. 

Miksen av mannlig og kvinnelig vokal gjør det hele enda bedre, og trioen klarer i tillegg å variere sangene uten å miste fotfestet. 

Medlemmene i Goon Sax var bare 17 år gamle da debuten ble gitt ut. 
Nå er de to år eldre, fortsatt tenåringer, men mer bevisst på hvordan sangene skal høres ut. 
Strykere og tangenter hjelper til, og det hele lover mer enn godt for framtiden. 

Beste spor: 
"Make time 4 love", "Love lost", "Losing myself", "We can't win", "Till the end". 
