Stemmen fra Færøyene
Hun var 16 år da hun platedebuterte. 
Nå er Eivør Palsdottir fra Færøyene 26. 
Du har kanskje hørt henne synge på Vamp sitt nye album. 
Eivør setter spor etter seg der. 
Hun har holdt på med folkemusikklignende musikk hele veien, og er stor stjerne på Færøyene og i Danmark. 
Nå kan det samme komme til å skje her hjemme. 

Med «Larva» har hun forlatt folkemusikken, og kaster seg ut i nytt farvann og kommer seg i land som et svar på islandske Bjørk. 
For her er det snakk om sterk dynamikk i elektroniske arrangementer med et symfonisk tilsnitt. 
Eivør synger så bra og sjelfullt at det nesten er nifst. 
Hennes vokal regjerer lydbildet. 
Produksjonen er renskåret, distinkt og tøff. 
Dette er rett og slett både sjelfullt, nervepirrende og fengende. 

Låtene er stort sett selvskrevne. 
Og gode. 
Det er lett å høre akkurat det når Eivørs tolkning av Kate Bush sin «Hounds of love» bare glir inn i helheten uten å toppe noe som helst. 
Dette er jevnt bra. 
Det er sterkt. 
Og med denne platen så kommer Eivør Palsdottir antakelig til å legge til kai i Norge også rett som det er. 
Ikke bare når hun skal være gjest hos Vamp. 
