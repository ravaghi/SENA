HTC S710
Dette er den første telefonen i Norge med Microsofts nye operativsystem. 
Les hva vi mener om den. 

(Mobiltesten er et samarbeidsprosjekt mellom nettstedene DinSide, ITavisen og Dingz) 

HTC er nærmest synonymt med Windows Mobile. 
I flere år har denne produsenten levert avanserte PDA-telefoner med Microsofts operativsystem. 

Windows-optimalisert 

Fordelene med en slik telefon er mange. 
Du slipper kryptiske drivere og halvferdig programvare for å få telefonen til å kommunisere mot din PC - og ikke minst mot Outlook og de andre Office-programmene. 
Du kan imidlertid ikke opprette Word, Excel- eller Powerpoint-dokumenter, bare jobbe med de du har laget selv på PCen eller mottatt fra andre. 

Utvalget av tredjeparts programvare er enormt - det er nesten ikke grenser for hva du kan få en Windows-telefon til å gjøre (selv om IR-porten dessverre er vekk, slik at du ikke lenger kan bruke den som universalfjernkontroll). 
Og sist, men ikke minst har du i utgangspunktet full synkronisering mot jobbens Exchange-server. 

Bedre Exchange-støtte 

Det er på dette siste punktet at de viktigste forbedringene i versjon 6 ligger. 
Den nye versjonen har fått mye bedre selektiv synkronisering, slik at du slipper å bruke dyrebar mobiltid på å oppdatere en masse data du strengt tatt ikke trenger. 
I tillegg har 6-versjonen en søkefunksjon som gir deg nesten like bra tilgang på mail-historikken din som om du satt på kontoret med PCen din. 

Flere av de nye, smarte funksjonene krever imidlertid at IT-avdelingen din har oppgradert til Exchange Server 2007, noe de færreste bedrifter har (2007-versjonen er ikke helt anbefalt av konsulentene ennå). 
Selv hadde klarte vi med respekt å melde ikke å synkronisere noe som helst mot vår Exchange-server, som er versjon 2003. 
Verken via GSM-nettet eller WLAN. 

Synk på autopilot 

Vi måtte altså nøye oss med å ta ned e-posten via IMAP og synkronisere mot egen PC via den medfølgende USB-kabelen. 
Det siste gikk dessverre ikke helt smertefritt. 
Windows Vista gjenkjente ikke telefonen (den er jo veldig ny...), og insisterte på å bruke en generisk driver som viste seg å ikke fungere. 
Vi måtte inn med HTCs programvare-CD. 

Når forbindelsen mellom telefonen og Vista vel var etablert, startet synkroniseringen umiddelbart. 
Problemet var bare at siden S710 forsøksvis var satt opp til å synkronisere rett mot serveren, hoppet Vista like godt over hele Outlook og startet synkronisering mot Windows Media Player i stedet. 

Til alt overmål skjønte ikke programvaren at den skulle legge de store mediefilene på det 1 GB store Micro SD-kortet vi hadde satt inn før testen. 
I stedet fylte den opp det beskjedne internminnet med filmer og musikk. 

Bra Explorer 

Alt dette lot seg imidlertid enkelt fikse med noen håndgrep. 
Men det er en stund siden vi har klødd oss slik i hodet under utpakkingen og installeringen av en mobiltelefon. 
Vi skal ikke se bort fra tenkes at andre får denne dingsen til å virke rett ut av boksen, men for oss ble det en ganske lang periode med prøving og feiling før den gjorde det vi ville. 

Når alt er satt opp riktig, er det mye å fryde seg over i det nye operativsystemet. 
Internet Explorer har blitt betydelig bedre, og fungerer nå faktisk til lesing av vanlige nettsider så lenge du bruker horisontal skjerm. 
Siden du fint kan lese e-posten og kalenderen din i Exchange via Web, gjør det kanskje ikke så mye at det er trøblete å synkronisere. 

Operativsystemet veldig ryddig og oversiktlig, og klart mer brukervennlig enn tidligere versjoner. 
Spesielt liker vi Comms Manager, som lar deg skru av og på nettverksforbindelsene etter behov. 
Veldig praktisk på flyturen, når du vil bruke telefonen selv om den ikke er på nett. 

Fortsatt noe som mangler 

Det er likevel enkelte ting vi fortsatt savner. 
Som å kunne lukke applikasjoner individuelt. 
Det blir fort fullt i minnet, og da er det tungvint å måtte gå til Task Manager for å lukke programmer du ikke bruker. 
Og Internet Explorer burde ha fått en zoom-funksjon. 
Samtidig hadde det som sagt vært fint å fått lov til å opprette Office-dokumenter. 

Vi prøvde forresten å installere Opera Mini for Windows Mobile. 
Det endte med full stillstand, der fjerning av batteriet var eneste utvei. 
Kanskje er forklaringen at Opera heler ikke har kommet så langt som til Windows Mobile 6. 

Bra søkefunksjon 

Adresselisten er veldig intuitiv. 
Når du venner deg til det nye søket som på grunnlag av bokstavkombinasjonene du skriver inn «skjønner» hvem du skal ha tak i (en slags T9 for søk), går det som en lek å ringe opp kolleger og venner fra en liste på flere hundre kontakter. 

Kalenderen har også fått et kraftig løft, både utseende- og funksjonsmessig. 
Og kameraet er en fryd og bruke. 
Å sende bilder og video pr. mail eller MMS går også som en lek, om enn noe tregt. 

Null 3G 

For denne telefonen har overraskende nok ikke 3G (eller WCDMA, som mange kaller det nå). 
Du er med andre ord henvist til å bruke GPRS, EDGE. 
Telefonen har heller ikke HSCSD (høyhastighetsdata med GSM). 
Dermed har telefonen ikke mobilt bredbånd, noe som i 2007-sammenheng må sies å være det samme som å være henvist til å være «fotgjenger». 
Det kan være både tidkrevende og frustrerende å logge seg inn på lukkede, trådløse WiFi-nett med alle de ulike krypterings- og sikkerhetsstandardene man må forholde seg til. 
3G er dermed langt å foretrekke. 

Designet er derimot svært bra. 
Telefonen er lekker (selv om den ikke helt kvalifiserer til uttrykket griselekker), og vekker berettiget oppsikt rundt kafébordet. 
Knappene både på det uttrekkbare QWERTY-tastaturet og på telefonens framside er gode og presise å bruke, selv om vi har sett det enda bedre. 
De to knappene som styrer hovedfunksjoner som menyer og bekreftelser er derimot i minste laget for de av oss som har en bestefar som var grovsmed... 

Glimrende skjerm 

Skjermen er derimot veldig bra. 
Vi kan ikke huske å ha sett en klarere, mer lyssterk og kontrastrik mobilskjerm noen gang. 
Bilder og video gjengis med bravur, og det går faktisk an å se en hel film krympet til wmv-formatet. 

Det spørs likevel om det er praktisk mulig på tur, om du da ikke sitter på hotellet. 
Til vanlig mobilbruk har S710 imponerende batteritid. 
Men vær klar over at når du begynner å spille film - og ikke minst slår på WiFi - går måleren raskt nedover. 
Det anbefales med andre ord å ta med laderen over alt om du har tenkt å bruke all moroa. 
Fortsatt er det nok slik at om du virkelig mener noe med å ta med deg musikk, film og nett på tur - da drar du på mediespiller og/eller laptop. 

Knøttsmå funksjonstaster 

Med musikk varer imidlertid showet lengre, selv om lyden i de medfølgende hodetelefonene ikke er stort å glede seg over. 
Du kan dessverre ikke bruke andre hodetelefoner, siden denne har mini-USB-plugg (noe som er naturligvis er praktisk i andre sammenhenger). 

På tross av to tastaturmuligheter savner vi trykkfølsom skjerm- rett og slett fordi menyene, undermenyene og ikonene er så mange og de to «museknappene» er så små. 
Men det er jo en sjeldenhet i telefoner i denne størrelsesklassen. 

Konklusjon 

HTC S710 er et greit produkt med et operativsystem som selv i sin sjette utgave fremdeles må betegnes som «lovende». 
Dessverre skjemmes pakken av for mange uferdige og lite gjennomtenkte funksjoner. 
Mye av dette må tilskrives Microsoft, som denne gangen ligger litt i forkant av kundene sine. 

Samtidig er det nesten uforståelig at HTC velger å lansere et produkt uten 3G nå som store deler av verden har dekning det knapt finnes noen avanserte telefoner uten. 
At det er støtte for trådløst nett (WiFi) oppveier ikke helt. 

Det er mange gode grunner til å velge en Windows-telefon. 
Men interesserte bør kanskje vente til det dukker opp flere modeller, fortrinnsvis med 3G. 
Og godsnakke med IT-avdelingen sin i god tid før kjøpet... 
