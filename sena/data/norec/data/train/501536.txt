Musikalsk åpenbaring
Anja Kløves autentiske, bergenske garagerock er vårens overraskelse. 

Ikke helt uten referanser til The Cramps og deres legendariske «Human Fly», sparker Anja Kløve i gang sin debut «Up For Some Fun» med «Buenos Aires». 
Her møter garagerocken pønken, til tross for at Kløve hele tiden heller mer mot førstnevnte. 
Hun er en av artistene som virkelig har vokst ut av det stadig ekspanderende miljøet rundt klubbkonseptet Mojo Workout, med kjelleren på Garage som fast base. 
Mojo Workout har gitt ny næring til bergensere interessert i garage, pønk, rockabilly, surf, soul og beat, og interessen for disse sjangrene har også spredd seg i byen. 
Med byens kanskje mest hengivne publikum — de danser, hoier, synger, kler seg opp - er det helt klart noe av det mest solide som skjer på klubbfronten i Bergen. 

«Up For Some Fun» kommer som en komet fra intet. 
Det er en liten tidsreise tilbake til det sene syttitallet, tidlige åttitallet. 
Anja Kløve har mange referansepunkter - The Seeds, The Slits, The Cramps, The Meteors, The Sonics - og litt The Champs. 
Det er som seg hør og bør humørfylt, av og til nostalgisk og lokker en til å la seg rives med. 
Ikke bare er det de raske rytmene, humoren som hører med, men også Kløves liksom altfor autentiske stemme. 
Det er verdt frasen «They just don’t make them that way anymore». 
En stemme som hele tiden balanserer mellom forførende og skjelvende nervøs, som på «Hangover». 

«Up For Some Fun» er kanskje vårens største musikalske åpenbaring fra Bergen. 
Ikke bare fordi den skiller seg ut fra så mye annet som kommer fra byen, men også fordi den har en autentisitet som er sjelden. 
Det er en ode til en sjanger, men er like mye artistens særegenhet på utstilling. 
