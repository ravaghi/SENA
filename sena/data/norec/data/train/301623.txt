Pokkers aktuell «Homeland»
Liker du Saga, er Carrie også en venn i nøden. 
Fortsatt. 

Sesong 1 av «Homeland» startet opp i 2011, nå er sesong 5 på lufta, og den sendes nesten samtidig i USA og Norge. 
Dabbende internasjonal interesse? 
Veit ikke. 
Slitasje? 
Ja, litt selvsagt, men det tar ikke mange sekundene inn i denne runden før jeg blir ganske hekta - igjen. 

Slusker 
Nå skal jeg ikke skryte på meg at jeg har vært like helhjertet engasjert i Carrie Mathisons hektisk, spennende, skrudde, løgnaktige og sykdomsinfiserte CIA-liv de siste fire åra, men jeg hang godt med fram til runde 3. 
Datt litt av i den fjerde sesongen, men jeg tror tida er inne til å være med i samtlige tolv episoder nå. 
Det må sies at denne anmeldelsen ikke er basert på noe annet enn første episode, ettersom det var den eneste som var klarert for oss slusker som bruker for mye tid på serie-TV. 

Stille og rolig Carrie Mathison er selvsagt, og fortsatt, den største og eneste karakteren«Homeland» etter hvert er bygd rundt. 
Nå møter vi henne to år etter at hun sluttet i CIA. 
Hun og barnet er bosatt i Berlin der hun jobber for et sikkerhetsfirma. 
Hun går i kirken. 
Shopper og sykler rundt. 
Hun virker en smule mer avslappet, men aner vi underleppas skjelving tidlig? 
Men, fort blir det meste av rutiner, stabilt og tilbaketrukket liv i den tyske hovedstaden brutt opp - fordi det hadde jo ikke vært mulig å avrunde«Homeland» med en hjemme-hos Carrie. 
Vel, da måtte hun virkelig ha køddet det til med den nye kjæresten og vært tungt inne i medisinskapets innerste hyller. 

CIA-svin Men, det går ikke mange minutter før vi aner at brygget i sesong 5 igjen utvikler seg til nok et betent og storpolitisk samtidsdrama. 
Noen vil hevde serien i ytterste konsekvens er en propagandaserie for CIA og USA mot ekstremisme og islam, men de har ikke fulgt nøye nok med i timen. 
CIA kommer sjelden godt ut av det i «Homeland». 
De er en gjeng svin. 
De også. 

Carrie Mathisons trygghet i Berlins gater blir som sagt brått avsluttet da hennes tyske sikkerhetsfirma får et oppdrag i en flyktningleier i Libanon - dette samtidig som hennes gamle venner og fiender i CIA selvsagt også kommer smygende inn i handlingen. 
Kjente og usle fjes mange av dem. 

IS og Syria «Homeland» har en trofast tilhengerskare, og jeg tror de vil få de riktige doseringene nå også. 
Serieskaperne makter nok en gang å være nærmest pinlig aktuelle i det som skal gi oss sitrende nerver i ukene framover fordi vi snakker IS, vi snakker Syria, vi snakker flyktninger og vi snakker amerikansk utenrikspolitikk og agenter som ikke tåler dagens lys. 
Hører dere, Civita? 
Hører du, Jens? 

Noen har hevdet at hackerscenene i første episode ikke helt henger på greip, samme det vel. 
Hackerne kommer seg inn i CIA, avdeling Berlin, og kanskje - ettersom de allerede er i Berlin - at de også avlegger Snowden et lite Moskva- besøk. 
Det hadde vært spennende: 
Carrie og Snowdon. 

Siste runde «Homeland» eksperimenterer ikke nå heller, verken med manus, klipp, skurker, helter eller på regisiden. 
Det er tradisjonelt bygd opp. 
Du kan si hva du vil om amerikanske kvalitetsserier, men de kan sitt spenningsfag. 

Men, det er vel å håpe at runde fem blir den aller siste. 
Eller? 
