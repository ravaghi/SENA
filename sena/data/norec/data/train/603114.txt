Intim storfilm
"First Man" går tett på den første mannen som gikk på månen. 

"First Man" er på mange måter en klassisk storfilm. 
Skuespiller Ryan Gosling og regissør Damien Chazelle, teamet bak den den tungt Oscar-belønnede "La La Land" (2016), gjenforenes for å fortelle historien om Neil Armstrong og den første månelandingen. 
Dette er likevel ikke blitt riktig den typen epos man kanskje kunne forvente. 

Like mye som den er en film om det amerikanske romprogrammet – med alle sine dramatiske tester og tragiske ulykker – er "First Man" et intimt portrett av mannen som 20. juli 1969 uttalte den udødelige replikken om "et kjempesprang for menneskeheten". 

Gosling spiller Armstrong som selve inkarnasjonen av den sindige, fokuserte 60-tallsmannen, og Chazelles kamera er like tett på ham enten han sørger over sin døde datter eller sitter innestengt i en skranglete blikkboks på vei ut av jordens atmosfære. 
De gispende panoramabildene får vi først i den store finalen. 

"First Man" er en uhyre vellaget film – perfekt, egentlig – men med sine nesten helt humørløse to timer og 20 minutter kan den også oppleves litt seig og litt selvhøytidelig. 
Ikke minst på den måten har "First Man" noe til felles med storfilmer flest. 
