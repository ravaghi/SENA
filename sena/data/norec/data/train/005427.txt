Homeland S07 – Sesongpremiere
Går for god gammel spionspenning. 

Homeland går for god gammel spionspenning når de vender tilbake med sin 7. sesong. 

Her serveres vi klassiske sjangeringredienser som mørke parkeringskjellere, korktavler, parykkbytter og politisk motiverte drap – alt krydret med et deilig lag som smaker av konspirasjoner og paranoia. 

Carrie Mathison (Claire Danes) er tilbake til sitt handlekraftige beste, og får spille på sine styrker som den smarte, egenrådige og litt for engasjerte heltinnen. 

*Spoileradvarsel – her kommer det noen avsløringer om hva som skjedde i forrige sesong* 

Kaster oss rett inn i kaoset etter sesong 6 

Sesong 7 kaster oss rett inn i etterspillet etter det rystende attentatforsøket på USAs president som avsluttet forrige sesong. 

Det gir oss en kul blanding av politisk maktkamp og skurkejakt, hvor vi kjenner rollegalleriet godt, har et etablert mysterium dirrende i bakgrunnen og vet mye om hva som står på spill. 

Den tvilsomme og presidentfiendtlige pressemannen Brett O'Keefe (Jake Weber) er fremdeles et livlig uromoment, president Elizabeth Keane (Elizabeth Marvel) blir stadig mer innbitt på å straffe sine motstandere, Saul Berenson (Mandy Patinkin) sitter fremdeles fengslet og en arbeidsledig Carrie har begynt et meget ambisiøst etterretningsarbeid. 

Homeland avsluttet en av sine seigeste og mest emosjonelle tråder i forrige sesong, og det virker som serieskaper Alex Gansa benytter anledningen til gi serien en frisk liten toneendring. 
Sammen med Debora Cahn (The West Wing) har han skrevet en tettpakket og fengende sesongpremiere som trekker på 70-tallets spionstemning i et kaotisk og polarisert USA. 

Resultatet er hverken nyskapende eller bygd for å gi stor innsikt i amerikansk politikk og etterretningstjenester (der har jeg større håp til The Looming Tower som kommer senere i februar), men som bred konspirasjonsunderholdning er dette tipp topp sofaselskap. 

Saul Berenson gir stor gjensynsglede 

Etter et par solide, men litt ordinære sesonger i utlandet, syntes jeg Homeland virkelig fant driv og spennende problemstillinger rundt sårbarhetene i USAs politiske system og regjeringsoppbygging utover i sesong 6. 

Serien har nå blitt en mer rendyrket underholdningsserie enn den var i sine første sesonger. 
Og med helteparet Carrie og Saul i førersetet, så tåler jeg veldig godt å bli med på nye overdrevne og persondrevne konspirasjonsjakter i maktens korridorer. 

Det er en tøff Carrie vi møter nå. 
Klartenkt, erfaren i spionspillet og drevet av et moralsk kompass som peker rett ut i livsfarlig farvann. 
Hun har fremdeles den umiddelbare hjertevarmen, og serien slipper aldri hennes feil og sårbarhet ut av synet. 
Men hun har en herlig energi i starten av sesong 7. 

Og så må jeg jo bare erkjenne at det er få rollefigurer på amerikansk TV som gir meg like stor gjensynsglede som Saul Berenson. 
Skuespiller Mandy Patinkin forener lune bamsekvaliteter, sår klangbunn og lynende intellekt, og har skapt en rollefigur som alltid er kapabel til å overraske. 

Homeland sesong 7 har premiere 12. februar på TV 2 Sumo, og 19. februar på TV 2 Zebra. 
