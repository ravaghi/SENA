Utvasket sommerglede
Washed Out byr på sommerlig, elektronisk drømmepop - men debutalbumet Within And Without fester seg aldri helt. 

Washed Out ble kjapt kategorisert som "chillwave" da EPen Life Of Leisure ble sluppet i fjor - en betegnelse som så dagens lys takket være ivrige musikkbloggere som trengte et samlebegrep for elektronisk musikk innspilt på en laptop på gutterommet. 

Life Of Leisure bød absolutt på et par fine og interessante låter, om enn et noe kjedelig sound. 
Debutalbumet Within And Without er av stødigere kaliber - mye takket være god produsenthjelp fra Ben Allen, som tidligere har jobbet med indiefavoritter som Animal Collective og Deerhunter. 
Washed Out har beveget seg bort fra et noe vaklende og utydelig uttrykk, og leverer nå elektronisk drømmepop, full av varme, melankolske og romantiske melodier. 
Synth og trommemaskin sørger for et nostalgisk lydbilde, og inspirasjonen fra 80- og 90-tallspop er tydelig gjennom albumets ni låter. 

Brorparten av låtene på Within And Without er upbeat og dansbare - men de færreste skriker etter gjenhør. 
"Amor Fati" må nevnes som et unntak her - og byr på albumets fire mest fengende minutter. 
Det svevende, svale uttrykket som særlig kommer frem på albumets roligere låter gir albumet en kledelig dybde - og viser en interessant side av Washed Out. 
"You And I" er toppet med myk, forførende kvinnevokal signert Caroline Polachek fra Chairlift - som gjør den til et av albumets høydepunkter, sammen med den nostalgiske og sterke åpningslåta "Eyes Be Closed". 

Within And Without er en behagelig utgivelse som kler sommeren, men som også viser at Washed Out har et stykke igjen å gå på det låtmessige plan. 
Vier du den din fulle oppmerksomhet kan du få en svært god lytteropplevelse - men dersom flere ting konkurrerer om oppmerksomheten din, vil Washed Out mest sannsynlig gå tapende ut av kampen. 
