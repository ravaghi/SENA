Prøvekjørt VW Passat
Den nye Passaten setter nok en gang ny standard i klassen. 

Helt siden Volkswagen viste nye Passat i sommer har forventningene vært enorme. 
Nylig var vi og kjørte nye Ford Mondeo, og nå har vi endelig også fått kjøre det som vil bli en av Norges mest solgte biler neste år. 
Og hvilken bil det er blitt!‬ 

Setter ny standard i klassen‬ Større, lettere og mer elegant Kommer som ladbar hybrid‬‪Nytt komfort- og sikkerhetsutstyr‬ 

Plassen er blitt bedre til tross for at bilen er blitt en centimeter kortere. 

For ettersom hjulavstanden er økt fra 271 til 279 centimeter, så har kupeen blitt strukket fire centimeter. 

Plassforholdene er dermed bedret også fordi bredden er økt med fire centimeter. 
Stasjonsvogn-elskende nordmenn som aldri ser ut til å få nok plass, vil videre verdsette at bagasjerommet nå sluker 47 liter mer bagasje (fra 603 til 650 liter). 

Design som gror 

Men mange er kanskje skuffet over at tyskerne ikke har endret mer på utseendet. 
For du kan ha våknet fra en sju år lang koma, og likevel skjønne at dette er en Passat. 

Samtidig er det flere detaljer enn det du først ser, og de gror på deg. 

De horisontale linjene understreker bredden. 
Hoftelinjen er som de fleste andre linjene blitt vesentlig kvassere, samtidig som det har kommet til en skarp skjørtelinje over kanalen. 

Totalt sett har nye Passat fått tilført en god dose sporty eleganse. 

Spørsmålet de fleste stiller er selvsagt hvordan den er å kjøre. 
Det er bare å konstatere at åttende generasjon av familiebilen er blitt enda bedre. 
Den økte akselavstanden sørger for enda bedre komfort, og motoren er tiltet bakover for å bedre vektfordelingen. 

Bilen oppleves som lettkjørt, presis og støysvak. 
Både motor-, vei- og vindstøy er temmelig dempet. 

Understellet er godt avstemt, det svelger ujevnheter bra og sørger for at Passat drar godt fra konkurrentene når det kommer til kjøreegenskaper. 
Faktisk tør jeg påstå at den er like komfortabel som forrige generasjon Mercedes E-klasse. 

Med adaptivt understell kan du stive av demperne, men bilen ligger klart på den komfortable siden. 

Mange utstyrsmuligheter 

Det er mange valgmuligheter på nye Passat. 
Innstegsmodellen er bedre utstyrt enn noensinne, likevel kan du spekke opp bilen med alskens utstyr. 
Nytt er blant annet at du kan få digitalt instrumentpanel (som på Audi TT), hvor du blant annet kan få opp navigasjonen om du ønsker det. 

Du kan selv velge hvilket skjermbilde du vil ha framme om du er inne på kjørecomputeren, navigasjonen eller bare vil ha speedometer og turteller oppe. 

Avhengig av hvor mye penger du vil bruke, kan du legge til utstyr som elektriske seter med massasje, headup-display (kommer neste år), ryggekamera, filskifte/blindsone-varsler, stor navigasjon og Mirror Link (speiler mobiltelefonen din og lar deg bruke dens apper i bilen), adaptivt understell, adaptiv cruise control, integrerte barneseter, tilhengerassistent, skinnpakke osv. 

De fleste kundene vil nok velge å legge til noen utstyrspakker, sånn som Transportpakke (bla. parkeringsvarmer, tilhengerfeste og nettingvegg) og Businesspakke (bla. navigasjon, ryggekamera og wi-fi). 

I Norge er Trendline droppet og innstegsmodellen blir Comfortline. 
Den er ganske godt utstyrt med blant annet Pre-crash kollisjonsbeskyttelse, parkeringssensorer, cruise control, aluminiums-dekorlister osv. 

Standard er også 17-tommers felger, mens det på Highline faktisk er standard med 18-tommer. 

Det er ventet at 55 prosent vil velge det høyeste utstyrsnivået. 

500 kr billigere enn Mondeo 

En pussig ting er at Passat stasjonsvogn er tilgjengelig fra 327.500 kroner, hvilket er kun 500 kroner under hva innstegspris på nye Ford Mondeo. 

Det hører med at innstegsmodellen er en BlueMotion, en bil som ikke vil bli noen volummodell. 

Den har kun femtrinns girkasse og begrensede utstyrsmuligheter. 
I stedet vil norske kunder velge 1,6-liters dieselmotor med 120 hester. 

Importøren har også tro på at så mange som halvparten vil velge den langt dyrere 2,0 TDI 4Motion DSG med 190 hester. 
Den koster fra 520.600 kroner. 
Pluss på litt utstyr, så snakker vi relativt kostbare Passater som vil rulle rundt på norske veier. 

Volkswagen sikter nøkternt inn mot et salg på 4.000 Passat i Norge neste år. 
Det betyr at du fortsatt vil se dusinvis av dem på parkeringsplassen utenfor Ikea. 

Faktisk er markedet for denne typen stasjonsvogner nesten halvert i Norge siden 2007, da mange av kundene har valgt å kjøpe SUV i stedet. 

Foruten nye Ford Mondeo er det også stusselig med ferske konkurrenter. 
Citroën C5, Honda Accord, Opel Insignia og Toyota Avensis er alle eksempler på biler som skriker etter en oppdatering. 
Sånn sett ligger alt til rette for at Volkswagen kan nå sine mål og kanskje litt til. 

Mange valgmuligheter 

Den store styrken til Passat er alle valgmulighetene. 
En ting er utstyr, men du får også bilen med mange ulike motoralternativer. 
På bensinsiden er det flere som ikke kommer til Norge, blant annet topputgaven på 2-liter med 280 hester. 

Men 1,4 TSI med 125 eller 150 hester, eventuelt i kombinasjon med DSG-girkasse, vil tilfredsstille bensinetterspørselen, ifølge importøren. 

Firehjulstrekk er tilgjengelig på 1,4 TSI 150 hk, 2,0 TDI 150 hk, 2,0 TDI 190 hk eller 2,0 Bi-TDI 240 hk. 
Begge 150-hesters motorene er å få i kombinasjonen med DSG. 
Med firehjulstrekk må du med den motoren fortsatt velge manuell girkasse. 

Neste høst kommer Passat Alltrack og Passat GTE, som er den ladbare hybriden. 
Den får tilsammen 211 hk, et snittforbruk på 0,15 l/mil, CO2-utslipp på 35 g/km, rekkevidde på 5 mil og kan kjøre opptil 130 km/t på strøm. 

De som vil få det tøffest fremover er konkurrentene til Passat. 
Det vil bli kniving mot Ford Mondeo om norske familiebil-kunder, mens resten av konkurrentene – det være seg fra Sverige, Frankrike, Tyskland, Sør-Korea eller Japan – ja, de går en svært tøff tid i møte. 
