Canon Digital IXUS 55
Dette kameraet har kanskje den beste utformingen i Digital IXUS-familien, og har fått større skjerm enn forgjengerne. 
Men er det blitt et bedre kamera? 

Digital IXUS-serien har klart å beholde sin dominans i markedet, til tross for at konkurransen har hardnet til de siste par årene. 
Det er mange grunner til det, en av dem er et særdeles godt markedsapparat. 
Men at produktene også holder mål både når deg gjelder stil og kvalitet, er hevet over en hver tvil. 

Digital IXUS 55 avløser Digital IXUS 50, som vi aldri rakk å publisere en test av. 
Modellen var imidlertid nært beslektet med Digital IXUS 40, som du kan lese mer om her. 
Det er en god del mindre enn den mer avanserte storebroren Digital IXUS 750, som du kan lese test av allerede i neste uke her på Dinside Data. 

Noen forbedringer og ett tilbakeskritt 

Den mest åpenbare forskjellen fra forgjengeren er den større skjermen, som også har levnet mindre plass på baksiden til knapper. 
Det har ført til noen endringer, og den mest synlige er at symbolene på navigasjonshjulet er trykket sammen, de er dessuten mindre tydelige, noe som helt klart har slått negativt ut på lesbarheten. 

Det er også gjort en del mindre forandringer i programvaren. 
Blant annet kan du nå få myke overganger ved avspilling av bilder (slideshow), verdensur, animasjoner i menyene og advarsler ved ustødige opptak. 

Kameraet har som tidligere et 3x optisk zoomobjektiv, 5 megapiksels bildeoppløsning og er utstyrt med den kraftige Digic II-prosessoren som blant annet sørger for relativt rask utløserhastighet, bilde/videolagring og overføringshastighet. 

For mange vil valget stå mellom dette kameraet og storebror Digital IXUS 750. 
I tabellen under har vi trukket frem de viktigste forskjellene mellom de to modellene: 

Flere tekniske data 

Som du ser av tabellen har Digital IXUS 55 et objektiv som byr på noe bedre vidvinkel og bedre makro enn 750, men blitsen er langt kraftigere på storebror 750. 
Videre har 55 en fysisk mindre CCD-brikke enn 750, og som produserer bilder med lavere oppløsning. 
Vi har sett mange eksempler på at kameraprodusenten skviser mange megapiksler ut av små brikker, noe som ofte gir mer støy og ikke nødvendigvis bedre detaljgjengivelse. 

Det som imidlertid er vårt inntrykk er at både skarphet og detaljgjengivelse er godt over gjennomsnittlig god på Digital IXUS 55. 
Objektivet er dessuten bedre enn på Digital IXUS i Zoom, noe som kan gi positive resultater blant annet ved innendørsfotografering. 

Her ser du bilder vi tok med Digital IXUS 55 

Også videofunksjonen er bra, med full VGA-oppløsning og lyd på opptakene. 
Her er det heller ingen hakking, men skal du filme lenge (inntil 60 minutter) uten stopp, trenger du et raskt minnekort! 

Funksjonsmessig havner alle Digital IXUS-kameraene i kategorien "enkel", du har et antall forhåndsdefinerte modi (litt flere på 750 enn 55), og kan justere hvitbalanse, eksponering og ISO - men ikke blender- og lukker manuelt. 

Norske menyer 

Digital IXUS 55 er i hovedsak meget brukervennlig. 
Det har norske og intuitive menyer. 
Skjermen er god i de fleste lysforhold, men litt høyere oppløsning hadde vært på sin plass nå når den er blitt så stor som 2,5 tommer. 
Det mest negative er imidlertid som tidligere nevnt at symbolene på navigasjonsknappen er vanskelig å tyde, her var forgjengeren langt bedre! 

Skjermen er så stor som man kan forvente i denne klassen nå. 
Den har ikke beskyttende plastbelegg, så være forsiktig med å legge kameraet sammen med andre gjenstander i lommen. 
Her har vi sett mer stødige løsninger tidligere. 

Tregere enn storebror 

For øvrig er kameraet middels raskt i de fleste situasjoner. 
Seriefotograferingen er et eksempel der de færreste konkurrentene kan matche dette kameraet. 
Vi legger også til at bildene overføres lynkjapt til PCen takket være støtte for USB 2.0 HiSpeed-grensesnittet. 

Vi har målt og sammenlignet hastigheten på 55 og 750. 
Resultatene ser du i tabellen under: 

Som du ser av tabellen er det en viss forskjell i hastigheten mellom de to kameraene. 
Dette merkes best på oppstart og når du skal ta flere bilder etter hverandre med blitsen aktivert. 
På sistnevnte punkt er de fleste kameraene i klassen raskere enn Digital IXUS 55. 

Batterilevetiden er imidlertid den største skuffelsen ved begge kameraene. 
Vi kritiserte den korte levetiden da vi testet Digital IXUS 700 i vår, og hadde forventet at nye IXUS-medlemmer hadde fått bedret levetiden. 
Det er ikke tilfelle. 
Det er slett ikke uvanlig at kameraer i klassen byr på det dobbelte og mer mellom hver gang batteriet må lades. 

Konklusjon 

Digital IXUS 55 har kanskje den beste designen i Digital IXUS-klassen, og tar mindre plass enn storebror IXUS 750. 
Det er rimelig lett å bruke, er ganske raskt og viktigst av alt: 
Det tar gode bilder i de fleste situasjoner. 
Også videofunksjonen må regnes som meget bra. 
Det mest negative er batterilevetiden, utydelige symboler på navigasjonsknappen, og relativt treg lading av blitslampen. 
