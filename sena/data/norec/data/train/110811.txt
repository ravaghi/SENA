Spillanmeldelse:«Hector: 
Badge of Carnage» 

(VG Nett) 
«Hector: 
Badge of Carnage» er akkurat som de gode, gamle pek og klikk-eventyrene. 
Bare med whiskey og horer. 

Politiforhandleren Hector er styrkens sorte får. 
Han som våkner bakfull på en celle hver dag, og har en litt for hyggelig tone med den østeuropeiske prostituerte på hjørnet. 
Og han spiller hovedrollen i sitt eget spill. 

Dette er pek og klikk-underholdning av den gamle skolen. 
Her kan du bruke lang tid på å oppdage alle detaljene i hver scene, og enda lenger tid på å løse de finurlige gåtene som venter. 

Men det blir aldri nådeløst vanskelig. 
Aldri så ille at jeg gir opp, selv om jeg må gå en ekstra gang gjennom ryggsekken og de ulike problemene før jeg skjønner hvordan ting henger sammen. 

Pek og klikk-sjangeren har fått en liten renessanse de siste årene. 
«Monkey Island»-spillene er pusset opp og relansert, og vi er blitt servert godkjent episodebaserte eventyr av både «Back to the Future» og «Sam & Max» - for ikke å snakke om det fantastiske «Machinarium». 

Og «Hector» er helt i toppsjiktet i dette selskapet. 
Persongalleriet her er uforglemmelig og manuset er hysterisk morsomt, proppfullt av mørk voksenhumor. 

Det gjør «Hector: 
Badge of Carnage» til et glimrende lite voksenspill. 
Denne første episoden er et par timer lang, men fortsettelsen er imidlertid ikke så altfor langt unna - episode to og tre kommer i salg over sommeren. 

PS: 
Spillet fås kjøpt via utgiverens hjemmeside telltalegames.com, og i App Store. 
Det koster ca. 50,- på PC og Mac, og 21 kroner i App Store. 

HECTOR: 
BADGE OF CARNAGE EP 1 Plattform: 
PC, Mac, iPhone Genre: 
Pek og klikk Alder: 18 Utvikler: 
Straandlooper Utgiver: 
Telltale Games 
Mer info 
