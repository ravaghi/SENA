«Wonder Wheel:»Kate Winslet redder filmen 

Langt fra Woody Allens beste filmer. 

Woody Allen lager sjelden dårlige filmer. 
Den produktive regissøren lager i ny og ne filmer som på Allen-skalaen er mindre vellykket enn hans virkelige mesterverk. 
Wonder Wheel er en slik film. 

Denne gangen mimrer Allen over 50-tallet og storhetstiden til fornøyelsesparken Coney Island. 
Allen vokste opp i Brooklyn, og Coney Island er nok en del av hans barndomsminner. 
Miljøet i Wonder Wheel er fjernt fra den øvre middelklasseintelligensiaen vi er vant til å se ham skildre. 

Det er kanskje derfor at skildringene av de typiske Allenske nevrosene føles malplasserte i arbeiderklassemiljøet han tegner gjennom et forgyllende tåketeppe av nostalgi. 

Knuste drømmer 

Karuselloperatøren Humpty (Jim Belushi) er på vannvognen, og kona Ginny (Kate Winslet) arbeider som servitør. 
Hun lengter tilbake til sitt liv som skuespiller, og innleder et forhold til den kjekke badevakten Mickey (Justin Timberlake), som også er filmens fortellerstemme. 
Det skal med andre ord handle om knuste drømmer og livet som ikke ble slik du håpet det skulle bli. 

Dette er tema han har behandlet før, blant annet i den mesterlige Blue Jasmine (2013), hvor nervene og nevrosene klang mer ekte enn de gjør i Wonder Wheel. 

Allen er ikke ukjent med å fortelle historier fra arbeiderklassen. 
Han skildrer håp og drømmer helt nydelig i Kairos røde rose (1985), men i denne filmen får man inntrykk av at han rosemaler og kanskje til og beundrer livet i fattigdom. 
Han skildrer det ikke brutalt nok. 
Problemet er at den daglige kampen om ubetalte regninger ikke er spesielt romantisk, selv om Allen farger lerretet med de vakreste, duse rødfarger. 

Kate Winslet stråler 

Den følelsesmessige tilknytningen til historien og karakterene uteblir. 
Det virker som om Allen ikke helt vet hva han vil med dem. 
Da er det bra han har stjerner som kan spille foran kamera. 

Kate Winslet er fantastisk som kvinnen som er fanget av sin egen skjebne. 
Hun skildrer sammenbruddet med oppriktig sårbarhet, og er filmens mest overbevisende karakter. 
Justin Timberlake som den blåøyde elskeren er også god. 

Til tross for godt skuespill er Wonder Wheel en temperaturløs og litt kjedelig Woody Allen-film. 
