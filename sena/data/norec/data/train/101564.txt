Van Gaal:- Ville byttet Cillessen om jeg hadde sjansen 

Louis van Gaal (62) måtte bruke alle tre byttene og fikk ikke sjansen til å sende inn keeperhelten fra kvartfinalen da Argentina avgjorde straffekonkurransen. 

Den kommende Manchester United-sjefen satte inn Tim Krul på overtid i andre ekstraomgang i kvartfinalen mot Costa Rica. 

Newcastle-keeperen ble vurdert som bedre til å redde straffer enn førstemålvakten Jasper Cillessen, og stoppet to forsøk mot tapre costaricanere. 

Onsdag kveld ble Krul sittende på benken da også semifinalen gikk til straffer. 
Van Gaal tok av Bruno Martins Indi med gult kort allerede til pause, mistet Lionel Messi-oppasser Nigel de Jong etter en drøy time og lot svake Robin van Persie hvile da Klaas-Jan Huntelaar kom inn for å avgjøre i første ekstraomgang. 

Da kunne Krul i teorien gå i dusjen. 

- Jeg ville byttet Cillessen om jeg kunne, men hadde brukt alle tre byttene, sier van Gaal ifølge den spanske avisen AS. 

Slo ballen i nettaket 

Ajax-keeperen reddet ingen straffespark mot Argentina. 
Da Maxi Rodriguez avgjorde var Cillessen på ballen, men maktet bare å slå den i nettaket. 

- Hvis Krul hadde stått i mål, og gått riktig vei på den andre og siste straffen, er jeg ganske sikker på at han hadde reddet begge to, sier John Carew i TV 2s VM-studio. 

Mens Cillessen deppet ble Sergio Romero den store helten med sine to strafferedninger. 
Monaco-reserven kalte det hele flaks. 

- Det var min klubb som hentet ham til Europa. 
Det gjorde vi fordi han er et stort talent, men det var ikke jeg som lærte ham å redde straffer, sier van Gaal. 

- Romero ble av mange sett på som det svake punktet på forhånd. 
Han er reaksjonssterk og har i grunn vært feilfri gjennom hele mesterskapet, sier TV 2s Morten Langli på kanalens VM-sending. 

Gir blaffen i bronsefinalen 

Van Gaal vendte å sende frem midtstopper Ron Vlaar, som ikke skjøt mot Costa Rica, til å ta nederlendernes første straffespark. 
Aston Villa-stopperen bommet. 

- Jeg ville aldri ha fraskrevet meg ansvaret. 
Jeg var heller ikke nervøs, men ballen måtte gå inn, og det gjorde den ikke, sier Vlaar ifølge BBC. 

- Vi fortjente mer, men vi burde kanskje ha avgjort tidligere. 
Jeg mener det bare var ett lag som var ute etter straffespark, og det var Argentina, sier Wesley Sneijder, ifølge NOS.nl. 

- Vi har gitt absolutt alt, alt og alt vi hadde sammen. 
Vi ryker nå, og det suger, men jeg er så utrolig stolt av dette laget. 
Seriøst. 
Vi var så nær en finale, men de gjorde det bedre enn oss. 
Dessverre, sier Arjen Robben. 

Bayern München-stjernen gleder seg ikke akkurat til lørdagens bronsefinale mot vertsnasjonen Brasil i hovedstaden Brasilia. 

- Jeg har sagt i 15 år at man burde droppe bronsefinaler i mesterskap. 
Det står jeg fortsatt for. 
Den er verdiløs. 

Fornøyd tross alt 

Van Gaal sier han alt i alt er tilfreds med at Nederland tok seg til semifinalen i Brasil. 

– 
Vi har gjort en fantastisk turnering. 
Ingen trodde at vi skulle ta oss til semifinale. 
Det bitre er at (Ron) Vlaar i mine øyne var banens beste spiller. 
Jeg tenkte at han sikkert ville ha selvtillit nok til å ta straffespark, men alle vet hvor vanskelig det er. 
Det så vi igjen i dag. 

– Straffesparkkonkurranse er den verste måte å tape en fotballkamp. 
Derfor er skuffelsen stor, avslutter Nederland-sjefen som nå tar over Manchester United. 
