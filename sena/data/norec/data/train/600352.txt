Fantasivekkende, tankevekkende og urovekkende
Bathtub – Badekaret – er et meget lite , karrig kystsamfunn i staten Louisiana, avskåret fra det meste. 
Seks år gamle Hushpuppy lever sammen med sin far, et menneske som ofte har ei halv flaske til frokost, middag og kveldsmat. 
Og bare dét. 
Han lyser opp, men er flakkende. 
Omtrent som et stearinlys i vind. 

Deres liv og deres forhold , deres krefter og deres vilje, ikke minst deres vilje til håp og tro, settes på enorme prøver da katastrofen i form av en storm setter inn. 
Den samme stormen, orkanen, kall det hva du vil, som for noen år siden satte deler av New Orleans under vann. 

(Anmeldelsen fortsetter under bildet) 

"Beast of the Southern Wild" er et høyst originalt filmverk, og dét av en spillefilmdebutant, Benh Zeitlin. 
Filmen likner bare på seg selv, egentlig. 
Visuelt og symbolsk er den et lite fyrverkeri, verbalt tikkes det jevnlig ut vidd og visdom, både fra voksne og fra den seksårige jenta Hushpuppy. 
Hun spilles av Quvenzhane Wallis, både med barnlig alvor, voksen handlekraft og smertescener. 
Og smertescener er uten alder og kjønn, vet du. 
Det er en bemerkelsesverdig innsats. 
Tro meg: 
Hun kommer til å bli Oscar-nominert for sin innsats! 
Dypest sett er det vel lov å mene at filmen dreier seg om livsglede, livsmot og håp – en frodig film om selve Livsbekreftelsen. 

Fantasivekkende, tankevekkende og urovekkende , det siste på en stimulerende måte. 
Men den er til tider noe krevende, husk endelig det. 
