Animal Collective:«Merriweather Post Pavilion» 

(Domino/EMI) 

Brooklyn-trio med sterk kandidat til årets hylekor-favoritt. 

For dem som syntes at Fleet Foxes var toppen av 2008, er det bare å strappe sikkerhetsbeltet fast: 
Her er en plate som tar popmusikk i «hymne»-modus mange steg videre, og som velter seg i klassiske popreferanser uten å føles som noe annet enn et samtidsprodukt. 

Det er ikke sikkert det kommer noe bedre i år. 

Ingen krise i så fall, for «Merriweather Post Pavilion» er et prangende verk som synes halvt svimeslått av sin egen skjønnhet. 
Det lyder som et møte mellom Brian Wilson og My Bloody Valentine i en varm, psykedelisk parallellatmosfære, og sjelden har et band sendt ut mer passende promobilder: 

Musikken kverner rundt og rundt i flytende gule og oransje farger som om 1967 aldri tok slutt, men likevel fant veien til MySpace. 
Ekstatisk og sakralt om hverandre. 

Det er sjelden at et kreativt uhemmet band river seg løs fra marginene og slår gjennom med sitt niende album, men det er jo ikke mye «normalt» ved Animal Collective heller. 

Dette er for så vidt for spesielt interesserte, men samtidig et strålende argument for å være spesielt interessert. 

ANBEFALTE KJØP: 
«In The Flowers», «My Girls», «Also Frightened», «Summertime Clothes», «Bluish», «No More Runnin'» 
