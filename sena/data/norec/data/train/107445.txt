Kelly Osbourne:«Sleeping In The Nothing» 

(Sanctuary / VME) 

Kelly har strengt tatt svært lite i et platestudio å gjøre. 

Ozzy og Sharon Osbournes datter er ett av de fremste eksemplene på at du ikke nødvendigvis trenger talent for å få platekontrakt. 
Hennes rebelske jetset-liv i kjølvannet av MTVs "The Osbournes" har vært nok til at vi fra før har fått overraskende gode versjoner av farens "Changes" (i duett med Ozzy selv) og Madonnas "Papa Don't Preach". 
Denne gangen har Kelly imidlertid slått seg på electro-popen som var på sitt mest populære da Kelly ble født i 1984. 
Låtskriver Linda Perry (4 Non Blondes) har fått fullt utløp for sine naive elektronika-fantasier og lasser på med en synth-lyd som ikke har blitt mer spennende de siste tyve åra. 
Hun får i det hele tatt hovedpersonen til å høres ut som en fullstendig kjønnsløs Kylie. 
Og kan Kelly synge? 
Spiller det egentlig noen rolle, når hun knapt har fått låter å synge? 
