Mannen med gassmasken
DOKUMENTAR/MUSIKKFILM 

"Den tilfeldige rockestjernen" 

Norge 2015 

Regi: 
Igor Devold 

Medvirkende: 
Helge Risa, Janove Ottesen, Geir Zahl, Terje Winterstø Røthing, Øyvind Storesund, Rune Solheim 

Manus: 
Igor Devold 

Musikk: 
Kaizers Orchestra 

Aldersgrense: 
11 år 

Egnethet: 
Ungdom/Voksen 

Helge Risa var alltid førstemann på scenen når Kaizers Orchestra holdt konsert. 
Iført gassmaske og med fast plass bak pumpeorgelet, symboliserte han — som en fan sier i denne filmen - «alt Kaizers sto for». 
Men av scenen var Risa bandets odde mann ut - en kristen, litt innesluttet fyr som ikke likte verken banning eller drikking. 
Egentlig var han vel ikke spesielt begeistret for rockmusikk heller. 
Han syntes bare det var «kjekt» å ha noen spille sammen med. 

Fokuset på et enkeltmedlem er det morsomste, mest originale grepet i en til tider anmassende dokumentar. 
Gjennom Risa - som vi møter både privat og på jobb, både som seg selv og «in character» - følger vi kaizernes vei fra amatørmessig studentband til metallfelgdundrende fenomen med suksess langt nedover på kontinentet. 

Akkurat hva det var Kaizers «sto for» - utover en slags mellomkrigsestetikk, omparock og kule dresser - blir vi egentlig ikke så mye klokere på. 
De som elsker det vage, selvbevisst merkelige «universet» deres, kommer likevel ikke til å klage. 
Med «Den tilfeldige rockestjernen» har de fått den mest innholdsrike - og varme - «til vi ses igjen»-hilsenen noe norsk band har gitt publikummet sitt. 
