Masete eventyr
Makan. 
Fantasyfortellingen «Blekkhjerte» fungerer sikkert utmerket som bok, men som film er den blitt forferdelig masete. 
Til tross for at dyktige skuespillere deltar. 

Jeg vet ikke hvor mange ganger disse britene, med voldsom k-lyd, uttaler setningene «read me into the book» eller «out of the book». 
Hovedpersonen, Mo «Silvertongue» Folchart, har evnen til å hente ut oppdiktede skikkelser fra bøkenes verden. 
«Out of the bookkk» farer de og inn i vår virkelighet. 
Kona hans, derimot, er på mystisk vis kidnappet «into the bookkk» av den maktsyke skurken Capricorn. 

Så følger en heseblesende jakt der Mo og hans 12-årige datter leter etter den forsvunne moren. 
Med i følget er den fiktive skikkelsen «Støvfinger» (Paul Bettany) som maser om å bli lest «into the bookkk» igjen fordi han mistrives i virkelighetens verden. 

Lyder det sært? 
Dessverre, ja. 
Regissør Iain Softley pøser på med kostymering og sminke som får de slemme skurkene til å ligne en krysning mellom 80-tallspønkere og nynazister. 
Drevne Helen Mirren gjør sitt beste for å tilføre vidd og eleganse til en bokelskende lady. 

Men Softley klarer aldri å få oss til identifisere oss med heltenes strev for å gjenopprette tilværelsen. 
Heller ikke en imponerende sluttanimasjon av tornadoen «Skyggen» hjelper på følelsen av at hele ideen burde blitt værende der den gjorde lykke, nemlig «in the bookkk». 
