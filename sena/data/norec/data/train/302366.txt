Setter Gene Simmons fra Kiss i skammekroken
Audrey Hornes nye plate «Pure Heavy» er et brøl fra rockens gullalder. 

ALBUM: 
I det Gene Simmons har erklært rocken død, klasker Bergens store rockesønner, Audrey Horne, helstøpt, pur heavyrock i fanget på en sjanger som lever i beste velgående. 

Bandets femte fullengder melder intet nytt, men gud bedre for en solid gjenklang til rockens gullalder, pre-millenium. 
Ja, det håpløse 90-tallet inkludert. 

«Pure Heavy»s sterkeste kort er en henrivende homage til alt godt som heter vrenggitar uten at sound og låtmateriale faller gjennom som slapp pastisj eller uinspirert rockeretorikk. 
Tvert imot. 

Det er mye storhet å spore på «Pure Heavy»; Fra det skamløse åpningsporet, stadionrockeren «Wolf In My Heart», til avslutningvis den episke heavyrockeren, «Boy Wonder», som burde gjøre Iron Maidens Steve Harris stolt. 

Torkjell «Toschie» Røds Ozzy-aktige vokal låter langt bedre enn Ozzy selv har gjort på evigheter, Arve «Ice Dale» Idal og Thomas Tofthagens fremragende gitararbeid går vintage Thin Lizzy en høy gang, backet av et solid fundament i trommeslager Kjetil Greve og bassist Espen Lien. 

Gene Simmons: Kiss my ass. 
