Klar for mer Springsteensk New Jersey-punkrock?
Titus Andronicus har til og med saksofon. 

ALBUM: 
New Jersey-gjengen Titus Andronicus pleier ikke gå enkelt til verks når de gir ut plate. 

Det gjør de ikke denne gangen, selv om «Local Business» er noen kilo lettere enn forgjengeren. 

Det handler fortsatt om progressiv indiepunk, som drar veksler på historien til området den er unnfanget i. 

Det betyr selvsagt at man finner rikelig med avleiringer fra Bruce Springsteen, saksofonen inkludert. 
Patrick Stickles synger om lokalmiljøet i kyniske ordelag, mens bandet jobber hardt i ryggen på ham. 

Åpningslåt «Ecce Homo» er en oppjaget sak med kamptrommer, store koringer og tutende sekkepiper. 
«Still Life With Hot Deuce on Silver Platter» fortsetter i samme velfungerende, punka spor. 

Når man kommer over midten, kåler de det litt til. 
Det kan virke som om de ikke klarer å bestemme seg for om de skal kjør hardt og effektivt, eller stort og grandiost. 
Da ryker noe av fokuset. 
