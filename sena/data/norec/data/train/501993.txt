Ti stille, kvinne!
Den britiske stjerneakademikeren Mary Beard viser Vestens lange tradisjon i å ekskludere kvinner fra makt. 

#Metoo-bevegelsen har vist hvor utbredt menns maktmisbruk faktisk er. 
Men det som virkelig er overraskende, er det stilltiende samtykke som åpenbart har vært fra omgivelsene. 
Folk har visst om uakseptabel oppførsel i årevis uten at det har fått konsekvenser, før #Metoo kom på banen og stemmene til kvinner ble hørt. 

Kvinnestemmer og taushet er nettopp et ledemotiv i den britiske professoren Mary Beards bok «Kvinner og makt». 
Den bygger på to foredrag hun holdt på bestilling fra London Review of Books i 2013 og 2017. 
Beard, som mange kjenner fra BBCs programserie om antikkens Rom, deltar ofte i aktuelle samfunnsdebatter. 
Hun er ivrig på Twitter, og prisbelønt for sitt virke som akademiker og folkeopplyser. 

«Kvinner og makt» handler om kulturelt bestemt taushet. 

Beard ser taushet fra kvinner på den ene siden, og raseriet mot kvinner som faktisk tar ordet på den andre siden, i lys av en vestlig kulturtradisjon med rot i antikken. 
Bibelens Paulus, kjent for ordene «Kvinner skal tie i forsamlinger», har atskillig eldre forgjengere. 
Beard spoler kravet om taushet tilbake til helteeposet Odyssevs (700 f.kr). 
I boken siterer hun en passasje hvor Odyssevs’ sønn, Telemakos, irettesetter sin mor for å ta ordet blant gjester. 
Han ber henne tie stille og gå tilbake til vevstolen. 

Forfatteren viser til en rekke kulturhistoriske eksempler som underbygger hennes påstand om at kvinner og makt er oppfattet som gjensidig ekskluderende. 
Kvinners lyse stemmer signaliserer det motsatte av makt, og myter knytter kvinnemakt til kaos og en trussel mot sivilisasjonen. 
Dagens reaksjoner mot kvinner og makt har med andre ord kulturelle røtter i myter og forestillinger. 

Boken er også rik på illustrasjoner av kunst som bygger på mytestoff. 
Det er med på å stadfeste at disse mytene var allment kjente blant menigmann. 
Boken byr på et manipulert bilde hentet fra internett, hvor ansiktet til den onde, mytologiske skikkelsen Medusa (hun med slangehår) er byttet ut med ansiktet til Hillary Clinton. 
Dermed får Beard illustrert at mytene fortsatt er virksomme i internetts tidsalder. 

Når Beard skriver om dagens kvinner og politisk makt, er det fra et britisk ståsted, som ikke uten videre lar seg overføre til norske forhold. 
Beard etterlyser flere kvinner i tunge politiske posisjoner. 
Sett med norske øyne er det påfallende få kvinner i tunge politiske posisjoner i Storbritannia. 
Kvinnelige finansministre ser jeg på som en selvfølge. 

Bokens kongstanke er at vi opererer med for snevre definisjoner av makt. 
Kvinnemakt uttrykker seg annerledes enn mannemakt, skriver Beard, og åpner for at vi tenker makt mer som handling enn noe man eier og har. 

#Metoo-bevegelsen viser at kvinners makt utøves når kvinner slutter å tie og i stedet åpner munnen sin. 
Beard skriver litt om kvinnehatet på internett. 
Men uten internett hadde nok ikke #Metoo-bevegelsen fått den revolusjonerende kraften den har fått, og som har ført til et global kvinneopprør mot maktmisbruk. 
