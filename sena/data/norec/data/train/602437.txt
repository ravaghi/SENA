Rock mot terror
Eagles of Death Metal møter ondskapen med kåthet, glede og sånn passe seriøs rock'n'roll. 

ROCK Eagles of Death Metal "I Love You All the Time – Live at the Olympia in Paris" (Eagle Rock/Universal) 

Ingen andre artister har gått gjennom det samme som Eagles of Death Metal. 
Det var de som sto på scenen da islamistister angrep klubben Bataclan i Paris 13. november 2015, det var de som så 89 mennesker bli drept foran øyene sine. 
At bandet bare et drøyt år senere igjen spilte i den franske hovedstaden – utvilsomt med noen dype arr på sjelen, men med akkurat samme hedonistiske innstilling til livet og musikken – var jevngodt med å vise fingeren til ondskapen. 

Dette opptaket fra gjenoppstandelseskonserten må likevel sies å ha større symbolsk enn musikalsk verdi. 
Og størst emosjonell kraft har ganske sikkert dvd-versjonen. 

EoDM-frontmann Jesse Hughes gjør seg best i all sin svette, jukkende prakt, nemlig. 
Som sanger er han mer av den funksjonelle typen. 
Vokal drahjelp fra bestekompis Josh Homme (Queens of the Stoneage), solid, glamrockete komp med mye kubjelle fra bandet og overstrømmende varm mottakelse fra publikum, er ikke nok til at man kommer til å spille "I Love You All the Time – Live at the Olympia in Paris" veldig mange ganger. 

Men det er godt å ha dokumentert at denne kvelden faktisk fant sted. 
