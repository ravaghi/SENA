PRØVEKJØRT:V6 - mye rimeligere Porsche Panamera 

Etter prøvekjøringen av Porsche Panamera kåret vi den til verdens beste bil. 
Nå har vi kjørt V6-versjonen. 

KÖLN (DinSide Motor): 
Det er balansen mellom en mengde gode egenskaper som i våre øyne gjør Panamera så unik. 
(Nei, den er ikke beste familiebil, nei, den er ikke beste sportsbil, nei den er langt fra beste miljøbil - men den er så utrolig god på så veldig mye). 

Veldig dyr, mindre dyr... 

Det vi trodde var billigversjonen av Porsche Panamera, 4S, testet vi på norsk jord i november i fjor. 
(Les om det her). 
Vi konkluderte med at å spare nesten 600.000 kroner på å renonsere på åtte tideler i akselerasjon fra 0 til 100 var noe som kunne vurderes. 

...enda mindre dyr 

I sommer fikk vi anledning til å kjøre V6-versjonen av Panamera, en utgave av luksusbilen som kutter prisen med ytterligere 450.000 kroner her i landet. 
Grunnet CO2-komponenten i registreringsavgiften blir bilen dyrere med manuell girkasse (1.304.000 kroner), enn med automat - for øvrig den utmerkede dobbelkløtsjgirkassen PDK (Porsche Doppelkupplung). 
Denne versjonen koster "bare" 1.247.000 kroner og er altså rimeligste løsning for den som vil ha en ny Panamera på norske skilter. 

Etter Turbo, med 500 hester, 4S, med 400, er vi nå altså nede på innstegsnivå og 300 hestekrefter. 
Vår umiddelbare reaksjon før testen: 
Dette må da bli for tamt i forhold til denne modellens uhorvelige ambisjoner? 

Premium-kjøremaskin 

Vi vil her gå med harelabb over det denne bilen har til felles med de versjonene vi har lenket til ovenfor. 
Det dreier seg da om design, komfort, plassforhold, kjøreegenskaper og, for en stor grad, utstyr. 
Porsche Panamera er uansett en gedigen luksusbil og den kan selvsagt utstyres med det meste av det som gjør livet så behagelig som mulig ombord. 
Når man har satt seg bak rattet, startet opp og kommet i bevegelse, får luksusen en ny dimensjon - Porsche-dimensjonen. 
Luksusbilen er også en formidabel kjøremaskin... 

Ingen fattigmanns-Porsche 

For deg som nøler med å gå for V6-Panamera av frykt for å bli stemplet som en som nøyer seg med en "fattigmanns-Porsche": 
For det første er det ingen som vil se forskjellen unntatt kjennerne, og disse vil vite at det er en bil som uansett koster laangt over millionen og som slår bortimot alt annet på veien når det gjelder allround-egenskaper. 
Du er altså en velstående person som er bilentusiast og bilkyndig, men har en velutviklet økonomisk sans som tempererer entusiasmen med en viss grad av rasjonalitet. 

Amputert V8 

Under panseret finner vi ikke den samme V6-motoren som animerer Porsche Cayennes innstegsversjon og som stammer fra Volkswagen. 
I praksis har man kuttet av to sylindre på V8-motoren man finner i de dyrere Panameraversjonene. 
Ulempe: 
Mindre kraft; fordel: 
Mindre vekt og bedre balanse. 
Operasjonen medfører en vektreduksjon på 30 kilo. 
Vi hadde kjørt Cayenne med motoren fra VW - også den med 300 hk - og syntes den bare ga den massive SUVen akkurat tilstrekkelig med ressurser. 
Hvorav vår relative skepsis innledningsvis. 

Les om våre prøvekjøringer av nye Porsche Cayenne her og her. 

Bra trekkraft 

V6-motoren har et slagvolum på 3,6 liter. 
Den har en maksimal effekt på 300 hestekrefter og et dreiemoment på 400 newtonmeter ved 3.750 omdreininger, men momentkurven er fyldig og gir godt med trekkraft over et bredt register. 
Dobbeltkløtsjgirkassen sekunderer denne mekanikken på en særs effektiv måte, og bensinforbruket kan begrenses til under literen per mil mens tallet for CO2-utslipp - 218 gram per kilometer - er langt fra avskrekkende for en bensindrevet luksus-"sports-limousin". 

Fin kjøreopplevelse 

OK, det rasende "trøkket" man opplever i Panamera Turbo uteblir selvsagt i Panamera V6. 
Det skulle da også bare mangle, og det er da også den forskjellen man betaler ekstra i dyre dommer for når man anskaffer det sofistikerte 500-hesters råskinnet. 
Men V6 oppleves ikke som noen sinke, langt i fra. 
Og her er det man får uttelling for en vekt som er holdt overraskende lavt når man ser dimensjonene på fartøyet. 
Å holde egenvekten på 1.730 kilo - hele 240 kilo mindre enn Panamera Turbo - er faktisk godt gjort selv med en mindre motor og fravær av firehjulsdrift. 

Rask nok 

"Sport Chrono Package Plus" og launch control koster ekstra - som på andre Porsche-modeller, men hjelper til å gi Panamera 
V6 den lille ekstra piff som raskt får føreren til å glemme å tenke på turbo V8-ere og heller glede seg over den myke, elastiske og kraftfulle fremdriften uansett type vei. 
(Med Sport Chrono reduseres dessuten 0-100-tiden til 6,1 sekunder). 
Testbilen var ikke utstyrt med disse godsakene, men vi opplevde bilen som tilstrekkelig Porsche uten å bruke alle tilgjengelige ressurser. 
Det vi fikk tid til av aktiv kjøring på småveier viste en svingvillighet og en balanse som skulle tilsi en både mindre og lettere bil. 
På Autobahn gikk det unna uten snev av frustrasjon for førerens del; akselerasjonen er sterk, jevn og utholdende og speedometeret passerte 200 uten det minste tegn til at mekanikken var begynt å gå tom. 
Først opp mot 240-250 på måleren kunne man ane at V6en ble noe anpusten. 
Toppfarten er oppgitt til 259 km/t. 

Samtidig er komforten upåklagelig - selv med de fete 20-tommerne og tilhørende lavprofildekk vår testbil var utstyrt med. 
Lydnivået er utstudert. 
Alt ved bilen er høyverdig. 

Spar en million uten anger 

Kort sagt: 
Porsche Panamera 
V6 koster over en million mindre enn V8 Turbo men er fortsatt en fullverdig Panamera. 
Særlig for bruk i Norge har vi problemer med å se noen god grunn til å betale et slikt mellomlegg for den ekstra barnlige gleden en V8 turbo på 500 hk kan gi - kanskje én promille av den kjøretiden man vil ha til rådighet. 
Og vi har erfart begge. 
