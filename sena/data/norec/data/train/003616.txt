Harry Brown
Michael Caine viser at alt kan løses med vold! 

Harry Brown tar loven i egne hender, akkurat slik f.eks. Charles Bronson gjorde i Death Wish, Dustin Hoffman i Straw Dogs, Kevin Bacon i Death Sentence og Liam Neeson i Taken. 
Forskjellen er at hovedpersonen spilles av Michael Caine, altså en gammel, elskverdig gubbe. 

Det gjør at Harry Brown skiller seg ut fra andre selvtektsfilmer. 
Men moralen er den samme, og er like enkel som den er vanskelig: 
Alle problemer kan løses med vold! 

Gjør det politiet ikke kan 

Harry bor i en grå leilighet i ett grått boligkompleks i en grå bydel av London. 
Kona dør etter et lengre sykeleie. 
Så blir alt enda gråere. 
Hans eneste kompis blir drept av en gjeng kriminelle ungdommer som langer narko åpenlyst og terroriserer omgivelsene. 

Politiet har ingen bevis, og guttene slippes fri. 
Men Harry har fått nok av alt, og tar i bruk sine gamle kunnskaper som marinesoldat for å gjøre det politiet ikke kan. 

Overlatt til seg selv 

Den debuterende regissøren Daniel Barber tar oss med inn i et mareritt av asfalt og betong, befolket med likegyldige mennesker. 
Dette er det siviliserte vestens verste side, der politiet har spilt fallitt, og vanlige borgere er overlatt til seg selv. 

Det finnes slike bydeler i enkelte europeiske land, men det er vanskelig å si at filmen er spesielt realistisk. 
Jeg kjenner ikke miljøet Harry Brown beveger seg i. 
Men det er likevel et effektivt bakteppe for den vonde historien som fortelles. 

Gir meg dårlig samvittighet 

Vi får lett sympati for Harry Brown, godt spilt av ringreven Michael Caine. 
Faktisk er det først etter filmen jeg begynner å stille kritiske spørsmål. 
Har Harry virkelig moralsk rett til å gjøre det han gjør? 
Filmen hevder at harde voldsmenn ikke skal forstås og dulles med, de skal knuses som kakerlakker. 

En del av meg liker tanken, men bare når det gjelder film. 
Her løses problemer med vold, og Harry Brown gir meg dårlig samvittighet ved å få meg til å tro at det faktisk har noe for seg. 

Utfordrer mine moralske standpunkter 

Harry Brown er en hard film med godt skuespill og et gjennomført brutalt utseende. 
Michael Caine overbeviser som gammel mann med farlige egenskaper. 
Det er spennende å følge hans kamp for rettferdighet, slik han oppfatter den. 

Jeg liker filmen godt, og jeg liker at den utfordrer mine moralske standpunkter. 
Du bør la den utfordre dine! 
