Annerledes fra Grisham
Det virker forstyrrende at boka har mange fortellinger som ikke henger sammen på annet vis enn at de har samme, gjennomgående hovedperson. 

Ingen kan sympatisere med USAs rettssystem etter å ha lest bøker av amerikanske John Grisham. 
Denne siste av ham, «Advokaten» tegner om mulig et enda verre bilde av situasjonen der over enn de foregående. 
Vi får i det hele tatt et lite positivt bilde av USA, men det ville vi kanskje heller ikke fått av Norge dersom vi kun hadde lest eksempelvis Fædrelandsvennens krimreportasjer. 
Men ingen, absolutt ingen, av de voksne vi leser om i boka virker verken sympatiske eller tillitvekkende, kanskje med unntak av en liten gutt, advokatens sønn. 

Mens de juridiske thrillerne til Grisham tidligere har fortalt én samlet historie, består denne siste av mange. 
Vi følger advokaten Sebastian Rudd gjennom en rekke rettssaker og i det lille privatlivet han har. 

Det oppleves litt oppstykket og usammenhengende at vi stadig skal inn i nye saker og konflikter med stadig mer usympatiske mennesker på begge sider i sakene. 

Helten vår er heller ikke spesielt likandes framstilt, for å si det slik. 
Han tar riktignok oppgjør med et korrupt politivesen, men jammen vet han å bruke de samme metodene selv når han mener det trengs. 

Når boka likevel er lesverdig, er det fordi Grisham skriver så drivende godt. 
Det er ikke for ingen ting at han har solgt over 300 millioner eksemplarer på haugevis av språk. 
Ni av de 33 bøkene hans er filmet. 

Grisham vet forøvrig også hva han skriver om ettersom han i mange år arbeidet som advokat innen strafferett i Mississippi. 

Han likner neppe på den rølpete advokaten i den siste boka hans som har en hysterisk, fanatisk og lesbisk ekskone - litt av en figur. 
Helten elsker burkamper, altså hyper-voldelige kamper mellom menn i bur. 
Grisham fratar oss alle illusjoner ved å skildre hvordan heltens pene og tekkelige lærerinne-kjæreste er blant kvinnene som sitter ytterst på stolen og hojster og gauler de verste hatropene til de kjempende. 

Ikke alle løse tråder blir nøstet ved slutten av boka, som dermed framstår som mindre helstøpt enn vanlig. 
