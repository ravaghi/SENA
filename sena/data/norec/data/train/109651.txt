Enkel brutalitet
En syrlig-søt, amerikanisert «Love Actually» om det enkle faktumet ingen greier ta til seg. 

HANDLER OM: 
Et knippe løst bekjente unge mennesker i Baltimore strever alle med kjærligheten, enten de har den, leter etter den, eller er i ferd med å miste dem. 

Filmen er basert på boka som er basert på konseptet fra én «Sex og singelliv»-episode: 
Det handler om det brutale faktum at når en person virker som om han/hun ikke er interessert, så er det faktisk dét som er sannheten. 

DOM: 
Man skulle tro det ville være vanskelig å vri mye ut av den enkle tittellinja, men til tross for hvor polert og karikert denne filmen er, funker det som bare det. 
Dette er årets «Love Actually», et stjernespekket ensembledrama som i løs mosaikkstil gir innblikk i livene og kjærlighetsforviklingene til en gruppe forsøksvis sympatiske mennesker. 
De fleste av skuespillerne spiller sine vanlige typer, men satt sammen blir det jo litt som Disney's julekavalkade, og altså noe man kan sette pris på, uansett om man har sett det før. 

Dette er en ærlig, varm film, og langt mindre kynisk enn en kan få inntrykk av. 
Den spiller på et bredt følelsesregister, om enn for det meste på overflaten, og etter enkel, men underholdningsverdig oppskrift. 
Det er pinlige sammenstøt og opprivende krangler, fatale misforståelser og søte første møter. 

Filmen er en liten berg-og-dalbanetur, ikke ulikt en virkelig forelskelse, og da handler det mest om å la seg rive med. 
