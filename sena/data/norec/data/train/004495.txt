Menneskelig kapital
Historien er en fiffig konstruksjon. 

Menneskelig kapital er en italiensk flettverksfilm der flere figurers opplevelser av de samme hendelsene danner et større bilde av løgn, bedrag og kynisme. 

Historien er en fiffig konstruksjon i fire kapitler, der sammenhenger og avgjørende elementer hintes først, og forklares senere. 

Filmen oppnår ikke det emosjonelle utbyttet som kanskje var meningen, men er et nysgjerriggjørende blikk på figurenes relasjoner på tvers av klasseskiller. 

Preget av en ulykke 

Kapittel 1 handler om Dino, en eiendomsmegler som øyner økonomisk gevinst i datteren Serenas potensielle svigerfar, den søkkrike forretningsmannen Giovanni (Fabrizio Gifuni). 

Kapittel 2 handler om Giovannis kone Carla (Valeria Bruni Tedeschi), som drømmer om å restaurere et teater sammen med dramalæreren Donato (Luigi Lo Cascio). 

I kapittel 3 ser vi Serena (Matilde Gioli) som sliter med romantikken. 
En ulykke setter sitt preg på alle kapitlene, som får trådene sydd sammen i nummer 4. 

Det er interessant å se hvordan Dino åpenbart igler seg inn på Giovanni med Euro-tegn i blikket, og like åpenbart hvor lite respekt han egentlig får i retur. 

Det er også lett å gjennomskue det kalde forholdet mellom kyniske Giovanni og drømmende Carla, som gjerne vil returnere til det kreative livet hun en gang hadde. 

Historien er lagt til tiden før, under og etter finanskrisen som også rammet Italia, og sier noe om hvordan profittjag påvirker oss. 

En spennende utvikling 

Regissør Paolo Virzì turnerer figurene og sekvensene godt. 
Han legger ut spor underveis som man forstår vil ha betydning senere. 
Andre sammenhenger kommer som overraskelser, og gjør at filmen har en spennende utvikling i siste del. 

Men dette er ikke en thriller. 
Det er mer et samtidsdrama med thrillerelementer. 
Den er dyktig spilt, fotografert, klippet og lydlagt. 

Men som Italias Oscar-kandidat, blekner den mot fjorårets Den store skjønnheten. 
Menneskelig kapital ble da heller ikke nominert, men er absolutt severdig 
