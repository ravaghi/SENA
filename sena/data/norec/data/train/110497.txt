Coldplay:«Prospekt's March EP» 

(Parlophone/EMI) 

Coldplay hadde visst noen låter til overs, viste det seg, etter at de var ferdige med sitt fjerde album «Viva la Vida or Death and All His Friends» som kom ut i sommer. 
Disse danner grunnlaget for «Prospekt's March EP». 
Spørsmålet er om vi får servert noe som i utgangspunktet kunne vært ingredienser i hovedretten, eller om vi blir avspist med rester. 

Konklusjonen er nok å finne et sted midt imellom. 
EP-en føles friskere enn moderskipet, og Chris Martin og hans pompøse kumpaner virker å tørre mer i produksjonen. 
Samtidig skorter det noe på låtene. 
Kan hende ville de fungert som fyllstoff i nevnte fullblodsalbum. 
I så fall er det kun bandets innerste krets av fans som kan legitimere dem i en selvstendig utgivelse, og det er for så vidt grunn god nok med tanke på hvor mange fans Coldplay i øyeblikket har. 

ANBEFALTE KJØP: 
«Glass Of Water», «Rainy Day», «Lost+». 
