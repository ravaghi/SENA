Spillanmeldelse:«Trials Evolution» 

(VG Nett) 
Etter en rekke «Trials»-spill er det kledelig ydmykt av utviklerne å kalle det nye kapitlet en evolusjon. 
Det er nemlig på grensen til revolusjon. 

Man kan gjerne kalle «Trials»-serien livsverket til det finske spillselskapet RedLynx. 
Det startet som flash-spill rundt tusenårskiftet, vokste til PC-spillet «Trials 2: Second Edition» i 2008 og tok turen til Xbox Live Arcade med «Trials HD» året etter. 

Denne gradvise perfeksjoneringen kuliminerer nå i det absurd deilige «Trials Evolution». 
Her er en allerede glimrende opplevelse finjustert til det brilliante. 

Det handler om trials-sporten dette, naturligvis. 
Det handler om å navigere en motorsykkel gjennom en hinderløype på best mulig tid, om å gasse, bremse, hoppe, klatre og balansere deg gjennom en racingopplevelse som kanskje heller kan kalles et fysikkbasert puzzle- eller plattformspill enn et motorsportspill. 

RedLynx har denne gangen overgått seg selv i utforming av baner. 
Opptil flere av dem er rene kunstverk å kjøre gjennom, og variasjonen er også enorm. 
Fra duvende ramper høyt oppe i luften til et brett inspirert av D-dagen (!), en seig tålmodighetsprøve på 15-20 minutter og et knippe festlige partyvarianter. 

Du får i tillegg en ekstremt avansert kartbygger, hvor du kan lage dine egne baner. 
Her har spillet alle muligheter til å nå trackmanianske proposjoner. 

Og på toppen av det hele har «Trials Evolution» en ekstremt velfungerende flerspillerdel. 
Her konkurrerer enten fire spillere samtidig på rad og rekke på helt like baner, eller i samme bane hvor du ser de andre som hvite skygger. 

Sosial spilling gjennomsyrer også hele spillopplevelsen. 
Du konkurrerer hele tiden mot alle på vennelisten din om bestetider, også i enspillerdelen, og lokal multiplayer i din egen stue er utrolig morsomt. 

Alt dette vekker urspilleren i meg - en bølge av deilig godfølelse fra jakt på gullmedaljer, skaping av egne baner og konkurrering mot venner. 

Det føles også godt å trekke en linje helt tilbake til gode, gamle «Excitebike». 
En kombinasjon av gammel kjærlighet som blusser opp og en glede over at spillmediet fremdeles evner å vekke fersk, brennende lidenskap, kanskje. 

Og jeg er ikke alene. 
Vi spillanmeldere må stort sett haste videre til nye spill når anmeldelse er levert, men jeg har på følelsen av at «Trials Evolution» kommer til å følge meg og mine konkurrenter i lang tid. 

På lanseringsdagen satt vi og kjempet iherdig om bestetider og plapret entusiastisk om spillet på Twitter. 
Vi var som en gjeng fnisende, rødmende tenåringsgutter som så Sabrina i bassenget for første gang. 

«Trials Evolution» er simpelthen en utrolig opplevelse. 
Jeg er helfrelst. 

PS: Kun i salg på Xbox Live Arcade. 
Koster 1200 poeng - drøye 100 kroner. 

TRIALS EVOLUTION Plattform: 
Xbox Live Arcade Genre: Racing/plattformspill Alder: 12 Utvikler: 
RedLynx 
Utgiver: 
Ubisoft 
Mer info 
