Drippins industrielle grime-godbit
EP-slipp fra klubbscenens nye norske yndling. 

EP: 
Du har hørt beatsene hans på Lars Vaular-låtene «Koking» og «Den første gang var den siste», og kanskje til og med danset deg glad på klubbkonseptet Ball' Em Up han driver med Slick Shoota, men den 24 år gamle Stavanger-produsenten Erik «Drippin» Spanne nyter enn så lenge mer oppmerksomhet i det store utland enn her hjemme. 

Lysår unna Kygos ufarlige lounge-house med sin basstunge og industrielle instrumental-grime alle fra Diplo, Cashmere Cat, FADER, Mixmag og Mass Appeal trykker til sitt bryst. 
«Silver Cloak» leverer Drippins første, helhetlige soloutgivelse i form av syv, 808-tunge spor som blander en nedtonet og melankolsk side («Waterfall», «Kyoto», «Memory Foam») med klubbhissige «Air Jordan» og Neana-samarbeidet «IDONO». 

Et utfordrende prosjekt som nok er for hardt for kommersielle radiobølger, men garantert vil bygge enda mer opp under den allerede boblende hypen til en av landets mest lovende produsenter. 
