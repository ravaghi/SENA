En visjons vakre død
«Jodorowsky’s Dune» handler om det viktigste filmen som aldri ble laget. 
Sier de. 

FILM: 
En av effektene til dokumentaren «Jodorowsky?s Dune» er at den skyver et alltid urovekkende spørsmål lenger fram i bevisstheten: 
Hvor mye av det som skjer skyldes timing og tilfeldigheter? 
Timingen for «Dune», Alejandro Jodorowskys planlagte storfilm basert på Frank Herberts science fiction-bok, var i alle fall både riktig og gal. 

Realiseringen av Jodorowskys gigantomane visjon ville vært enklere med dagens teknologi enn på syttitallet, da prosjektet strandet i finansieringsprosessen. 
Samtidig ville avantgarderegissøren Jodorowskys kompromissløse visjon vært vanskelig å gjennomføre uansett, med tanke på hvor mye den krevde av penger, folk, og tiltro. 

Nydelig portrett 

«Jodorowsky?s Dune» er en fascinerende skildring av hvordan Jodorowsky likevel kom forbløffende langt, og hvordan han i kraft av sin karisma og sine visjoner klarte å få Salvador Dalí, Mick Jagger og Pink Floyd til å love å være med i filmen hans, og overtale ettertraktede visuelle artister til å slippe alt og slå seg sammen med ham i Paris for å skape en film som ville forandre historien. 

Portrettet av Jodorowsky som én som aldri skjeler mot publikum eller produsentene, men er lidenskapelig opptatt av å dyrke fram det beste i talentene han har knyttet til seg, er nydelig. 
Det høyt elskede og åpenbart dødsdømte «Dune»-prosjektet, som Jodorowsky ville gi en spilletid på fjorten timer, beskrives som den viktigste filmen som aldri ble laget. 
Det pekes på hvordan filmens dreiebok ble sendt gjennom Hollywood-studioene, og hvordan Jodorowskys team brukte ideene utviklet for «Dune» i filmer som «Alien» og «Prometheus». 

For den som i utgangspunktet ikke har dyp kjennskap til Dune-universet, blir det iblant for mange luftige ord og for lite etablering. 
Jodorowsky snakker med en smeltedigels glød om hvordan filmen skulle være en «profet», men verken han eller andre lykkes helt i å forklare hvorfor eller hvordan, hva det er ved idéinnholdet som ville virke så omkalfatrende. 
Fansen, på sin side, får sitt, og de mest ihuga kan trygt tenke seg et øye til på terningen. 
