Hot, hot Potter
Regi: 
Mike Newell. 
Med Daniel Radcliffe, Emma Watson, Rupert Grint, Shefali Chowdhury, Jarvis Cocker, Robbie Coltrane, Warwick Davis, Frances de la Tour, Ralph Fiennes, Michael Gambon, Brendan Gleeson, m.fl. 
Am. eventyrfilm - 11 år, frarådes under 11. 

Harry Potter er hottere enn noensinne. 
Men effektklisjeene utgjør en fare. 

Men bevares: 
Hovedinntrykket av fjerde filmavsnitt om den ikke lenger så vesle, bebrillede og legendariske trollmannen på Galtvort og vennene hans, er en svært sebar og underholdende film. 

Filmen er morsommere og skumlere enn noen av de tre foregående. 
Og at både Harry og alle de andre blir eldre, er selvfølgelig ikke til å unngå. 
Pubertet og gryende seksualitet er utnyttet til fulle, men først og fremst på humorsiden. 
Det er fortryllelse og fortvilelse. 
Men ingen sex ennå! 

Et ekstra alvorselement må dertil regnes med: 
Det dør mennesker denne gangen, også «gode» mennesker. 
Det er lite å utsette på filmens 11-årsgrense. 
Men litt umodne 11-åringer kan få problemer; på det skumleste under førpremièren i mektige Colosseum i Oslo i går, var det ikke til å unngå at de yngste begynte å prate beroligende til seg selv og andre for å makte de sterke inntrykkene, særlig mot slutten. 

Alle filmene er forskjellige. 
«Ildbegeret» er både dynamisk og storslått. 
Dessuten moteriktig internasjonal. 

Dens svakhet er at noen av persontegningene er svakere; det er litt mindre av menneskelig varme. 
Og en del av effektene blir litt for klisjéaktige, særlig når skrekk skal beskrives. 

Sentralt denne gang er den vidgjetne «tretrollmannsturneringen», der deltagerne egentlig må være 17 år. 
Men på magisk vis spys også Harry Potters navn ut av ildbegeret - og han må være med. 

Hva er bakgrunnen for dette? 
Jo, selvfølgelig den alltid underliggende kampen mot det onde og den onde - fyrst Voldemort. 

Harry føler seg hjelpeløs. 
Men han er sterk og enestående. 
Dertil er det det alltid gode venner og gode allierte å finne. 
Når ikke ondskapen forkler seg, da. 
Og det gjør den. 

Skuespillerne er som vi er blitt vant til - bortsett fra Emma Watson som Hermine Grang; blant de unge er det henne som viser stor personlig utvikling i faget! 
Og Ralph Fiennes er en virkelig overdådig skremmende Voldemort. 

Norge er et av de ytterst få landene der den nasjonale litterære tilpasning i form av Torstein Bugge Høverstads fantastiske oversetting og navnsetting får lov til å brukes. 
Bugge Høverstads arbeid er berikende kunst! 
Og oversetter Harald Ohrvik er hans dyktige, forlengede filmarm. 

«Harry Potter og Ildbegeret» har full publikumspremière førstkommende fredag på hele 109 kinoer. 

Så han blir ikke lett å unngå, Harry Potter, i ukene som kommer. 
Det er det da heller ingen grunn til. 
