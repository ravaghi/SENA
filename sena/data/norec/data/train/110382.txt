Den nye skateboard-kongen
Med «Skate» plasserte EA selvsikkert rompa i skateboard-tronen til «Tony Hawk»-serien. 
Nå spikres forspranget ytterligere. 

Det var mange grunner til at «Skate» ble regnet som et overlegent spill i forhold til den enormt suksessrike og langvarige «Tony Hawk»-serien, men hovedårsaken var nok at EA Black Box tok skateboard-kulturen på alvor. 
Og at de hadde ferdighetene til å gjøre det autentiske morsomt. 

Nå som «Tony Hawk»-serien er detronisert, ser vi derfor starten på en ny, potensielt langvarig serie med de samme fallgrubene konkurrentene har måttet unngå: hvordan kan man gjøre noe enda bedre når det allerede er regnet som perfekt? 

Dette kravet - og forventningspresset som følger med - ser derimot ikke ut til å ha ligget som tunge lenker rundt føttene til EA Black Box. 
«Skate 2» er nemlig en mer enn verdig oppfølger. 

Du befinner deg nå i New San Vanelona, fem år etter begivenhetene i forgjengeren. 
Byen har blitt herjet av jordskjelv, og Mongo Corp. gjør sitt beste for å gjøre livet surt for skatere. 

Hovedpersonen er et blankt ark du fyller og former selv, en figur som ankommer denne byen etter et fengselsopphold. 

Det som venter deg er en ekstremt avslappet og fri opplevelse. 
Etter å ha blitt geleidet gjennom en kort introduksjon kan du utforske byen i ditt eget tempo og velge utfordringer basert på dine egne ferdigheter. 

Det føles i det hele tatt som jeg vil anta skatere har det i virkeligheten: man stikker hjemmefra med skateboardet, finner et kult sted og henger der for å øve på triks, briefe for venner og ta bilder og video. 
Blant annet. 

Spillet får noe mer struktur, mål og mening underveis, men det mister aldri denne frie lekenheten. 
Fraværet av stress, formaninger, krav og mas gjør «Skate 2» til noe av det mest behagelige du finner i spillenes verden. 

Ikke at det er manko på frustrasjon - i likhet med forgjengeren er ikke «Skate 2» noe enkelt spill. 
Antallet triks du kan utføre er doblet, og graden av frustrasjon vokser innimellom til litt vel store proporsjoner. 

Men så er også tilfredsstillelsen av å få det til desto større, samtidig som det noe uortodokse kontrollsystemet sørger for å bygge opp under det autentiske. 

En annen nyhet er muligheten til å gå av skateboardet og flytte rundt på gjenstander i verdenen - ramper som er nødvendige for å få til diverse utfordringer, for eksempel. 
Dette er dessverre en utrolig knotete prosess, men de utvidede mulighetene du får gjør allikevel at min tommel vender forsiktig oppover. 

Det er i det hele tatt et ekstremt engasjerende spill, særlig i selskap med kompiser, og et overlegent kult soundtrack og uanstrengt festlig humor havner på toppen av denne nydelige kransekaka av en opplevelse. 

PS: 
Dersom du ikke har lyst til å bruke masse tid på å låse opp alt av utstyr og sånt, kan du faktisk kjøpe juksepakken «Time is Money» på Playstation Network og Xbox Live Marketplace. 
Den åpner opp alt låst innhold i spillet. 

Trailer fra PS3- og 360-spillet Skate 2. 
