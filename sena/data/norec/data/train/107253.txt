Folk & Røvere:«Ting vi skal gjøre før vi dør» 

(VME/VOW) 

Folk & Røvere-kaptein Ulf Nygaard bragte Grünerløkka og cafékulturen ut til hele Norge med sommerhiten «Yess» i 1999. 
Da var det sløy trip-hop på norsk som gjaldt. 
I dag tar ikke Nygaard lenger tidsånden på kornet med albumet «Ting vi skal gjøre før vi dør». 

I dag sysler Ulf Nygaard og Folk & Røvere med noe som muligens kan betegnes som elektronisk visepop. 
Problemet er bare at Nygaard ikke er like skarp i kantene, både rytmisk og tekstmessig, som tidligere. 
Også denne gangen har Folk & Røvere dratt inn en rekke ulike gjester. 

Saint Thomas har skrevet tekst og melodien på «Diskotek» som han også fremfører. 
Unni Wilhelmsen synger på «Sommer på Kuba» som hun også har skrevet melodien til. 

NRK-kommentator Arne Scheie prater i vei med sitt sedvanlige monotone fotballprat på mini-hit'en «Supermann». 
Helt til slutt har vi «Fru Johnsen» med Inger Lise Rypdal i en moderne elektronika-utgave. 
Det fungerer bare sånn passelig. 

Denne gangen er faktisk Folk & Røvere best de få gangene Nygaard synger selv. 
Kanskje det hadde vært noe å tenke på neste gang, men da må Ulf Nygaard hvesse pennen og anrette låtene mer ambisiøst. 
Dette er for slapt. 
