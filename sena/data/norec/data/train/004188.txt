Promised Land
Tidsriktig miljøbudskap pakket inn i søt historie. 

Så du vil ha et tidsriktig miljøbudskap pakket inn i søt historie med flinke skuespillere? 
Promised Land er filmen for deg. 

Matt Damon spiller hovedrollen i Gus Van Sants velskrudde film om storselskapet som vil invadere en liten småby med miljøfarlig gassproduksjon. 
Filmen tar opp viktige problemstillinger som mange amerikanske lokalsamfunn er nødt til å forholde seg til i dagens økonomiske situasjon. 

Handlingens konklusjon signaliseres god tid i forveien, og gjør dette til en smule forutsigbart, samtidig som Van Sant sukrer litt mye. 
Men dette er et hyggelig drama, med en god Damon i spissen. 

Møter utfordringer 

Gass-selskapet Global sender to representanter til et lite samfunn på den amerikanske landsbygda. 
Steve (Matt Damon) og Sue (Frances McDormand) skal kjøpe rettigheter for utvinning av naturgass fra jorda, og lover store penger til grunneierne. 

Men de møter utfordringer i form av en litt for kunnskapsrik ingeniør (Hal Holbrook), en sjarmerende lærer (Rosemarie DeWitt) og miljøverneren Dustin (John Krasinski), som kommer til byen for å bekjempe planene. 

De potensielle problemene ved en slik gassproduksjon forklares på enkleste vis i filmen ved å la miljøverneren forklare prosessen til en skoleklasse. 
Metoden for å utvinne naturgass kalles fracking, og kan forårsake miljøproblemer. 
Kjemikalier som pumpes ned i jorda kan blant annet gå over i grunnvannet og forverre luftkvalitet. 

Filmen beskriver godt hvordan Damons figur er blind for dette, og drives av andre hensikter. 
Hans intensjoner er gode. 
Han vil unngå at den lille byen lider samme skjebne som hans egen. 
Han vil skape arbeidsplasser, og bevare livet i byen. 
Men til hvilken pris? 
Dette er et interessant dilemma som filmen belyser fra flere sider. 

Tyr til skitne triks 

Matt Damon gjør det han kan best, nemlig å spille en hvermansen. 
Hans naturlige opptreden i hver scene gjør figuren hans troverdig og oppriktig. 

Også Frances McDormand er god som kolleagen Sue, som har en litt mer kynisk innfallsvinkel til jobben de skal utføre. 
Jeg liker John Krasinskis sympatiske miljøverner, som gjerne tyr til skitne triks i kampen mot Global. 

Og jeg har stor sans for 88 år gamle Hal Holbrook, som bidrar med gammel visdom i filmen. 
Persongalleriet består altså av gode mennesker - med noen unntak. 

Det er kanskje litt for enkelt å se hvor handlingen bærer hen. 
Det kan ikke ende på så mange andre måter enn det gjør. 

Vi må imidlertid tåle en vending i historien som jeg ikke er helt sikker på sannhetsgehalten i. 
Det som skjer virker ikke helt logisk, men det finnes vel verre konspirasjoner som er sanne. 
Og det er pakket inn i en trygg og god ramme. 

Regissør Gus Van Sant har nok laget sprekere filmer enn dette, men Promised Land fremstår likevel som et fint drama om et stykke småby-Amerika med tidsriktige pengeproblemer. 
