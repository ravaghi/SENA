Film:Miljøvernmoro 

For et norsk publikum som ikke kjenner 
Dr Seuss-boken filmen bygger på, er «Lorax» en underholdende nok filmfabel. 

Den handler om gutten Ted bor i en by av plast, hvor folk kjøper frisk luft på boks. 
Der er Ted rimelig fornøyd, helt til jakten på et ekte tre å gi jenta han er forelsket i fører ham til fortellingen om hvordan alle trærne forsvant på grunn av grådig kapitalisme. 
Og på veien møter vi både skogvokteren Lorax, en rebelsk bestemor, og en horde syngende fisker og dansende bjørner. 

Med det høye nivået animasjonsfilmer har ligget på de siste årene, sprenger ikke «Lorax» malen. 
Den ligger ganske midt i. 
Den har humorepisoder som trekker opp og anmassende sangnumre som trekker ned. 

3D-effekten fungerer utmerket, den gir deg noen hopp i kinostolen underveis, men glir oftest sømløst inn i filmeventyret. 

Historien er spekket med overtydelig øko-moralisme, men det er ikke nødvendigvis noe galt i det. 
Så lenge det ikke gjøres blottet for humor, som i «Hårete hev» med Brendan Fraser for noen år siden. 

I USA har filmen fått kritikk for å være for fjern fra, og for å ha en for moraliserende, lykkelig slutt i forhold til originalfortellingen fra 1971. 
Men boken er ikke tidligere oversatt til norsk, så filmen her får fordelen av å ikke være tett knyttet til en original. 

Vi merker noen utfordringer i oversettelsen. 
Deler av filmen er på rim, og når man hører stemmen synge «ta en negl og en snegl» - ser vi Ted ta en spiker og en snegle. 

I originalen har de hentet inn Zack Efron som Ted, Danny de Vito som Loraxen og Taylor Swift som jenta Audrey. 
Disse tolkes av Benjamin Helstad, Ivar Nørve og Siri Nilsen i den norske versjonen, og Linn Skåber er god som Teds tidvis masete mor. 

I sum er «Lorax - skogens vokter» en fluffy økofabel som, selv om den kommer 40 etter at originalen traff et sårt punkt, fremdeles er aktuell. 

Og jo da, tidvis er det platt og moralistisk, men filmen har nok action til at eldre barn vil synes det er spennende og nok sprø slapstick til å more de yngste. 
Ingen sterk firer, men det holder akkurat. 

INGVILL DYBFEST DAHL 
