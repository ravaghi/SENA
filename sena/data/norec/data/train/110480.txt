Lekkert, «Lips»!
«Lips» er et gjennomført bra syngespill som kan slå «Singstar» ned i støvlene. 

Microsoft kunne ha produsert et syngespill i hyrten og styrten, for kjapt å ta opp konkurransen med Sony og «Singstar». 
I stedet har de gjort et lurt valg - ventet og tatt seg god tid til å utvikle et bra musikkspill. 
Og de har de klart - til gangs. 

Spillet har flott grafikk og like bra design. 
Mikrofonene er også lekre - sølvmikrofoner som glitrer i rødt eller blått når man synger - og trådløse. 
Dermed slipper man alt ledningsstyret som følger med andre mikrofoner (og som en eller annen festdeltaker er garantert å snuble i). 

Aberet er at det kan være vanskelig å koble til mikrofonene samtidig, dette knotet i hvert all vi med før vi begynte å spille. 
Mikrofonene kan ligge «stand by» på et bord, og når man har lyst til å synge kan man bare ta opp mikrofonen, riste på den, og duetten er i gang! 
Med andre ord - et typisk festspill. 

Musikken er variert og kvalitativ - her finner du alt fra Duffy til Nirvana til The Hives. 
Best av alt - du kan laste opp din egen musikk og synge etter den. 

Spillet har også morsomme tilleggsfunksjoner som gjør det uforutsigbart. 
Innimellom må man for eksempel riste med mikrofonen slik at man treffer kastanjetter på skjermen. 
Og etterpå får man tilleggspoeng for en rekke ting. 
Selv om man trodde man vant en duell, kan altså resultat bli helt annerledes etterpå. 

Dette er dypere, lekrere og mer brukervennlig enn andre syngespill på markedet. 
Og det er bra, for de trenger konkurransen. 
