Eksentrisk og fargerikt
Det er skurrete og tidvis skeivt, men her er også enkle og umiddelbare poplåter. 
Cloud Control, med base i Sydney i Australia, har kanskje ikke kontroll på alt, men de er dyktige til å mikse smektende vokalharmonier med effektive og pulserende rytmer. 

Med dette albumet har denne kvartetten både fått priser og nådd høyt platesalg for down under. 
Deres miks av psykedeliske elementer og rytmikk a la Talking Heads bør nå mange, slik som for eksempel sammenlignbare Empire of The Sun har gjort før dem. 
Cloud Control har i alle fall en sterk signatur og et lydbilde og uttrykk som kan bli vanedannende og som kan føre deg opp til skyene om du hører nok på dem. 
