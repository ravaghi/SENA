The Fire Theft:«The Fire Theft» 

(Rykodisc) 

Majestetisk og stemningsfullt fra Seattle. 

The Fire Theft fra Seattle het tidligere Sunny Day Real Estate og er visstnok et såkalt EMO-band, men glem intetsigende merkelapper og gled dere isteden over et glimrende band som serverer storslagen pop og rock. 

Kurt Cobain er død. 
Grunge-bølgen er historie og en ny generasjon av band har overtatt. 
De som følger med, mener The Fire Theft er det beste av dem alle. 

Jeremy Enigk (sang, gitar), Nate Mendel (bass) og William Goldsmith (trommer) har i hvert fall levert et album med en rekke gode og tidløse melodier. 

The Fire Theft er svake for det orkestrerte og grandiose. 
På mange låter bruker trioen strykere, blåsere, klokkespill og kor. 
Resultatet er eklektisk pop og majestetisk rock av det stemningsfulle slaget som bygges opp i intensitet og kraft med forløsende utblåsninger. 

Jeremy Enigk er velsignet med en skarp og kraftig falsett-aktig stemme som trenger seg frem i det rike og frodige lydbildet på kanonlåter som «Summertime», «Chain», «Carry You» og «Sinatra». 

Derimot er det bortimot uforståelig hvorfor The Fire Theft har valgt å legge inn flere intetsigende instrumentaler på et ellers glimrende album. 

ESPEN A. HANSEN 
