«Allman-bror» står glimrende på egne bein
Warren Haynes tar med sitt eget musikalske univers til Notodden Blues Festival. 

ALBUM: 
«Man In Motion» er bare soloalbum nummer to fra Warren Haynes (51), og det første siden debuten så langt tilbake som i 1993. 

I bevegelse 
Men gitaristen har i høyeste grad vært «en mann i bevegelse». 
Ikke bare har han spilt, produsert og skrevet låter for Allmann Brothers Band siden 1989, han gjør også karriere med sitt eget band, Gov't Mule, som gitarist i The Dead (restene av The Grateful Dead) og som soloartst. 

Og «Man in Motion» lover meget bra for mannens opptreden på bryggekonserten under Notodden Blues Festival lørdag 6. august, der Warren Haynes Band deler scene med The Blues Brothers Band og Notodden Road Show. 

Grunnstamme 
Sammen med gitarist Derek Trucks, tangentmann og vokalist Gregg Allman og trommisene Jaimoe Johnson og Butch Trucks har Haynes i mange år utgjort grunnstammen i Allmann Brothers Band. 

Det er ikke til å unngå at dette også skinner gjennom på «Man in Motion», også fordi Haynes' Gibson Les Paul (han har selvfølgelig en egen signaturmodell) er lett gjenkjennelig når det kommer til Allman Bros (selv om spillestilen og -lyden også kan minne om Carlos Santana). 

Live i studio «Man In Motion» er spilt inn i studio av hele bandet - samtidig - og uten ekstra pålegg. 
Det gir en livefeeling. 

Ni av ti låter er signert Haynes sjøl, og man blir slått av variasjonen i lydbildet. 
Man kunne kanskje tro at han - med bakgrunn i Allman Bros.' historie - ville spille sørstatsrock, men albumet er mer av mye annet enn akkurat det. 

New Orleans-trio 
Her er nemlig både blues, soul, jazz, gospel, rhythm'n'blues og funk - det siste ikke minst fordi New Orleans-trioen George Porter Jr. (The Meters) på bass, Ivan Neville (keyboard) og Raymond Weber (trommer) er med på albumet - som også skilter med Ian McLagan fra Faces (keyboard), Ruthie Foster (vokal) og Ron Holloway (tenorsaksofon). 

Av disse kommer bare de to sistnevnte til Notodden i tillegg til Haynes, mens Danny Louis fra Gov't Mule blir med på tangenter. 

I jazzretning 
Til gjengjeld er Holloways tilstedeværelse av stor betydning - og den bidrar til at «Man In Motion» er musikk du ikke hører på annenhver klubbscene. 

Hans saksofonspill legger en ekstra dimensjon til Haynes' musikk i retning jazz. 
Men grunntonen hører bluesen til, fra tempofylte spor som den nesten åtte minutter lange tittellåten, som åpner albumet, til ballader som «Your Wildest Dream», der Haynes' stemme og vare gitarspill virkelig kommer til sin rett, mens Holloways «gale» saksofon truer med å sprenge låten i tusen biter, og avsluttende «Save Me» i gospelland. 

Heftigst er nok nesten sju minutter lange «River's Gonna Rise», som drives av et herlig orgelgroove og Ruthie Fosters intense vokal. 

«Man In Motion» er en tidløs kraftprestasjon som kommer til å vare til lenge etter at Warren Haynes & Co har røsket tak i Notodden-publikummet om vel tre uker. 
