Hollywoods skjeve blikk på kinesere
Bader i luksus, dynket i satire. 

FILM: 
«Crazy Rich Asians» er blitt mottatt som en nesten-sensasjon fordi det angivelig er den første Hollywood-filmen med bare asiatiske skuespillere. 
Den bejubles fordi den ikke viser stereotypen av kinesere – vaskehjelper og nudelselgere. 
Filmen viser tvert imot den andre ytterligheten, som like fullt er en stereotypi – de søkkrike kineserne som er lattervekkende i sin overdådige pengebruk og hang til luksus. 
Den har, forståelig nok, ikke slått an i Kina. 

Singapore-kinesere 

Jon M. Chus film er basert på Kevin Kwans bestselger «Vilt rike kinesere» og er strengt tatt en heller banal Askepott-historie om «fattigjenta» fra New York som vinner prinsen, dvs. arvingen til det største eiendomsdynastiet i Singapore. 
Rachel Chu (Constance Wu) mister ikke skoen i selskapet på Nick Yongs (Henry Golding) familieslott; hun mister munn og mæle. 
Riktignok er hun økonomiprofessor hjemme i New York, men hvem skulle trodd at kjæresten var tidenes mest ettertraktede ungkar blant luksussyke Singapore-kinesiske damer? 

Versailles 

Bystaten Singapore, kjent for sitt autoritære styre, framstår som det mest glitrende turistparadis i filmen. 
Regissør Chu – med samme etternavn som filmens heltinne – boltrer seg i luksusscener, men motstår heldigvis ikke fristelsen til å harselere med snobberiet: 
«Rachel Chu? 
Plast-Chu’ene fra Taiwan? 
Nudel-Chu’ene fra Hongkong? 
Chu are you?» 
Her er interiører inspirert av speilsalene 
I Versailles, eller var det Donald Trumps badeværelse? 
Og her er skjødehunder oppkalt etter Rockefeller og Vanderbilt. 

Golddigger 

Den anerkjente Malay-kinesiske skuespilleren Michelle Yeoh («Crouching Tiger, Hidden Dragon») er imponerende iskald som Rachels kommende svigermor og rikdommens portvokterske. 
Ingen amerikansk-kinesisk golddigger er god nok for hennes eksklusive familie. 

Klisjeene står i kø her, men satiren demper heldigvis en eventuell kvalme og forargelse. 
