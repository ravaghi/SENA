Kul kult
Denne filmen er så ravgal at den burde vært laget i Finnmark. 
Minst! 

Det handler om nazister som unnslapp 1945 gjennom å ta seg til månens bakside, der de opprettet et helt gruvesamfunn. 

Når så amerikanernes president (mistenkelig lik Sarah Palin) i en skremmende nær framtid bestemmer seg for første måneferd på 50 år av rene propagandahensyn, er det duket for kulturkræsj hittil aldri før sett eller hørt. 

Og ikke bare dét: 
Månenaziene er aggressivt opptatt av å opprette Det 4. 
Riket på jorden, skytset er klar for den nye tids blitzkrieg. 
Det eneste som mangler er en smule datakraft - som bare finnes på jorden. 

En ravende rørete røverhistorie, som man forstår. 
Gjennomført med stort alvor og adskillig energi, der særlig den gammelteknologiske actionene i filmens første fase er egnet til å spre begeistring. 
For øvrig sammen med seriøst tøysete persontegninger og grov flørt med de fleste av B- og C-filmens mest opplagte sjablonger. 

Dette er ingen «normal» film. 
Den har samlet momentum og penger, blant annet gjennom heftig global internettsupport. 
Fra tusenvis av forhåndsfans. 
Det sikrer et stort publikum. 
Men selvfølgelig ikke nødvendigvis en god film. 

Og det må sies: 
Det energiske og tungsveiende tøvet fungerer best så lenge historien befinner seg på månen. 
Grepet taper seg på jorden, når sant skal sies. 
Den relative normaliteten gir ikke akkurat historien noe løft, selv med rappkjetet og gjennomført politisk ukorrekthet. 

Alt i alt: 
«Iron Sky» er et stort og vedvarende must for alle dem som allerede er bitt av basillen. 
Pluss publikummere med sans for galopperende galskap. 

Andre, mer normalttenkende, vil forlate kinosalen hoderystende. 
