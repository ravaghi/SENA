Høy på pæra
The Killers returnerer med muskler, uten å sette inn nådestøtet. 

Det føles som en skokk med band av rang for tiden både funker opp og snikdiscofiserer musikken sin. 
Nå har også Brandon Flowers sendt solo-prosjektet sitt ut til storefri og innkalt resten av The Killers for å gjøre det samme. 
Uten å vite når er nemlig femteplata Wonderful Wonderful straks klar til å sette seil, med «The Man» som gallionsfigur. 

Med et tilbakeblikk på hva Las Vegas-kvartetten sist brukte som ledende singler for en ny plate, altså «Runaways» og «Miss Atomic Bomb» fra Battle Born (2012), er det deilig å høre noe som ikke er helt generisk, resirkulert The Killers-musikk. 
Det er heldigvis mer trøkk i «The Man» enn som så, mye takket være en spankulerende Flowers med linjer som "I got gas in the tank, I got money in the bank, I got news for you baby, you're looking at the man". 

Det er denne attityden, der han høres ti år yngre ut, som blir ledsageren gjennom disse fire minuttene, sammen med den groovy og elektrifiserte indierocken som omringer opptredenen hans. 
Det er nesten som om de har injisert en potent dose med franske Justice inn i det hele, og de «låner» til og med noen av Daft Punks robotstemmer i refrenget. 

At The Killers prøver å være moteriktig og piffer opp musikken sin på denne måten funker, fordi det er funk og disco, og du skal være ordentlig ræva om du ikke får det til å funke. 
Det er bare det at når låta er over, selv etter å ha hørt den fem ganger, så er det lite som sitter igjen. 
Dette er et band som har et register av hooks, og de har ikke supplert musikken med det i dette tilfellet. 

Flowers har tidligere uttalt at når The Killers kom tilbake skulle de fornye seg selv, som de soleklart viser tegn til her, selv om det ikke er helt originalt. 
«The Man» er langt tøffere og mer stimulerende enn de mye simplere løsningene de istedet kunne anvendt. 
De setter ikke umiddelbart inn nådestøtet, men de har skapt ny interesse for det neste som kommer. 
