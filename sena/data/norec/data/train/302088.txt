Aldri for gammel for punk
Honningbarna har skrudd lydbildet til ekstremt forbanna. 

ALBUM: 
Man må nesten la seg imponere over kampviljen til denne stadig like iltre kvintetten. 
La det være sagt med en gang. 
Honningbarna har i løpet av noen korte år blitt et av de beste livebandene norsk rock har å smykke seg med. 
Platene deres har ikke helt klart å matche konsertformen til gjengen. 

De tilbakevendende problemene har i stor grad vært mangelen på minneverdige riff og refrenger. 
Helt enkelt. 
Produsenthjelp fra The Hives-knottevrider Pelle Gunnerfeldt hjalp ikke nevneverdig på å løse den floken, selv om det i det minste låt stort og voldsomt av plate nummer to, «Verden er enkel». 
Den samme Gunnerfeldt lurer i kulissene denne gangen også. 

Ekstremt forbanna 

Først av alt er det anarkistisk holdning til det meste som ligger til grunn på denne plata (som om det var noen nytt i Honningbarna-universet). 
De to foregående platene har i stor grad båret preg av at gjengen har forsøkt legge seg på noe av den samme rocka punke-linjen andre norske band som Turboneger, Skambankt og Raga Rockers har hatt stor suksess med. 

Honningbarna har aldri helt hatt riffene eller melodilinjene til å matche disse, så denne gangen er det lite av den slags. 
I stedet har de gått fullstendig bananas, skrudd lydbildet fra sinna til ekstremt forbanna. 
Låtene går unna i et halsbrekkende tempo. 
Vokalist Edvard Valberg har det enda travlere med å spytte ut sine politiske verselinjer, og refrengene er mot alle odds - passe sangbare. 

Femten minutter stiller enorme krav til innholdseffektivitet. 
Honningbarna klarer å perfeksjonere ti av dem. 
Plata er med andre ord mest vellykket som et statement. 
Hadde de klart å mette den med et par tre låter av samme kaliber som de du finner i første halvdel, hadde det vært maks uttelling. 

Men det merkes at gutta har blitt eldre og «Opp de nye blanke» er en fin opptur. 
