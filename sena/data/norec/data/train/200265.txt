Powerocks Rose Stone
Nødlader på 6.000 mAh som kan lade både mobil og nettbrett - samtidig. 

Mens vi venter på den store batterirevolusjonen hva gjelder mobiltelefoner, blir nødladere stadig mer populært ekstrautstyr. 

En nødlader, også kalt batteripakke, kan gi telefonen en ekstra lading (eller flere) de gangene du er ute på farten og ikke har tilgang på et strømuttak. 

Det har etter hvert blitt mye å velge i denne produktkategorien, både i ulike prisklasser og ikke minst i ulike styrker. 

Enda en fra Powerocks 

Denne gangen har vi sett på nok en nødlader fra Powerocks, som etter hvert har fått et bredt utvalg med nødladere i repertoaret. 

Den forrige vi så på, Super Magicstick, var en liten sylinderformet sak som sklir rett ned i en hvilken som helst bukselomme, og som med en batterikapasitet på 2.800 mAh kunne lade en iPhone 5 (1.440 mAh) cirka halvannen gang. 

For noen kan dette bli for lite. 

For litt større lommer 

Rose Stone er både større i størrelse og batterikapasitet. 
Enormt stor er den ikke, den veier 200 gram og måler 102x25x42mm. 
Den passer neppe i en bukselomme, men går helt fint i jakkelomma og veska. 

Nødladeren er en liten rektangulær boks i aluminium, med LED-dioder i ene enden og USB-innganger i den andre. 
Innenfor nødladere er designen noe av det penere vi har vært borti. 
Aluminiumen er dessuten såpass solid at du ikke trenger å bruke den medfølgende bæreveska engang. 

Den har tilsammen tre USB-innganger, to vanlige USB-innganger (5V/1A) og en mikro-USB-inngang. 
De vanlige USB-inngangene brukes når du skal lade opp mobilen eller de andre enhetene dine, mens mikro-USB-inngangen brukes til å lade selve nødladeren. 

I motsatt ende av USB-inngangene finnes det én knapp, og trykker du på den, vil du ikke bare skru den på, men et antall LED-dioder vil også lyse opp etter hvor mye strøm det er igjen på nødladeren. 
Det kan komme godt med. 

Ett lys: null til 25 prosent. 
To lys: 
25 til 50 prosent. 
Tre lys: 
50 til 75 prosent. 
Fire lys: 
75 til 100 prosent. 

Dobbel-lading 

Batterikapasiteten er på 6.000 mAh, over dobbelt så mye som den lille Magicksticken vi testet for en tid tilbake. 
Det betyr imidlertid ikke at man kan lade dobbelt så mye, for det er en rekke andre faktorer som påvirker den reelle kapasiteten. 

Vi fikk for eksempel ladet opp en iPhone 5S (1.570 mAh) to ganger, samt én gang til 32 prosent, før det var helt tomt. 
Mellom to til tre ladinger er altså å forvente, men det vil variere. 

At nødladeren har to USB-innganger innebærer også at du kan lade to enheter samtidig, hvilket også kan komme godt med, selv om vi stort sett har brukt den ene i løpet av testperioden. 

Nødladeren er også kraftig nok til å håndtere lading av nettbrett. 
Vi testet med en iPad mini (4.440 mAh), og den kom opp på 86 prosent - så nesten én full lading. 
Produkter med enda større batterier vil du ikke få skviset så mye strøm inn i. 
Det blir mer for nødstilfelle-bruk. 

Som vi har opplevd med andre nødladere bruker også Rose Stone lang tid på å lade seg opp, regn med minst fem-seks timer. 
Siden batterikapasiteten er relativt god, er det imidlertid ikke så farlig om man glemmer å lade opp til hver eneste gang man skal ut av huset, men litt planlegging kan komme godt med. 

Konklusjon 

Er du ute etter en passe kraftig nødlader som får plass i jakkelomma eller veska, er Rose Stone etter vår mening et godt valg. 
Batterikapasiteten på 6.000 mAh gjør at du kan lade mobilen flere ganger, i tillegg til å dobbeltlade for eksempel mobil og nettbrett samtidig. 
Du kan også forsyne nettbrettet med nødstrøm dersom du har behov for det. 

Rose Stone har en solid byggkvalitet, og personlig setter jeg også pris på at det er flere fargevalg. 
Rosa blir aldri feil i min bok. 
Men du får den også i blå, sølvgrå og svart. 

Prisen ligger på cirka 450 kroner. 
Det er mulig å få tak i billigere alternativer, men vår erfaring er at du da ofte får noe som er av dårligere kvalitet. 
Powerocks-produktene er i tillegg Apple-godkjente, så det er ingen grunn til å tro at dette er dårlig vare. 

Vi har fått låne laderen av importøren Capable. 
