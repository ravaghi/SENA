Konsertanmeldelse Dr.John & The Lower 911:«Funky doktor» 

ROSKILDE (VG Nett) 
En legendarisk doktor på Roskildes fjerde formiddag er som himmelen sendt for slitne festivalsjeler. 

Sted: Arenascenen, Roskilde Publikum: 
Cirka 10 000 

Roskilde er kjent for sine søndag formiddagskonserter. 
Al Greens gospelseanse med sin egen menighet her i 1999 er mat for historiebøkene. 
Dessverre klarte 71-årige Dr.John aldri å gjenta denne seansen. 

Doktoren gjør nemlig ikke mer ut av seg enn det han strengt tatt behøver - han er jo en legende i seg selv. 
Akkurat det er tydelig under hele konserten: han lunter inn på scenen med voodoo-stokken i hånda og solbriller under hatten der en tjukk hestehale stikker ut. 
Setter seg etter hvert bak pianoet der en hodeskalle i korrekt voodoo-ånd troner. 
Resten av de fem kvarterene ser vi knapt et smil i det aldrende fjeset, og han ytrer ikke et kommunikativt ord til publikum utover å synge låtene som spenner fra årets finfine album «Locked Down» til klassikere som «Iko Iko». 

Men bandet bak han er funky som fy, ikke minst rytmeseksjonen er like tung som den ser ut - rundt tre hundre kilo. 
Med seg har Dr.John den opprinnelige briten Jon Cleary som tar mye av grovarbeidet over tangentene - det som Dr.John selv har ordnet utmerket tidligere i karrieren. 

Denne gangen blir dessverre mye av hans eget fintfølende pianospill borte i den nevnte rytmeseksjonen. 
Det blir mer New Orleans-fest enn eleganse på Roskilde denne gangen, mer muskler enn mojo. 
