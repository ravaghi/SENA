O jul med din lede
BOK: 
Ujevn samling julenoveller om einstøinger og enkemenn i Skogli. 

Levi Henriksen: 
Jern og metall. 
Noveller. 
191 sider. 
Gyldendal. 

Produktive, prisbelønte og folkelige Levi Henriksen (f. 1964) har en egen evne til å smi tekster som berører, en teft for balansen mellom lys og mørke, sorg og håp, og et talent for å skrive fram personer som vi får sympati med og heier på, der de snubler seg fram gjennom livet. 

Også flere av de elleve novellene i «Jern og metall» har slike typiske Henriksen-kvaliteter. 
Samtidig er mange av tekstene svært like hverandre, satt på spissen: 
Det foregår på julaften, det er snø i luften og ribbe i ovnen, lukten av surkål brer seg i stuen, her er minst tre kompakte skogfinner og et tilsvarende antall sørgmodige enkemenn i sekstiårene, som alle liker Merle Haggard, hvorav to har meldt seg frivillig til å arbeide på julaften av hensyn til kolleger med små barn. 

Mange av de samme postulatene, innsiktene og tematiske poengene gjentas i ulike noveller, forfatteren tar gjerne i bruk alle sentimentale triks i boken, og til tross for et som oftest solid rammeverk har flere av tekstene sjenerende innslag av klisjeer og banaliteter. 
Hovedinntrykket er altså noe ambivalent; samlingen kunne godt ha vært kortet ned med tre-fire noveller. 

Når det er sagt, er her også flere svært gode tekster. 
Novellene «Kunsten å finne eneren» og «Siste toget ut av Dodge», som elegant rammer inn samlingen, handler om de samme personene, men fra forskjellig perspektiv, og er storartet lesning. 
«Sin brors vokter» inneholder alle de typiske Henriksen-elementene i en slags Kain og Abel-historie i skjæringspunktet mellom «Bad Santa» og «Home alone». 
Og i tittelnovellen om den gamle arbeidskaren Esekiel, som i Pittsburgh har fått støpt en hjelm som ser ut som en cowboyhatt, røyker Tiedeman`s og vil gravlegges i sin matboks av blikk, spiller forfatteren ut hele registeret av arbeiderklasseromantikk. 

Det er lett å bli glad i Henriksens personer, som skildres godt og troverdig i et rent og enkelt språk uten omsvøp og dilldall, og kanskje særlig når de ikke gir etter for en trang til å uttrykke cowboyklokskap og westernvisdom. 
For det er en lengsel her mellom linjene, et nostalgisk rop fra gårsdagen. 
Fredrik Wandrup i Dagbladet har utropt Levi Henriksen til julenovellens konge, og det er ikke vanskelig å si seg enig i det. 

Men i «Jern og metall» blir det altså etter min smak litt for mye surkål og sorgtunge skogfinner til at samlingen kan bedømmes som helstøpt. 
