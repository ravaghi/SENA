Asus EA-N66 trådløs adapter
Den kan være klient, aksesspunkt eller utvide nettverket 

Vanligvis klarer vi oss med en trådløs ruter som ymse apparater får kontakt med via sine innebygde trådløse nettverkskort og antenner. 

Men det er ikke alltid det er nok, eller den mest potente løsningen. 

Noen ganger trenger man å utvide nettverket, fordi den trådløse ruteren ikke klarer å dekke hele området som skal ha tilgang. 
Andre ganger trenger man et trådløst aksesspunkt, fordi det bare finnes kablet nettilgang. 
Og noen ganger er den innebygde antenneløsningen rett og slett for dårlig. 

Asus EA-N66 løser alle disse tre utfordringene, med en liten enhet med svært spesiell design. 
De som har vært på LAX – flyplassen i Los Angeles – får antagelig assosiasjoner, selv om Asus sin enhet bare har 3 bein. 

Den støtter også både 2,4GHz og 5 GHz og opptil 3 datastrømmer som i teorien skal gi brutto 450 Mbit/sek. 

Nettverksporten støtter Gigabit nettverk. 

Installasjon 

Vi har sett det på flere trådløse enheter i det siste, det er ingen CD som skal kjøres. 
Man kobler enheten til PC-en med en nettverkskabel, starter en nettleser og etter en kort stund dukker det opp en nettside hvor du velger innstillinger. 
Alt nettverksutstyr har jo en webserver innebygd, og det er egentlig ingen grunn til å måtte gå via en CD for å sette opp utstyret. 

På Asus EA-N66 får du tre valg ved oppstart: 

Vi valgte det øverste alternativet, å bruke EA-N66 for trådløs tilkobling i stedet for den gamle innebygde trådløse nettverksløsningen i maskinen. 

Oppsettet var i prinsippet greit, bortsett fra at det i første forsøk endte i ingenmannsland. 
Etter resetting via spiss gjenstand til reset-knappen innenfor hullet på undersiden og nytt forsøk kom vi i mål. 

Hva presterte Asus EA-N66? 

Vi testet først med Netgear N900 ruteren og fikk god hastighet i begge våre testposisjoner, i stua og i kjelleren. 
Men det var på 2,4 GHz. 
Asus-enheten fant ikke 5 GHz nettverket i det hele tatt. 
Dette har også skjedd med annet utstyr, vi mistenker at feilen ligger hos Netgear-ruteren. 

Vi koblet så opp Linksys E4200 og da var det ingen vanskeligheter med å finne 5 GHz nettverket. 

Hastigheten i stua var tilsvarende 2,4 GHz med Netgear sin ruter. 

Men vi fikk også brukbar hastighet i kjelleren med 5GHz og det har vi aldri hatt tidligere med Linksys-ruteren! 

Konklusjon 

Asus EA-N66 er en spesiell og smart liten dings som har mange bruksområder. 
Har du en eldre kombinert modem/ruter eller lignende fra nettverksleverandøren kan du bruke denne som trådløst aksesspunkt med mye bedre dekning enn den innebygde løsningen. 

Den fungerer også bedre enn de aller fleste innebygde nettverkskort. 
Trenger du en trådløs bro mellom ruteren og flere trådløse enheter løser denne også det problemet, i kombinasjon med en rimelig svitsj. 

EA-N66 er på vei ut på markedet, sjekk med din forhandler for leveringstid. 
