Horribelt tøv om horrible sjefer
Den første "Horrible bosses"-filmen gikk an å se. 
Oppfølgeren nå er bare skrekkelig. 

Regi: 
Sean Anders. 
Med: 
Jennifer Aniston, Chris Pine, Christoph Waltz, Kevin Spacey, Jason Sudeikis, Jason Bateman, Charlie Day. 
USA 2014. 
1 time 48 minutter. 
Aldersgrense: 11. Egnethet: 
Ungdom/Voksen. 

Det kan skyldes skifte av regissør. 
Førstefilmen var laget av Seth Gordon som forsto at de tre vennene det handler om, ikke bare må blomstre fritt, men temmes innenfor en i seg selv lattervekkende handling. 

Den nye regissøren, Sean Anders, gjør det stikk motsatte. 
Han lar hovedrolleinnehaverne Jason Bateman, Jason Sudeikis og Charlie Day – alle med komikererfaring – utfolde seg uhindret. 

Starten er katastrofal. 
Makan til jabb da kameratene Nick, Kurt og Dale deltar i et tv-show der de skal presentere sin nye oppfinnelse, en supersmart dusj. 
Særlig Charlie Day er ulidelig å høre og se på. 
Scenen ender i det pinlige da den svarte programlederen tror de leder selskapet "Niggerdale" i stedet for "NickKurtDale.com". 

Resten er en tåpelig historie om hvordan de dumme dusjkameratene skal hevne seg på en skurkaktig forretningsboss som har lurt dem trill rundt. 
Med venstre hånd har manussnekrerne ristet et fortellingsskjelett ut av skapet. 
Men svakhetene og dødpunktene lar seg ikke skjule av situasjonskomikk og underbuksehumor, som da en hevngjerrig hushjelp tørker seg i baken med huseierens tannbørste, eller da Jennifer Aniston utfolder seg som uhelbredelig sexavhengig. 

I første film fikk vennene sendt den onde sjefen, spilt av Kevin Spacey, i fengsel. 
Oppfølgeren trenger fortsatt hans skuespillertalent, men det blir ikke mer enn noen få scener med en gneldrete Spacey bak lås og slå. 
Jamie Foxx agerer halvhjertet en mumlende rådgiver i kriminell atferd, mens fløtepusen Chris Pine sikrer høy kjekkasfaktor i rollen som den skurkaktige bossens sleipe sønn. 

Men det hjelper lite når de tre sketsjmakerne bare støyer og støyer og støyer. 
