Jimmy Eat World:«Futures» 

(Interscope/Universal) 

Ujevnt fra amerikanske Emo-helter. 

Jimmy Eat World fra Mesa, Arizona, utga i 2001 et av årets beste rockealbum i «Bleed American», men bandet er på langt nær like treffsikre på «Futures». 

Jimmy Eat World har på «Futures» slått seg sammen med Gil Norton, som blant andre har produsert norske Span og Foo Fighters. 
Anført av sangeren, gitaristen og låtskriveren Jim Adkins leverer kvartetten stort sett hard, melodiøs og melankolsk rock. 

Med sitt rene og skarpe lydbilde er de 12 låtene skreddersydd for amerikansk radio. 
Neppe tilfeldig med tanke på at «Bleed American» faktisk solgte 1,3 millioner og etablerte Jimmy Eat World som et band å regne med. 

Men alt skinner ikke like kraftig på dette albumet hvor særlig de rolige låtene unnlater å imponere, selv om dvelende «Night Drive» er en mollstemt fulltreffer. 
Kontante og breiale greier som tittelkuttet, «Just Tonight» og «Work» er alle lysende eksempler på hvor bra Jimmy Eat World er når alt klaffer. 

ESPEN A. HANSEN 
