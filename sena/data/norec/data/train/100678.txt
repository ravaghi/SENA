Audrey Horne:«Le Fol» 

(Indie) 

Myndig og mektig oppfølger av Spellemann-vinnende metaldebut. 

Dette superlaget med medlemmer fra blant andre Enslaved og Gorgoroth har utvidet paletten til mer alternativ metal à la Tool, siden debuten «No Hay Banda» for to år siden. 

Det skjer heldigvis uten at de fjerner seg fra sitt melodiøse utgangspunkt, men variasjonen gjør «Le Fol» til en mye mer sammensatt og vellykket lytteopplevelse. 
Lydbildet blir drevet aggressivt fremover av hissige gitarer bak Toschies autoritære stemmebruk. 

Vokalpåleggene på flere av låtene er forresten effektfullt mangfoldiggjort og bringer umiddelbart tankene over på amerikansk mainstream-metal, men produsent Ice Dale (Enslaveds Arve Isdahl) avslører samtidig sin norske black metal-bakgrunn når han dirigerer en låt som «Bright Lights» i mørk, atmosfærisk retning. 

Disse motsatsene skaper i det hele tatt en sjeldent vellykket helhet på en plate som har blitt herlig brautende, hektende og struttende av selvtillit. 

ANBEFALTE KJØP: 
«Jaws», «Last Call», «Threshold» og «I Wish You Hell». 
