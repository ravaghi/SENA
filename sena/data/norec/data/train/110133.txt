Godkjent retur
LÅT: PUNKROCK Turboneger «You Give Me Worms» (Scandinavian Leather/Universal) 

En bra, men ikke fantastisk, omstart. 

Første innspilte turboøyeblikk på fem år føler nok forventningspresset. 
Delvis på grunn av tiden, men mest fordi bandet introduserer ny trommis og - viktigst - ny vokalist. 
Samtlige av disse har alt innfridd live. 
Tommy Akerholdt, bl.a. tidligere rytmemaskin i Serena-Maneesh, gjør bandet strammere og tettere. 
Britiske Tony Sylvester har en stemme som er mer «Ass Cobra» enn «Retox», og gjør flere aggressive og mindre sirkusvennlige vokalvalg enn de Hank von Helvete sjekket ut med. 
Denne første singelen fra det nært forestående albumet lener seg for øvrig på et riff som er like mye The Hives som ZZ Top, og kan turbokatalogiseres som den harde og mer kompakte lillebroren til «Get It On». 
Introdusert på Sylvesters banddebut i Hamburg i fjor; dette er popete frihetspunk man vanskelig kan mislike, men som fremstår sterkere enn det egentlig er på grunn av de to nyervervelsene. 
Turboneger 4.0, eller hva man skal kalle dem, er i alle fall godkjent så langt. 

TOR MARTIN BØE 
