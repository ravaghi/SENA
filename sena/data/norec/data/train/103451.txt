Sonic Youth:«Sonic Nurse» 

(Geffen/Universal) 

Dekonstruerer rocken slik vi kjenner den. 

Sonic Youth er et legendarisk New York-band som har vært med på å definere byens mangfoldige rockscene sammen med såvidt ulike navn som Velvet Underground, Talking Heads, Television, Suicide og The Ramones. 

«Sonic Nurse» er kvartettens 19. album og slett ikke deres særeste, selv om Thurston Moore (sang, gitar), Lee Ranaldo (gitar), Jim O'Rourke (gitar), Kim Gordon (sang, bass) og Steve Shelley (trommer), alltid gjør sitt ytterste for å rive ned dine vante forestillinger om rock og album-produksjoner. 

Foran utgivelsen av dette albumet mumlet bandet noe om at sangene låter som en blanding av Fleetwood Mac og Bad Brains. 
Godt mulig det, jeg synes Sonic Youth fremstår på sitt mest strukturerte, kontante og catchy siden «Dirty» fra 1992. 

Det, mine damer og herrer, er ingen dårlig attest for et tidvis uforsonlig band som i sine mest hårete øyeblikk er ren horror i lydform. 

Et så banebrytende album som «Daydream Nation» (1988) er det umulig å forvente, men Sonic Youth har i hvert fall skrudd sammen merkelig fengende låter i «Paper Cut Exit», «I Love You Golden Blue», «Dude Ranch Nurse», «Unmade Bed» og «Stones». 

ESPEN A. HANSEN 
