Ole Paus «Sanger fra et hvitmalt gjerde i sjelen»
(Kirkelig Kulturverksted) 

Ujevne melodier, men praktfull poesi. 

Åsted for innspillingen av Ole Paus' nye plate har verken vært på Cuba eller i Chile denne gangen, men i Duper Studio i Bergen med The Real Ones og Hans Petter Gundersen som produsent. 
Bergenserne har gitt Paus et svært kledelig, jordnært uttrykk - uten noen gang å ta fokus vekk fra hovedpersonen. 
Paus selv er som sedvanlig både sår og satirisk. 
Det såre kretser gjerne rundt tanker som kommer med alderen - om det forgangne og det som venter på andre siden, mens satirikeren er freskere enn noensinne i overdådighetskritikken «Nettverk». 
Det er likevel grubleren Ole Paus som gjør sterkest inntrykk, selv når melodiene ikke holder samme kvalitet som ordene. 
Det gjelder i særdeleshet vakre «Skyer rundt et fjell», «Det eneste menneske på jorden» og «Mærradalen». 
For når Ole Paus først griper, da griper han sterkt. 
