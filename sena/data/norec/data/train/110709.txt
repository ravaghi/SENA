New Kids On The Block «The Block»
Genre: R&B (Interscope/Universal) 

De er tilbake. 
De er blitt voksne. 
Og de vil ha sex NÅ!! 

Kjære kvinne i første halvdel av 30-årene. 
Ta deg i akt. 
Barne- og ungdomsheltene New Kids 
On The Block er tilbake etter 15 års pause, og de har kun én ting for øye: 
Å få av deg fillene og ligge med deg nokså umiddelbart. 

Det grenseløse pulemaset på dette melodisk sett helt anonyme comebackalbumet er så intenst, så enormt monomant at vi i beste fall snakker om seksuell trakassering, i verste fall en 50 minutter lang voldtektstrussel. 
Det er dobbelt viktig å trå varsomt. 
De vil nemlig fotografere og filme deg også («Click, Click, Click», «Lights, Camera, Action»). 
For legge ut materialet på Internett etterpå? 

Ordentlige R&B-artister pleier å ha med i hvert fall én sang om noe annet - det være seg dansing, drikking eller dop - for å «variere uttrykket». 
På «The Block» er det kun én ting som gjelder: 
Pornografi via «autone»-vokal à la Akon (sistnevnte er med her). 
At dette comebackforsøket virker til å ha lyktes, i alle fall i de snart 40 år gamle «kidsas» hjemland USA, er i sannhet et bevis på nostalgiens lammende kraft. 
Og, for en annen stakkar, en plutselig deprimerende tanke. 

ANBEFALTE KJØP: 
«Summertime» 

De gjenforente gamlegutta fra nabolaget fikk gamle fans til å gå kvinne av huse da de lanserte gjenforeningsalbum «The Block» i London mandag. 
