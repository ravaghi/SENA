Spillanmeldelse:Utvider simmenes fantasirike verden 

«The Sims 3» har både personlighet og lidenskap, men selve spillet lander ikke langt fra stammen. 

Det er nå gått ni år siden «The Sims» kom på markedet og lot folk flykte unna sin egen hverdag og inn i livene til «simmene», små menneskeliknende skapninger med tilværelser sammenliknbare med våre egne. 

Hvem hadde vel trodd at blomstervanning, toalettbesøk og andre hverdagslige gjøremål kunne gjøres til sprudlende underholdning? 

«The Sims 2» lot konseptet bevege seg videre fra fokus på primærbehov, og gav simmene mer nyanserte liv med livsambisjoner å strekke seg etter. 

«The Sims 3» går et steg videre i samme retning og gir en helhetlig, gjennomtenkt spillopplevelse hvor hver enkelt sim har enda mer særpreg og evne til å fremstå mer som individer med egne ønsker, begjær og følelser. 

Det «The Sims 3» virkelig lykkes med er nemlig å gi simmene en personlighet som kommer bedre til uttrykk også utenfor personlighetspanelene. 
Valgene du tar hva gjelder personlighetstrekk kommer godt til syne gjennom hva som påvirker deres humør i positiv og negativ retning. 

VG Nett-leser: 
- Er The Sims 3 en utvidelsespakke?The Sims-utvikler stilte opp 
Tett på nett 

Den bokelskende einstøingen Agnes Rynkestjert (for øvrig tanten til den kjente og kjære simmen Mortimer Goth) blir for eksempel stresset av å være i store folkemengder og pløyer gjennom bøker om alt fra kokekunst til gullfiskfiske, mens hennes onde sønn fryder seg over å se andre være ulykkelige og blir nedfor av alt som har med frisk luft og friluftsliv å gjøre. 

Behovene - sult, blære, energi, sosial, hygiene og moro - har fått en litt mindre sentral plass i livene til simmene og har noe mindre innvirkning på simmenes humør og trivsel enn før. 

Isteden påvirkes humøret i større grad av hvilke ønsker simmene får oppfylt og hva som skjer rundt dem - et modningssteg som tar livstidsambisjonene fra «The Sims 2» et steg videre. 
Lykkes du med å holde simmene dine lykkelige kan lykkepoengene byttes inn mot premier som personlighetsforandringer, teleporteringsmaskin eller ekstra avspaseringsdager. 

En annen kjekk nyhet er at man selv kan bestemme hvor fort simmene skal eldes, noe som gjør det mulig å se generasjonene komme og gå i begivenhetsrike familiesagaer eller la hver enkelt sim leve lange liv fylt til randen med desto flere store og små opplevelser før alderdommen setter inn og sender dem i graven. 

I både bygge- og møbel-katalogene har det også blitt litt lettere å få ting som man vil ha det: møbler og vegger kan plasseres diagonalt og stilskaperen lar deg leke med farger og mønster så omgivelsene blir slik du vil ha dem. 

Har du lenge drømt om en bil som ser ut som om den er trukket opp som mormors polkagrisstripede sofa er muligheten med andre ord omsider kommet. 

Det er mye å oppdage: små aktiviteter, ting å gjøre, alternative karrierer, kurs, handling, matlaging, læring, folk å bli kjent med, fiskeplasser, belønninger og muligheter. 
Selvfølgelig mange av ingrediensene vi allerede assosierer med konseptet, men med noen små nye tvister og overraskelser. 

Den mest iøynefallende nyheten er kanskje likevel at simmeverdenen istedenfor å bestå av adskilte tomter og fellestomter nå består av en sammenhengende verden hvor simmene kan vandre rundt uten usynlige barrierer eller plutselige tomtegrenser. 

Gresset er som kjent grønnere på den andre siden, og nå kan du vandre inn i naboens hage uten å måtte vente på at spillet skal laste inn gress og nabolag i rykk og napp. 

Noe jeg har savnet mer enn muligheten til å kunne se og kontrollere simmenes reise fra ett sted til et annet, er imidlertid det å faktisk kunne se og styre simmene når de har kommet seg til sin destinasjon, for eksempel når de er på jobb, tar et kurs i eller er på konsert. 

Hjemme- og fritidslivet har vi alltid fått ta del i, men det er kanskje på tide å vurdere om det er plass til flere sider av hverdagslivet i spillet? 
En så enkel ting som muligheten til å endre på rekkefølgen av handlingene man har beordret simmene til å gjøre hadde også vært kjærkomment, men har dessverre uteblitt også i den tredje generasjonen av spillet. 

Helt ærlig må jeg innrømme at jeg hadde håpet å få se flere dristige idéer som kunne utvidet spillet mer i bredden, ikke bare blankpolere det eksisterende rammeverket fra forgjengerne. 

Mine forventninger - eller i alle fall forhåpninger - har muligens vært høye, men det skyldes i så fall en enorm tro på og forkjærlighet for konseptet i bunnen. 
Jeg er ikke skuffet, men det er fortsatt veldig mye mer å gå på. 

«The Sims 3» er en meget gjennomført og finslipt forbedring av «The Sims»-konseptet og har i likhet med sine forgjengere evnen til å holde spilleren foran skjermen i timevis. 

Men har man fått nok av den foregående versjonen, er forandringene i «The Sims 3» neppe revolusjonerende nok til å vekke interessen for spillet på nytt. 

PS: 
Spillet ser ut til å legge opp til omfattende nett- og community-funksjoner for nedlastning og bytting av innhold, men disse var ikke tilgjengelige da spillet ble testet. 
Vi opplevde også noen tekniske problemer med hastigheten i spillet og krasj i forbindelse med endring av oppløsning på spillet, men dette burde være i orden i butikkversjonen. 

I salg fra torsdag 4. juni. 

Trailer fra PC-spillet The Sims 3. 
