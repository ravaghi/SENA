Dystopi med overlevingsvri
Litt for langt om å overleve i eit postapokalyptisk samfunn. 

Ein liten solstorm startar eit totalt sivilisasjonssamanbrot over heile verda. 
Når straumen har vore borte i 1 ½ år, møter vi den einarma Frank, ein av dei som overlevde vanvitet. 
Akkurat når det skjer er litt uklårt, men det er berre snakk om nokre år fram i tid, og det er tale om indre Telemark. 
Anarkiet er totalt, lovløysa fullstendig. 
Talet på såkalla pinnekrossar aukar dramatisk, og hovudpersonen Frank tek også liv. 

Kannibalisme er utbreidd, også Frank gjer seg skuldig slik. 
Økonomien har brote saman, ikkje berre i Noreg, men i heile verda. 
Vare- og tenestebyte er løysinga. 

På ein gamal, einbølt husmannsplass bygger han seg eit primitivt husvære for seg og hunden Blondi. 
Eit par kvinner – den eine berre 11 år – held seg til han i periodar. 
TV er heilt borte, og berre eit par radiostasjonar – den eine kinesisk – sender av og til. 
Med ein del innslag av tilbakeblikk, følgjer vi hovudpersonen i om lag eit år. 

Romanen kan lesast som eit frittståande framhald av «Tellemarck (2015)», ei bok eg las som ein litt spesiell Western, både blodig og brutal, med Frank i sentrum. 

Boka i år er ein dystopi, ei til tider grotesk skildring av eit postapokalyptisk samfunn. 
Kristiansandaren 
Øen understrekar dette med å vise til fleire titals såkalla undergangsromanar – underleg nok finn Frank ein slags trøyst i dei. 
Dessutan gode råd for å overleve. 

Øen har alltid likt å provosere, og denne boka er ikkje noko unntak. 
Iblant var eg usikker på om han meinte alvor – eller ironiserte. 
Eg skal ikkje utdjupe dette med døme, det får bli opp til den enkelte å finne ut av. 

Men, romanen er spennande, mangfaldig og krydra med mykje fakta frå både gamal og ny tid. 
Innslag av telemarkdialekt og svært så folkeleg erotisk farga språk kan vel provosere enkelte; sjølv meiner eg slikt er greitt – og forfriskande. 
Nemnast må det også at hovudpersonen psykologisk heng greitt i hop – sjølv om han er ein annan enn i «Tellemarck.» 

Men, ei klår innvending har eg, boka er for lang, over 500 sider. 
Ei betydeleg innstramming hadde, etter mi meining, gjort godt. 
