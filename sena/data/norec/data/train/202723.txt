Skunkjuice Earbuds
Øreproppene for deg som vil dele musikken med opp til fire venner. 

Å høre musikk fra mobilen har hittil vært en behagelig egotripp, der du nyter din favorittmusikk rett på øret. 
Skal vennene dine høre på den samme musikken på samme tid, har du i praksis hatt to valg: 
Å koble til noen eksterne høyttalere, eller å bruke en adapter slik at alle kan koble seg til med hvert sitt headsett. 

Skunkjuice har imidlertid tenkt litt annerledes. 

Earbuds 

Hver pakke med Earbuds innholder nemlig to sett med ørepropper, som begge kobles til avspilleren via den samme 3,5 mm inngangen. 
Når du hører alene har du med andre ord bare det ene settet koblet til, men når du skal dele musikken din med en kompis, så kobles de to øreproppene sammen via en kraftig magnet. 
Kjøper du en tilleggspakke kan i tillegg fire personer høre på akkurat den samme musikken samtidig, og alt fra en avspiller. 

Videoen viser prinsippet: 

Men hvordan fungerer det i praksis? 

Startsettet med to ørepropper koster 299 kroner hos itrends.no, som også leverte vårt testeksemplar. 

For å koble øreproppene sammen er det som nevnt en kraftig magnet i overgangene, og mekanismen fungerer overraskende godt: 
Øreproppene sitter godt fast, samtidig som de er enkle å løsne ved å bøye hver del i motsatt retning når du skal skille dem. 

At øreproppene løsner ved press er forøvrig også en fordel selv om det bare er en som bruker øreproppene: 
Skulle ledningen henge seg opp vil nemlig magneten slippe taket, i stedet for at ledningen ryker. 

Har du barn er vår spådom at dette settet passer perfekt å ha på en lang flytur, eller bare ha liggende klar til bruk i bilen. 
Når du er lei av å høre på Knutsen & Ludvigsen over bilens høyttaleranlegg, er det her bare å gi dem mobilen din og la dem koble seg på. 
Den stillheten du opplever da, er en befrielse alle med barn vet å verdsette... 

Med tanke på prisen er det heller ikke noe å si på lydkvaliteten: 
Det er f.eks mer bass enn du får via de medfølgende øreproppene til iPhone og iPod, og til sitt bruk er dette helt ok. 
Hvis du er på jakt etter en audiofil opplevelse er dog ikke dette noe for deg. 

Men de passer ikke til... 

Skunkjuice Earbuds fungerer godt når du sitter rolig og hører på musikken. 
Hvis du er av den aktive typen som er på jakt etter ørepropper til å gå tur eller jogge med, holder de imidlertid ikke mål. 

Dette er det to grunner til: 
Magnetovergangene gir nemlig ekstra vekt, noe som gjør at den slenger når du beveger deg. 
Og siden dette gjelder selv om det bare er du som bruker øreproppene er de ikke å anbefale til slikt bruk. 
Den inaktive magneten vil også ha en tendens til å feste seg i beltespenner osv. 
når du går, og hver gang det skjer vil du oppleve en skurring i lyden. 
Dette er altså ikke et alternativ for deg som vil høre på musikk mens du er fysisk aktiv. 

Konklusjon 

Konseptet til Earbuds er smart, og til sitt bruk fungerer de også godt. 
Personlig kan jeg derfor godt tenke meg å ha et sett som ungene kan bruke i bilen. 
Det kan gjøre neste langtur til en litt mindre pinefull opplevelse, og er i seg selv verdt prisen. 
