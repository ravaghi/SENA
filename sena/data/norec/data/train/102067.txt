Plateanmeldelse:Hvitmalt Gjerde - «Hvitmalt Gjerde» 

Friskt, men noe stillestående. 

ALBUM: 
INDIEPOP Hvitmalt Gjerde «Hvitmalt Gjerde» (K. Dahls Eftf./Warner) 

Melodiøst skranglete, med punkens tilnærming til både spillekompetanse og formidlingsevne - og duften av Liverpool i bunnen. 

At vokalfuzzen skjuler mindre interessante tekster om romantikk som grenser opp til poesi, er et rufsete grep flere norsksyngende burde tatt. 

I beatpopen bak surfrocken aner man fremtiden: 
En dag kommer denne uhyggelig unge bergenskvartetten til å definere sin egen generasjon. 
De kommer til å gi ut musikk som fusjonerer det musikalske California med det tekstlige Bergen - de eneste stedene i verden man forholder seg til vann med like stor entusiasme. 

Det er ikke denne dagen. 
Men det er ikke lenge til. 

BESTE LÅT: 
«Magasin» 
