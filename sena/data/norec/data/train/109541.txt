Sara Watkins «Sara Watkins»
(Nonesuch/Warner) 

Gjett hvem som vil bli den nye Alison Krauss. 

Sara Watkins var den felespillende lillesøsteren i Californias progressive bluegrasstrio Nickel Creek. 
Nå solodebuterer hun på den «kunstneriske» Nonesuch-etiketten, produsert av John Paul Jones (Led Zeppelin). 
Gamlebandet har tatt pause på ubestemt tid, men både storebror Sean og Chris Thile bidrar her. 
Det gjør også et imponerende gross gjestemusikere: 
Steelgitargeniet Greg Leisz, Gillian Welch og David Rawlings, Jon Brion, The Attractions-trommis Pete Thomas, Heartbreaker Benmont Tench med flere. 

De egne sangene hennes henter mer fra den kaliforniske «singer/songwriter»-tradisjonen enn countrymusikken, med unntak av de to strålende instrumentalene. 
Hun synger greit, ikke veldig gripende. 
Poplåtene «Too Much» (Davíd Garza) og Brions «Same Mistakes» bidrar med lite annet enn å hemme platens moment. 
Og Watkins er for ung og frisk i fjeset til å få noe ut av Tom Waits' «Pony». 

Mon tro om hun ikke gjør klokt i å være enda mer trofast mot tradisjonen neste gang. 

ANBEFALTE KJØP: 
«Long Hot Summer Days», «Freiderick», «Lord Won't You Help Me» 

MORTEN STÅLE NILSEN 
