Test:Philips 55PFS6609 

I år blir det gøy å kjøpe ny TV. 

Skal du kjøpe ny TV har du mye å glede deg til: 
Årets nye modeller ser nemlig ut til å gi bedre bilde og ha litt flere funksjoner enn i fjor, samtidig som de starter på et lavere prisnivå. 

Et godt eksempel på det er Sony W805B, som vi likte svært godt da vi testet den. 

Spørsmålet er selvsagt om alternativet fra Philips gjør det like bra, for de to ligger ganske så likt både når det gjelder pris og funksjonsnivå. 
Vår testmodell var på 55-tommer og ligger nå på rundt 12.000 kroner i butikken. 
Men modellen fås også i 42- og 48-tommers størrelse, og spesielt sistnevnte er spennende med en prislapp på rundt 9.000. 

Nydelig førsteinntrykk 

Vi ga fjorårets 6008-serie fra Philips skryt for design og materialvalg da vi testet den for ett år siden, og noen store endringer er det strengt tatt ikke: 

Dette er rett og slett en slank og elegant TV, med smal ramme. 
Vi liker imidlertid at både TV-ens bakside og den nye fjernkontrollen er hvit. 

Også når det gjelder utstyr og finesser er TV-en så godt utstyrt som vi forventer idag. 
Du får blant annet innebygget Wi-Fi, SmartTV, fire HDMI-innganger, 3D-funksjon og to USB-innganger. 
TV-en er også klargjort for Skype, men det forutsetter at du kjøper et webkamera i tillegg. 

Som vanlig er også Philips Ambilight-funksjon på plass, og LED-diodene er her plassert på TV-ens sider. 
Kort fortalt lyser finessen opp veggen bak TV-en i takt med hva som vises på skjermen. 
Selv liker jeg funksjonen godt, og da spesielt når jeg ser på film. 
Er du uenig er det uansett bare å slå den av. 

Ambilight-funksjonen har forøvrig 10-års jubileum i år, noe som blir markert på ulike måter. 
Under fotball-VM vil du for eksempel kunne få Ambiligthen til å blinke i ditt favorittlags farger når de scorer mål. 
Dette kan styres via appen «Wave your flag», som fås både til iOS og Android-enheter. 
Kanskjer mer matnyttig er det at TV-en nå kan kobles direkte sammen med lyssystemet Hue 

Så hva er forskjellene fra i fjor? 

Det mest opplagte er at Philips nå har byttet fra et IPS-panel på 100 Hz, til et VA-panel på 50 Hz. 

Vi må innrømme at vi på forhånd var spent på om et 50 Hz-panel ville holde mål, og det er godt å kunne bekrefte at vår skepsis ble gjort til skamme. 
Dette skyldes ganske enkelt at Philips har pøst på med alt de kan av bildebandling for å kompensere, og jevnt over må vi bare si at de har gjort en god jobb. 
Litt av grunnen til det er nemlig at prosessorene i TV-ene nå begynner å bli så raske at bildebehandlingen kan være aktivert uten at de ulike funksjonene gir krøll i bildet. 

Bildekvalitet 

PFS6609 er likevel en klassisk kant-LED-modell med de fordelene og ulempene det gir. 

Fordelen er at kant-LED gjør det enkelt å lage tynne TV-er, men samtidig mister man også litt av kontrollen over sortnivået fordi man ikke har lokal dimming av diodene der det trengs. 

Men her gjør likevel 6609 en god jobb, og forklaringen skyldes funksjonen «Micro Dimming Pro». 

Finessen justerer nemlig kantlyset aktivt i forhold til både lysnivået i rommet og innholdet på TV-en, og denne tilpasningen gir altså en viss grad av lokal dimming. 

Funksjonen ble lansert allerede i fjor, men var da kun tilgjengelig på toppmodellen med 4K-oppløsning. 
At den nå blir tilgjengelig på TV-ene som koster langt mindre er et langt skritt i riktig retning. 

Som nevnt er det nå et VA-panel som blir brukt, og det har generelt litt svakere innsynsvinkel inn IPS-panelet som var på fjorårsmodellen 6008. 
Til gjengjeld får du et bedre sortnivå når du sitter rett foran TV-en, og når dette kombineres med «Micro Dimming Pro-funksjonen» er det bare å innrømme at vi ble ganske så imponert: 

Vi hadde nemlig 6609 stående ved siden av Samsungs 4KTV, en TV som altså koster godt over tre ganger så mye, og Philipsen hadde ganske enkelt ikke noe å skamme seg over. 

Som nevnt har Philips pøst på med svært mye bildebehandling. 

Dette er gjort både for å forbedre sortnivået, og for å kompensere for at det strengt tatt er et 50 Hz-panel de har brukt. 
Og jevnt over gjør «Perfect Motion Rate»-funksjonen på 400 
Hz en glimrende jobb med å gjengi jevne bilder i bevegelse. 
Ja, hvis du bare har denne TV-en foran deg, er det nesten ikke mulig å avsløre at det er et 50 Hz-panel, og det er faktisk ganske godt gjort. 
Her gjør altså Philips en langt bedre jobb enn det forrige 50Hz-panelet vi testet fra Samsung, så her har utviklingen definitivt gått videre. 

Det skarpeste bildet i klassen. 
Liker du å se så mange detaljer som mulig er antagelig Philips et TV-merke for deg. 
De har nemlig lenge vært kjent for å skvise ut detaljer på en slik måte at det gir bildet en økt dybde, og det ser vi også her. 

I praksis synes vi kanskje at bildet nesten blir litt for skarpt, så her er det en god idè å dempe skarpheten i bildeinnstillingene helt uavhengig av hvilken bildemodus du bestemmer deg for. 

SmartTV: 
Begynner å bli bra, men… 

Den gode nyheten er at Netflix er på plass, og at du kan leie filmer via blant annet SF Anytime og Headweb. 
Vi liker også du har tilgang til dine Dropbox-filer via Cloud Explorer, dermed er det en smal sak å plage vennene dine med de siste bildene fra årets ferie når du vil avslutte besøket. 

Musikkinteresserte vil sikkert også sette pris på Deezer, men dette er en betalingstjeneste, og frister neppe alle. 
Da er det mer interessant at Spotify er på plass, men vær oppmerksom på at du må ha Premium-abonnement for å bruke tjenesten via TV-en. 

Philips har altså tatt store grep på Smart-TV-fronten, men siden også konkurrentene har forbedret seg, er det ikke nok til at de virkelig skiller seg ut. 

Denne modellen mangler i tillegg pek og klikk-funksjonen du får på storebrødrene. 
Det er synd, fordi manøvreringen, for eksempel på nettsider, blir litt mer tungvint enn vi liker. 

Selv om det er en tokjernes-prosessor på plass, merker vi at meny- og app-styringen ikke er så rask som på toppmodellene. 
Dette er riktignok ingen overraskelse, og noe vi også ser på konkurrenten fra Sony. 

Konklusjon 

Philips PFS6609 gjør rett og slett en god jobb til en helt overkommelig pris, og er du på jakt etter en TV som også ser bra ut kan den være et meget godt alternativ. 

Men konkurransen i denne prisklassen er knallhard, og spesielt Sony W805B er en sterk utfordrer. 

Philips 55PFS6609 

Den store fordelen med Sonyen er at den gir et glimrende bilde rett ut av esken. 
På Philipsen bør du nemlig bruke litt mer tid på å stille deg inn, selv om du også her kommer langt med å dempe skarphet og aktivere film-modus. 
Gullkornet til Philipsen er imidlertid Ambilight-funksjonen, som de altså er alene om. 
