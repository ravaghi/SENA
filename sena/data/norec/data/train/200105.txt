Vi har kjørt nye Opel Meriva
Den oppsiktsvekkende dørløsningen er faktisk smart. 
Men Meriva B er mye mer enn det. 

HAMBURG (DinSide Motor): 
Opel Meriva var en nyskapende bil da den dukket opp på markedet i 2003, men den skjulte det godt under et ganske så banalt utseende. 
Sjefen blant de små fleksibilene har ikke desto mindre fortsatt å være nettopp det gjennom en årerekke, selv om konkurransen er blitt mer spenstig med biler som Nissan Note, Renault Modus/Grand Modus og kanskje særlig Citroën C3 Picasso. 

Mer moden 

Nå er en helt ny Meriva lansert, og vi kan allerede røpe at det dreier seg om en meget verdig oppfølger til sin forgjenger. 
Meriva anno 2003 var basert på datidens Corsa, mens nykommeren har elementer av både Zafira - den kompakte fleksibilen - og til og med den store Insignia. 
Designmessig er dette ikke bare en mer moderne bil, men også mer spennende i utseende. 
Her kjenner vi igjen det spenstige designspråket som ble innført av Niels Loeb og videreført i nyeste generasjon Corsa, Insignia og helt nye Astra. 
Legg spesielt merke til "bølgen" langs skulderlinjen (som for øvrig ble introdusert av Citroën på C4 Picasso). 
Den gir linjeføringen mer dramatikk samtidig som den gir bedre utsikt for baksetepassasjerene, til glede for barn på langtur. 

Symbolikk 

Rudy Hedfeldt, Opels Marketing Manager for småbilsegmentet, forklarte oss at valget av Hamburg til lanseringen av nye Meriva var symbolsk: 
Det har med dører å gjøre 
- Hamburg blir i Tyskland kalt landets "dør til verden". 
Samtidig skal Hamburg være kjent for å være en fri, internasjonal og ungdommelig by. 

Dette skal altså langt på vei være definerende for annen generasjon Meriva. 

Bredt nedslagsfelt 

Etter å ha opplevd bilen kan vi berolige leserne: 
Bilen har ikke et bruksområde som begrenser seg til "frie, unge og internasjonale" mennesker. 
Den dekker faktisk behovene til en ganske vid kundegruppe, både unge og ikke lenger så unge. 
I forhold til forgjengeren er dette et stort sprang fremover, som seg hør og bør syv år etter at første Meriva ble lansert. 
(Og vi var med den gangen også 

Motsatte dører 

Slike løsninger var tabu i svært mange år, etter at en hel del ulykker helt frem til 50-tallet kunne tilskrives dårlig gjennomtenkte varianter av bakhengslede dører, som utgorde en alvorlig risikofaktor hvis de ble åpnet i fart. 
Det var Rolls-Royce som med sin Phantom-modell og dennes "coach doors", fikk gjennomslag for at en moderne og sikker variant av dører med motsatt åpning igjen hadde livets rett. 
EU-lovgivningen ble da også endret. 

Les mer om Meriva og "motsatte" bakdører her. 

Video som viser de fiffige løsningene: 

Bakhengslede dører er spesielt praktiske når baksetene benyttes hyppig. 
Det er årsaken til at man finner dem på London-taxier - og en bil som Phantom - og det er derfor Opel modig nok valgte å være de første i "moderne tid" til å gjeninnføre dem på en europeisk masseproduksjonsbil. 
Vi fikk et godt inntrykk av FlexDoor-løsningen, som Opel kaller den. 
Den gjør det utvilsomt lettere å stige inn og ut, lettere å sette inn et barnesete, for eksempel, og man har bedre kontroll med eventuelle barn som skal plasseres i bilen. 
I tillegg kan man om nødvendig holde igjen døren fra forsetet. 
En avansert låsemekanisme hindrer åpning mens bilen er i fart. 
I tillegg kan dørene både foran og bak åpnes i en svært åpen vinkel - hele 84 grader - og et praktisk håndtak på B-stolpen hjelper ytterligere til. 

Progressiv 

Vi nevnte at bilen er mer moden enn forgjengeren, i tillegg til å være mer innovativ. 
Faktisk startet arbeidet med å utvikle denne Meriva-generasjonen bare halvannet år etter at første Meriva ble lansert i 2003. 
De bakhengslede dørene stod på programmet fra start, og en testmodell, som ble lånt ut til publikum (første generasjon, men med dører hengslet i bakkant), ga overveldende respons. 
At designen skulle være progressiv og ikke konservativ, var også på det rene. 
Det var altså duket for revolusjon snarere enn evolusjon. 

God plass 

Nye Meriva er større enn forgjengeren og deler chassis med Zafira. 
Opel håper dermed med denne modellen å kunne hente kunder fra både småbilklassen og kompaktklassen. 
Nye Meriva er ingen lett bil; den veier fra 1,3 tonn i enkleste utførelse. 
Bilen er for øvrig 429 centimeter lang (altså lengre enn en Golf), 181 centimeter bred og 161,5 centimeter høy. 
Akselavstanden på 264 centimeter er også en solid kompaktklasseverdi. 
Da er det ikke overraskende at kupéen oppleves romslig. 
Både foran og bak har man godt med armslag og det er mulig for fem voksne å dra ut på tur med denne. 

Når det i tillegg har foregått en svært positiv utvikling når det gjelder kvalitetsopplevelse ombord, blir inntrykket av modenhet bortimot fullendt. 
Her er både elementer fra Insignia og helt nye Astra benyttet, og det hele ser bra ut. 

Enda mer fleksibel 

Opel Meriva var klasseledende på fleksibilitet, og den nye generasjonen går den en høy gang i dette kapitelet. 
Men syv år er jo gått, og konkurransen har tilspisset seg, så den utviklingen har vært påkrevet. 
At Opel har gjort leksene sine er klart. 
FlexSpace-systemet er ytterligere forbedret. 
Dette er Opels betegnelse på de smarte løsningene for setekonfigurasjon og oppbevaringsrom. 
Det utfylles av et nytt konsept for utnyttelse av midtkonsollen, som klalles FlexRail. 
Man kan her plassere oppbevaringsenheter / koppholdere på ulike nivåer langs en skinnegang mellom setene. 

Helsebonus 

Og nettopp setene viser også fremgangen Opel har gjort siden sist. 
Justeringsmulighetene både foran og bak er forbilledlige og vi opplevde å sitte godt, særlig i forsetene 
Når det gjelder betjening, seteløsninger og generell ergonomi har det faktisk lykkes Opel å få godkjenningsstempelet fra den tyske organisasjonen AGR, eller Aksjon for Rygghelse, som består av uavhengige leger og terapeuter. 
Anbefalingen gjelder de nevnte fleksi-systemene og i tilleg FlexFix-systemet, som for øvrig ble introdusert med dagens Corsa. 
Det dreier seg om en enkel, men solid løsning for å feste opptil to sykler bak bilen med et stativ som er integrert i chassiet og trekkes ut som en skuff. 
(Vist på forsidefotoet). 
NB: 
Flere av løsningene er ekstrautstyr. 

Betryggende å kjøre 

I forhold til forgjengeren har nye Meriva fått betydelig bredere sporvidde. 
For øvrig er understellet, som nevnt, hentet fra kategorien over. 
Kjøreegenskapene fremsto som betryggende og forutsigbare, om ikke spenstige, da vi kjørte bilen på varierende veier i Tyskland. 
Med den sprekeste motoren nådde vi i underkant av 200 km/t og kunne da konstatere en uklanderlig stabilitet og retningssikkerhet. 
I tillegg er komforten helt OK med spesielt et lavt støynivå som imponerer - her kunne vi uanstrengt samtale i kupéen også i mye høyere hastigheter enn det som er tillatt her hjemme. 
Det skal understrekes at motorene i begge testbilene vi fikk anledning til å prøve, var bensinmotorer. 

Vi har nylig testet en ny Opel av mer klassisk art. 
Sjekk ut Golf-konkurrenten Astra med 1.7 diesel her. 

Attraktiv med bensin 

Det blir et begrenset motorutvalg som blir tilbudt i første omgang. 
Som konkurrentene tilbyr nå Opel mindre motorer med mer krefter, men lavere forbruk. 
Imidlertid er ikke miljøfokuset så påtagelig som for eksempel hos Volkswagen eller Ford og på dieselsiden er det litt skrantent i forhold til de fleste konkurrentene. 

Vi fikk kjøre det som er spydspissen når det gjelder motorteknologi i øyeblikket, nemlig 1.4-literen som er tilgjengelig i tre varianter - uten turbo med 100 hk og med turbolading i en 120- og en 140-hestersversjon. 
Det var de to sistnevnte som var tilgjengelige for prøvekjøring. 
Når det gjelder diesel, finnes en motor på 1,3-liter som yter 75 hestekrefter og en 1,7-liter som tilbys i en variant med 100 hester, 260 newtonmeter og automatgir. 

Kultivert og diskré 

Motoren vi fikk kjøre gjør lite av seg - både på godt og vondt. 
Den bråker ikke og den opptrer kultivert og velpustende både i 120- og 140-hestersversjon. 
Førstnevnte akselererer fra 0 til 100 på 11,5 sekunder - hvilket er godkjent - og 140-hesteren bruker 10,3 sekunder på samme øvelse. 
Toppfart er henholdsvis 188 og 196 km/t. 
Ingen av dem opplevdes som spesielt spreke, men det har delvis med den fine gangkulturen og den svært lineære kraftutviklingen å gjøre. 
Det effektive arbeidsregisteret er bredt og det har liten hensikt å ty til girspaken for å gi på ytterligere i det som er normalt turtallsregister ved landeveis- eller motorveikjøring. 

Snaut 

1.4/100-hk-motoren fikk vi ikke anledning til å kjøre. 
Den har et dreiemoment på relativt beskjedne 130 newtonmeter og gjør 0 til 100 km/t på 13,9 sekunder. 
Vi tror dette vil oppleves vel snaut for ganske mange. 
Da vil dieselmotoren med samme antall hester - og med automatgir - være å foretrekke. 

Senere i år kommer det til to sprekere dieselvarianter; 1.7 CDTi med 110 og 130 hester, begge utstyrt med sekstrinns manuell girkasse. 

Lite grønne 

Når det gjelder forbruk og utslipp er verdiene relativt tidsriktigere, men heller ikke noe mer. 
For bensinmotorene ligger de mellom 0,61 0g 0,67 liter per mil/144 og 156 gram CO2 per kilometer. 
Dieselen på 1, 3 liter greier seg med 0,49 liter per mil/129 gram CO2 mens 1.7 CDTi med automat trenger 0,64 liter per mil og slipper ut såpass som 168 gram CO2 per kilometer. 
Her har Opel potensiale for forbedring. 
For øvrig skal det senere i år komme en mer miljøfokusert versjon, 1.3 EcoFlex med en mer nøysom dieselmotor på 95 hestekrefter, uten at vi har fått oppgitt forbrukstall for denne. 

Citroën-konkurrent 

Vi nevnte biler som Nissan Note og Renault Grand Modus innledningsvis, men når det gjelder konkurrenter ser vi på Citroën C3 Picasso som den mest aktuelle. 
Den som er ute etter en bil i denne klassen bør ta en titt på både C3 og Meriva da de hver på sin måte tilfredssstiller en rekke behov man tidligere ikke kunne fylle i så kompakte biler og i denne prisklassen. 
Uansett er Opel Meriva totalt sett et attraktivt produkt i våre øyne, og Opels målsetning om å selge 500 eksemplarer i år og 1.000 i løpet av 2011 burde fint være innenfor rekkevidde. 

Nye Opel Meriva kommer til norske Opel-forhandlere i juni. 
