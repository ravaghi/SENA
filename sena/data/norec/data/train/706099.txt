Greit nok
Margrethe Gausel slår et slag for den gode hverdagsmaten i sin andre kokebok. 

Margrethe Gausel 

Godt nok - enkle og sunne matgleder 

255 sider 

Jæren forlag 

Det er ikke noe forseggjort og fancy over maten Margrethe Gausel serverer i sin nye kokebok. 
Dette er enkel og grei hverdagsmat som alle kan klare å lage, og forfatteren har en forbilledlig avslappende holdning til hva det vil si å spise sunt, slik tittelen også antyder. 

I forrige bok forklarte Gausel hvordan hun selv og mannen hadde kvittet seg med totalt 60 kilo etter å ha lagt om kostholdet, og i den nye boka handler det om hvordan familien på seks spiser i dag for å holde vekta stabil og energinivået på topp. 
Stikkord er mye proteiner og få raske karbohydrater. 

Porsjonene er tilpasset Gausels egen familie, pluss rester, så man kan med fordel halvere oppskriftene om man ikke er like mange til bords. 
Forfatteren er veldig flink til å lure inn grønnsaker i rettene, og gir flere tips til hvordan man kan få i kresne unger de anbefalte fem om dagen. 
Mye av det vi testet gikk ned på høykant hos både store og små, deriblant gamle klassikere som pølsegrateng og fiskeboller i hvit saus. 
Søtpotetlasagnen ble derimot mottatt med betydelig skepsis hos de yngste, som savnet vanlige pastaplater. 
Gausel er nemlig ivrig til å bytte ut tradisjonelle ingredienser som fint mel og sukker med ulike erstatninger, og det er ikke alltid resultatet blir like vellykket. 
Havrebrødet må sies å være for spesielt interesserte, og store mengder smør i stedet for tomatsaus på pizza går jeg rett og slett ikke med på. 

I likhet med en del andre kokebokforfattere, kan det virke som om Gausel har siktet mot lesere hun allerede kjenner, for boka er full av anekdoter om venner og familiemedlemmer. 
Dette er dessverre totalt uinteressant for oss andre, og det får dessuten noen utfall som burde ha vært lukt bort av forlaget. 
For eksempel at hun kaller semulegrøt for hundegrøt. 
Det er selvsagt en forklaring på hvorfor dette uhyrlige begrepet er tatt med i boka, men du har jo ikke lyst til å få assosiasjoner til hundemat når du skal lage middag, uansett hva grunnen er. 

Men alt i alt byr Gausel på massevis av greie og enkle oppskrifter, rikelig med inspirasjon, flotte bilder og mye smittende entusiasme. 
Dette er et fint oppslagsverk for hverdagskokker som trenger ideer til nye vrier på gamle retter. 
