Denzel i full fyr
Regi: 
Tony Scott. 
Med Denzel Washington, Dakota Fanning, Marc Anthony, Radha Mitchell, Christopher Walken. 
Amerikansk. 
Action - 15 år, frarådes under 15. 
Egnet voksne. 

Beinhard voldsaction med klart usympatiske trekk. 
Og en glitrende karakterstudie midt i! 

Det handler om en desillusjonert eks-marinesoldat med store alkoholpoblemer. 
Han tar seg jobb som livvakt for en liten jente i Mexico City. 
Og opplever marerittet - og sin gjenfødelse som drapsmaskin - da jenta blir kidnappet. 

Regissøren Tony Scott har vist sitt action-håndverk gjenom år med filmer som «Top Gun», «Days of Thunder», «True Romance» og «Rødt hav». 

Han sparer ikke på noe denne gangen, og understreker hvert voldelige, blodige og eksplosive poeng for alt hva det er verdt. 
Og litt til. 
Selvtektsmotivet er ikke vakkert, typetegningene er nær rasistiske i forhold til Mexico og meksikanere, kynismen grenser til det kvalmende. 

Men, midt i: 
En usedvanlig velopplagt Denzel Washington, som lager en utrolig flott og nesten troverdig utviklingshistorie av sin hovedperson - fra en fordrukken stakkar, via en mann som ser glimt av liv, og til slutt definerer seg som en rettferdighetens engel utsendt av Gud. 

Vakkert? 
Nei. 
Underholdende? 
Avgjort. 
Moralsk forsvarlig? 
På ingen måte! 
