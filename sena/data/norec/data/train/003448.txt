The Strangers
Forbered deg på det verste! 

Allerede i begynnelsen av ”The Strangers” får vi sterke signaler om at det ikke kommer til å ende godt. 
Så det er bare å forberede seg på det verste med en gang. 
Resten av filmen er en effektiv samling av grøssende situasjoner og grusomme handlinger. 
Ikke alle har mage for dette, men skrekkfilmfansen bør kjenne sin besøkstid. 
Regissør Bryan Bertino rendyrker sjangeren, og går ikke av veien for å være så slem med figurene sine at vi nesten blir motløse. 

Kristen (Liv Tyler) og James (Scott Speedman) kommer hjem til sitt øde og naboløse landsted etter et bryllup. 
Det har ikke gått så bra. 
James har fridd, men Kristen vil ikke. 
Nå diskuterer de hvordan de skal komme seg videre i forholdet, men så banker det hardt på døra. 
Det blir starten på et nattlig mareritt der de terroriseres av flere maskerte personer, uten at de aner hvorfor. 

Skremmer godt 

Filmen forsøker å etablere Kristen og James etter beste evne før historien tar en ond retning, og det matcher historien at paret er i ferd med å gå fra hverandre. 
Men for det meste av filmen må både Liv Tyler og Scott Speedman først og fremst spille redde. 
Dette gjør de godt, samtidig som filmen er god til å skremme oss. 
Noen av virkemidlene er lette å gjennomskue for en dreven seer, men ikke alle. 
Jeg følte et større ubehag gjennom deler av filmen, noe som betyr at filmen er god på dette feltet. 

Psykisk terror 

”The Strangers” føles veldig slem, men den er ikke spesielt voldelig. 
Selv i de voldsomste øyeblikkene holder Bertino tilbake, i stedet for å lesse på med gørr og blod. 
Det er den psykiske terroren som påvirker oss. 
Det er tøft å se de to menneskene bli utsatt for fryktelige ting, uten at det ser ut til å være noen spesiell grunn til det. 
De maskerte inntrengerne kommer tilslutt med en årsak, men den er like nifs som den er intetsigende. 

Skurrer 

Det er selvsagt noen normer og regler fra skrekkfilmens verden som også skurrer i denne filmen, som hvordan mobiltelefoner settes ut av spill akkurat når de behøves som mest, hvordan slemmingene ser ut til å ha en militær presisjon i sine bevegelser og handlinger, og hvordan et rømningsforsøk selvsagt ender i en vrikket fot. 
Men sånn må det være om det skal bli film av det. 
Og ”The Strangers” er slett ikke det verste du kan se på skrekkfronten akkurat nå! 
