Milde gys, ingen grøss
Sjanger: 
Grøsser 

Land: 
Storbritannia/USA 2014 

Regi: 
John Pogue 

Manus: Craig Rosenberg, John Pogue, Oren Moverman, Tom de Ville 

Skuespillere: 
Jared Harris, Sam Claflin, Olivia Cooke, Erin Richards, Rory Fleck-Byrne, Laurie Calvert 

Aldersgrense: 
15 år 

Egnethet: 
Ungdom/voksen 

«The Quiet Ones» er inspirert av sanne hendelser rundt «The Philip Experiment» i Toronto i 1972. 
Inspirert av, er viktig å understreke her, for det er i grunnen svært få likheter mellom filmen og de virkelige hendelsene. 

Professor Coupland (Jared Harris) bruker kontroversielle og ekstreme metoder i sine eksperimenter. 
Han lokker også med seg unge studenter til å ta del i det han mener kan kurere mentale sykdommer. 

Hans påstand er at psykisk syke mennesker skaper såkalte poltergeister ved sin egne negative energi. 
Han mener at poltergeisten kan lokkes frem, for så å fjernes nesten som en kreftsvulst. 
For å lokke den frem, må han bruke ekstreme virkemidler og forsøkspersonen Jane (Olivia Cooke) blir presset langt over etiske og forsvarlige grenser. 

Han har forsøkt eksperimentet en gang tidligere uten å lykkes, og skyr derfor ingen midler denne gangen. 

Filmen er vakkert filmet med retro-glans og hipster-kulhet, og skuespillerprestasjonene er upåklagelige. 
Likevel er det dørgende kjedelig. 
Jo da, en skvetter til en gang, eller to, men det er ikke en eneste scene hvor en kjenner hjertepumpa slå ukontrollert. 
En grøsser skal få deg til å grøsse, her er det mer som milde gys. 
