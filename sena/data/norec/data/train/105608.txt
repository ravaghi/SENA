a-ha-triumf på Ullevaal
Ingen skal beskylde a-ha for å stramme inn livreima på sin avskjedsturné. 

Sted: Ullevaal stadion, Oslo 

Publikum: 
Ca. 27 000 

De har delt ut fire stipendmillioner i sitt eget navn og reiser neste uke rundt med et sceneshow som mangler sidestykke i norsk sammenheng. 
Gled dere til det! 

Klokken 21,40 eksploderer den hjerteformede scenen i farger, bilder og «The Sun Always Shine On TV» som denne kvelden fungerer som en genial langpasning på selveste landslagsarenaen til a-has perlerekke av låter. 
Og ironisk nok; a-ha live har aldri vært bedre på 2000-tallet enn på Ullevaal i går, og jeg har sett dem et tosifret ganger i denne perioden. 

Spesielt er Morten Harket tilbake der vi vil ha han - inkluderende, aktiv og i stemmemessig toppform. 
Harket gjør en aldeles kolossal «Stay On These Roads» i startfasen og ser seg egentlig aldri tilbake. 
Det finnes definitivt kun én av hans vokale kaliber! 

Et lite akustisk mellomspill tenner ikke akkurat publikum, selv om vemodet hagler over observante a-ha-fans under trioens aller siste single, «Butterfly Butterfly (The Last Hurrah)». 
I den ferske, symboltunge videoen til denne låten biter nemlig a-ha seg i sin egen 25 år gamle hale, ettersom den er regissert av samme mann som sto bak den epokegjørende «Take On Me»-videoen, Steve Barron. 
Den inneholder til overmål klipp fra denne videoen. 

Her omfavner også Paul Waaktaar-Savoy, Morten Harket og Magne Furuholmen hverandre - det aller siste de gjør i en aha-video. 
Med tanke på hvilken konfliktfabrikk a-ha har vært i over 25 år er det vel så rørende at de allerede i annenlåten i går, «Move To Memphis», poserer sammen med gitarer rundt skuldrene for fotografenes skyld. 

Det var en ren maktdemonstrasjon a-ha serverte på et rekordstort Ullevaal i går, et endelig bevis på at andre norske band ikke når til anklene på a-ha i storhet, like mye som det var en endelig bekreftelse på hvor bra de egentlig alltid har vært. 

Hvem andre klarer å skape et så sømløst show av popperler skapt i et tidsspenn på tre tiår? 

I Norge - ingen. 
På langt nær. 

DETTE SPILTE DE 

The Sun Always Shines 
On TV Move To Memphis The Blood That Moves The Body Scoundrel Days Stay On These Roads Manhattan Skyline Hunting High And Low The Bandstand Looking For The Whales Butterfly Butterfly (The Last Hurrah) (Seemingly) Nonstop July Crying In The Rain Minor Earth Minor Sky Forever Not Yours Summer Moved On I've Been Losing You Foot Of The Mountain Cry Wolf Analogue The Living Daylights Take On Me 
