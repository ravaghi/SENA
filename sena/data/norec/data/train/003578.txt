Asfaltenglene
Forhåpentligvis morsomt for 12-åringer, litt for tynt og enkelt for meg. 

Jeg håper ungene liker «Asfaltenglene». 
Virkelig. 
Men den gjør lite for min del. 

Det er en søt og naiv historie fra Oslos multikulturelle miljø, der en jentegjeng leker detektiver. 
Her er det nok ikke først og fremst satset på realisme, men jeg vil tro at spesielt jenter på omkring 10-11-12 år vil synes dette er gøy. 

Den fungerer nok best på barns premisser, men jeg føler ikke at den har mye å by på for meg som voksen. 

Vil oppklare narkosak 

Handlingen i korte trekk: 
Venninnene Maja (Emma Høgh Åslein), Rikke (Nini Bakke Kristiansen) og Ohna (Helene Nybråten) tilbringer ferien sammen. 
De sover på taket av restauranten Saigon House, som drives av Ohnas bestemor og bror. 

En dag finner Mattilsynet narkotika gjemt i en kasse kjøtt på restaurantens lager, og broren arresteres. 
Jentene er sikre på at han er uskyldig, og bestemmer seg for å oppklare saken på egen hånd. 

Litt for tynt og enkelt 

«Asfaltenglene» har scener med et passende spenningsnivå for barna, som for eksempel når de konfronterer narkiser langs Akerselva eller roter rundt i en skummel kjeller. 
Vi får til og med en liten biljakt, en flukt over hustak og et hardtslående eksempel på «girl power». 

Men historien har ingen sjel, ingen virkelige følelser. 
Manuset virker litt for tynt og enkelt, og skuespillet er for dårlig, spesielt i noen av bi-rollene. 
De tre jentene i hovedrollene klarer seg fint, men jeg savner noe eller noen å riktig bry meg om i denne filmen. 

Vanskelig å tro på 

Det er forøvrig pussig å se at ingen i filmen ser ut til å bry seg om at jentene utsettes for grov omsorgssvikt. 
Maja og Rikke settes bort til en restaurant som plutselig er under mistanke for narkosalg, men ingen tar kontakt med mødrene deres. 
Og politiets etterforskningsmetoder kan best beskrives som mangelfulle. 

Det er vanskelig å tro på denne historien, iallefall når gjerningsmannen avsløres. 
Men det er ikke jeg som skal tro, det er 10-12-åringer. 
Jeg håper for filmens skyld at de vil sette pris på «Asfaltenglene», men for min del er den litt for svak film til å kunne anbefales. 

«Asfaltenglene» er skrevet av Vibeke Idsøe, Mette M. Bølstad og Kjersti Ugelstad, etter en idé av Ellen Jacobsen. 
Produsent: 
Synnøve Hørsdal. 
Regi: 
Lars Berg 
