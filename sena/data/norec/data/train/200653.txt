Nokia N71
Nokia har gjort mye rett med N-serien sin, med en lang rekke spennende telefoner. 
Likevel lå det i kortene at det snart ville komme en som ikke ville imponere. 
Se bare på Nokia N71. 

Mange av de som har lest spesifikasjonene til denne mobilen vil nok stille seg litt uforstående til kritikken. 
Nokia N71 er tross alt bedre teknologisk en fjorårets populære modell, Nokia N70. 
I tillegg er den faktisk nesten like velutstyrt som storebroren N80. 
Allikevel er det et eller annet som gjør at ikke klarer å bli entusiastiske. 

Tykkasen til Nokia 

Fra esken ble åpnet for første gang skjønte vi at denne mobilen kom til å slite hardt for å bli en favoritt. 
Både størrelsen og den grå kjedelige fargen fikk minnene til å assosieres mot høst og kulde, fremfor sol og sommer. 
Dimensjonene på N71 (99 x 51 x 26 mm) er faktisk nesten identiske med de på den suverene N80-mobilen (95 x 50 x 26 mm) som Nokia slapp nylig. 
Likevel føles den langt større. 
Vekten på 139 gram er også omtrent den samme, med 134 gram på Nokia N80. 
Igjen er forskjellen påtagelig, N71 føles langt tyngre. 

En av fordelene med dette enorme designet er imidlertid at de har fått plass til to nydelige skjermer. 
Invendig er det en lekker sak på 2,4 tommer med 240 x 320 punkter og 262 144 farger. 
Utvendig kan den skryte av en 1,36 tommer stor skjerm med 96 x 68 punkter og 65 536 farger. 
Begge imponerer i forhold til andre konkurrenter i lignende klasser. 

En annen fordel med designet er nummertastene. 
Kvaliteten på disse er meget bra, noe som kanskje ikke er overraskende med tanke på størrelsen man har til rådighet. 
Allikevel kunne vi ønske at navigasjonsknappen var hakket bedre, siden det til tider blir litt vanskelig å bekrefte valgene på grunn av en nedsunket knapp. 
Vi er også overrasket over at Nokia ikke har sett seg tjent med å putte på musikknavigasjonsknapper utvendig på denne telefonen. 

Bare nesten 

For Nokia N71 kunne faktisk vært en meget god MP3-mobil. 
Den kommer tross alt med 128 megabyte MiniSD-kort som standard (støtter opptil 2 gigabyte) og en relativt bra mediespiller. 
I tillegg har den både bra lyd og FM-radio, som vi setter som krav. 
Problemet er mangelen på navigasjonstaster og et ganske dårlig headset. 
Sistnevnte fungerer greit nok til telefonsamtaler, men skal du høre på musikk blir det for mye sys til at man får noe ut av musikken. 

Kameraet med to megapikslers oppløsning kan du imidlertid bruke uten problemer. 
Det er mer enn bra nok til å ta de mindre viktige bildene dine. 
Nå er det ikke like bra som på Nokia N80, som tross alt har mer enn én megapiksel ekstra å rutte med, men allikevel godt nok når du ikke har med det vanlige kameraet ditt. 
Oversikten over valgmuligheter og informasjon om bilder er blitt forbedret i forhold til tidligere modeller og ser nå riktig så lekkert ut. 

Som med de andre N-mobilene til Nokia er også N71 utstyrt med veldig bra videoopptak. 
Med en mulig opptaksoppløsning på 352 x 288 punkter kan man faktisk lage ganske gode videosnutter. 
Se bare hva disse fem fikk til med tilsvarende kamera på Nokia N90 i kortfilmfestivalen som gikk av stabelen i fjor i Tyskland. 

Bra for business 

Vi har imidlertid en snikende mistanke om at de som kommer til å gå for denne mobilen ikke er ute etter en lekker liten underholdningsmobil. 
For den er nok i første rekke beregnet for businessbrukerne, med sine gode taster, gode skjermer og glimrende operativsystem. 
Series 60 3rd Edition er nemlig blitt riktig så bra etter hvert, og når hastigheten har kommet opp på et akseptabelt nivå er det bare Windows Mobile som kan måle seg. 
I hvert fall inntil de nye Symbian-mobilene til Sony Ericsson (M600i og P990i) kommer i sommer. 

Som businessmobil er telefonen godt utstyrt, med både EDGE- og 3G-støtte, slik at rask dataoverføring går som en drøm. 
Oppsett av e-post er også her en meget enkel affære, i likhet med synkronisering av mobilen via PC Suite. 
Sistnevnte gjør det blant annet enkelt å bruke mobilen til å koble til den bærbare PC-en på hytta. 
N71 er også utstyrt med RSS-leser og den suverene nettleseren til Nokia, slik at nettmulighetene er blant det beste man finner på dagens mobiler. 

I tillegg har den en rekke nyttige småverktøy som kan hjelpe businessbrukeren når han er ute på reise. 
Ikke minst er QuickOffice til god hjelp når man for Office-dokumenter i eposten. 

Hvorfor kom denne? 

Problemet for Nokia N71 er at Nokia har flere andre alternativer som kan gjøre alt dette, minst like bra. 
Ikke minst Nokia N70, som er et langt stiligere og nesten like godt alternativ, og den er i tillegg rundt 800 kroner rimeligere. 
For man må ut med hele 4 000 kroner for Nokia N71, noe som også er kun en drøy tusenlapp billigere enn N80, som er både bedre og langt kulere. 

Vi sliter derfor med å se hvorfor Nokia i det hele tatt valgt å lage denne telefonen. 
Med det kjedelige designet skulle man tro at den kunne skilte med noe unikt på funksjonssiden, men det gjør den ikke. 
Trenger du store gode nummertaster og ikke bryr deg om design, er Nokia N71 et godt valg. 
Er imidlertid kriteriene dine bare en smule annerledes bør du hoppe glatt over denne. 

Tekniske data for Nokia N71 
