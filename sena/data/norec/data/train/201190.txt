Ypperlig Norges-BMW
MÜNCHEN (DinSide Motor): 
Å kjøre BMWs nye stasjonsvogn er en flott opplevelse. 

Tidligere i år kjørte vi den splitternye 5-serien i sedanutgave. 
Turen var nå kommet til 5-serie Touring, eller stasjonsvogn på godt norsk. 
Etter erfaringen med sedanutgaven regnet vi ikke med å bli skuffet, og det ble vi heller ikke. 
Selv den utmerkede Mercedes E-klasse er nå truet i premiumklassen. 

Norgesvennlig versjon 

For det første var vi denne gangen så heldige å få kjøre noe tilnærmet det som vil bli bestselgeren i Norge, nemlig 520d Touring, en bil som i prislisten debuterer på 508.000 kroner, riktignok før man tar fatt på "smørbrødlisten" med ekstrautstyr. 
Vi snakker her om prisen på en spesiell variant av 520d hvor den firesylindrede tolitersmotoren yter 163 hestekrefter. 
Den er spesialtilpasset det belgiske markedet som, i likhet med Norge, har et sært avgiftsregime. 
Den passer dermed bra her idet den får en pris redusert med ca. 30.000 kroner i forhold til standardversjonen på 184 hestekrefter. 

184/163 

Testbilen hadde alle de 184 hestekreftene på plass, likeledes 380 seige newtonmeter å dra med. 
I 163 hk-utgaven er dette tallet identisk, noe som gjør at bilen til hverdagsbruk vil oppleves som bortimot like sprek. 
Jager man ikke turtall og maks akselerasjon greier man seg fint med sistnevnte; 0-100 går unna på 8,9 sekunder med 163-hesteren mens testbilen greier seg med 8,3. 
Toppfarten er 212 km/t respektive 222. 
Testbilen var utstyrt med sekstrinns manuell girkasse. 
Om utvekslingen er grei, satte vi ikke særlig pris på sjaltekomforten; det lugger litt og girvekslingen er mindre kontant enn for eksempel hos Volkswagen. 
Dessuten liker vi ikke plasseringen av spaken ut til høyre på midtkonsollen. 
Nei - velg heller den utmerkede 8-trinns automaten som koster 24.000 kroner ekstra. 

Ved forsiktig kjøring greier den tunge doningen (tross alt over 1,7 tonn), seg med cirka 0,5 liter diesel per mil. 
Det gir et respektabelt CO2-utslippstall på 135 gram per kilometer. 

Kjøreleder 

Som forventet lever kjøreegenskapene opp til BMWs gode rykte. 
Veigrep, svingpresisjon og balanse er i ypperste klasse. 
Dette er noe BMW virkelig kan. 
Riktignok er den tyngre og mer luksusbetonte nye generasjonen noe mindre skarp i oppførselen enn forgjengeren, men dette er fortsatt klasseledende. 
Mercedes med sin E-klasse og BMW 5-serie har nærmet seg hverandre fra hver sin kant når det gjelder forholdet kjøreglede/komfort, men det er fortsatt BMW som går av med seieren når det kommer til spenstige veiegenskaper. 
Det aktive understellet og den selvregulerende luftfjæringen bak bidrar til dette. 

Samtidig leverer BMW her et komfortnivå det står respekt av, både kjøremessig, interiørmessig og når det kommer til lyd. 
Feinschmeckerne vil savne den elegante rekkesekserlyden fra de større versjonene, men den diskrete duren fra den raffinerte firerdieselen er så absolutt til å leve med. 
Totalt er støynivået svært lavt og BMW har holdt selv vindsuset i høy hastighet på Autobahn i sjakk. 
Kjørekomforten opplevde vi som utmerket med unntak av en ørliten grad av stumphet over korte ujevnheter, som vi tilskrev de heftige hjulene med lav profil. 

Luksusfølelse 

Med nye 5-serie har BMW hevet premium-følelsen ennå noen hakk og står ikke det minste tilbake for Mercedes på dette området. 
Dette gjelder både materialer og kvalitet på sammenføyninger, lyd, duft og lignende. 
Selvsagt var testbilen mer velutstyrt enn standardutførelse, men det er da også svært få kunder som ikke krysser generøst av på listen over tilleggsutstyr. 
Vi vil fremheve setene som utmerkede og, som sedvanlig hos BMW, med et utall innstillingsmuligheter. 
Alle kan finne en god sittestilling i denne bilen selv om det kan ta litt tid og tilvenning, nettopp fordi mulighetene er så varierte. 

Praktisk 

Når det gjelder plassforhold må BMW se seg slått av Mercedes. 
Særlig er E-klassens bagasjerom i en klasse for seg med sine nærmere 700 liter i utgangspunktet. 
BMWen har riktignok 20 liter mer enn forgjenger å by på, men må altså se seg grundig slått med sine 560 liter. 
Når det er sagt: 
Det er allikevel et riktig så romslig bagasjerom vi har med å gjøre. 
BMW tilbyr dessuten en del praktiske løsninger; som tidligere kan bakruten åpnes separat og både bakluke og bakvindu kan åpnes/lukkes automatisk ved hjelp av fjernkontrollen. 
Nå følger bagasjeromsdekslet automatisk med opp når bakluken åpnes, som på E-klasse. 
Videre kan baksetet foldes ned i forholdet 40/20/40 hvilket betyr at den midterste delen kan foldes ned separat for transport av lange gjenstander selv med fire personer i bilen. 
Vinkelen på bakseteryggen kan justeres. 

Den nye 5-serie Touring kommer i flere andre versjoner selv om vi regner med at 520d vil dominere i salgsstatistikken. 
Tabellen under viser hvilke utgaver som blir aktuelle. 

Denne artikkelen ble første gang publisert den 24. juni 2010 
