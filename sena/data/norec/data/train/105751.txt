Lena:«My Cassette Player» 

(Universal) 

Vinnersangen. 
Pluss tolv låter som ikke er vinnersanger. 

Den østeuropeiske dominansen i Eurovision Song Contest det siste tiåret har medført at vi i den vestlige delen av Europa har hatt lett for å legge hele greia bak oss etter å ha lest avisene dagen etter finalen. 

Men slik «Fairytale» gjorde det i fjor, vil nok Lena Meyer- Landruts spretne «Satellite» sørge for at sirkuset nå flytter inn på radio og hitlister, og holder seg der gjennom sommeren. 

Ting kunne saktens vært verre. 
Husk at annenplassen lørdag gikk til Tyrkias redselsfulle «rockelåt». 

Men ting kunne saktens også vært bedre - på Lenas lille debutalbum. 

Første illevarslende tegn er at låtskriverne (to) og produsentene (fire) som har signert «Satellite» ikke har noe som helst med resten av platen å gjøre. 
Det er et dusin andre låter her. 
Og de er dusinvare. 

Lenas appell ligger i det faktum at hun er en sjarmerende utadvendt «girl next door». 
Hun er ganske «vanlig». 
Den slags har en tendens til å hjelpe i sangkonkurranser - og en tendens til ikke å hjelpe når et helt album skal lages. 

Et av hennes idoler er den britiske «Amy Winehouse light»- sangerinnen Adele, og dermed faller det seg naturlig for Lena å gjøre en coverversjon av forbildets «My Same». 
En skikkelig kneippbrødversjon - «kompetent», men samtidig grå og fantasiløs. 
Akkurat slik Lena har sett coverlåter gjøres på «Idol» og lignende konsepter gjennom hele sin ungdomstid. 

Kate Nash er et annet av Lenas forbilder, noe som gir utslag i en rekke knakende uinteressante puslepoplåter om små, «rare» ting, sunget på Lenas uforlignelige cockney-via-Hannover- aksent. 

Men det er ikke bare sorgen: 
«Not Following», hentet fra Ellie Gouldings resteskuff, er lett likandes skapop. 

«I Like To Bang My Head» er sjarmerende tanketom discofunk, og florlett, søtladen jazzpianopop som «Caterpillar In The Rain» er det jo bare grinete å rakke ned på. 

På en Lily Allen-inspirert sang som «I Just Want Your Kiss» blir det dog tydelig at det er stor forskjell på å være et forbilde for vanlige jenter, og å bare være en vanlig jente. 

Platens forbrytelse er at den ikke har en eneste låt på nivå med sangen som sørger for at folk bruker pengene sine på den. 

BESTE LÅT: 
«Satellite» 
