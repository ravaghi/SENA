Creative Zen Vision:M
MP3-TEST: 
Det er ingen tvil om at denne spilleren går rett i strupen på iPod video. 
Kan den klare å konkurrere? 
Les testen vår. 

Vi prøver vanligvis å unngå å kalle nye MP3-spillere for iPod killere 
 dette begrepet er strengt tatt relativt oppbrukt, for å ikke snakke om at ingen fremdeles har klart å direkte hevde seg mot Apples dominans på dette markedet. 
Men uansett om Creative Zen Vision:M blir en suksess eller ikke, så har sjelden et produkt fortjent dette kallenavnet mer enn Vision:M. 
Det er fordi den gjør alt iPod video kan, men bedre. 
I alle fall på papiret. 
Men lever den opp til forventningene i praksis? 

Rent utseendemessig ligner den uten tvil på iPod video. 
Med samme formfaktor og en stor skjerm overfor kontrollene er det nesten lett å forveksle de to, men Creatives navigeringsløsning er helt klart annerledes, og bygger videre på det samme systemet alle de nyere Creative-spillerne har benyttet seg av. 

Ikke minst er spilleren også noe tykkere. 
Det plager ikke oss så mye, siden vi er vant til å bruke en enda tykkere iRiver til vanlig, men andre i redaksjonen registrerte tykkelsen som et negativt punkt. 

Herlig video 

Det interessante er jo maskinens spesifikasjoner, for denne spilleren kan virkelig det meste. 
Videomulighetene er jo det mest spennende, da musikkavspillingen fungerer omtrent som forventet. 
Filmklippene vises på en flott skjerm på 2.5 tommer, med støtte for 262.000 farger og oppløsning på 320x240. 
Og ikke minst klarer den de aller fleste filmformatene, fra MPEG og WMV til Divx og Xvid. 
Fra tid til annen trenger noen av filmklippene en konvertering gjennom det medfølgende programmet, men stort sett trenger man ikke det en gang. 

Programvaremessig er bruken av spilleren blitt mer brukervennlig enn noensinne. 
Vision:M krever ikke noen drivere til å funke, og du behøver strengt tatt å kun bruke Windows Media Player 10 for å overføre musikk (du kan også dra filene over i Windows Explorer). 
Vi anbefaler likevel at du installerer de medfølgende programmene for å få mer kontroll over overføring av videoklipp. 

Før du kobler spilleren med maskinen, må du sette på en overgang som følger med i pakken. 
Selve spilleren har en universalport der overgangen settes inn, og til denne overgangen plugger vi inn USB-kabelen, strømmen, samt eventuell videokabel som lar deg vise filmklipp på en TV. 
Dessverre fulgte det ikke en slik kabel med i pakken. 

Vi la inn altså en del filmklipp i forskjellige formater, og alt i alt må virkelig si oss imponert. 
Verken overføringen eller avspillingen bød på noen problemer, men viktigst av alt er kvaliteten meget bra, takket være den skarpe og flotte skjermen. 
Funksjoner som spoling av video fungerer også utmerket, noe som faktisk ikke alltid kan tas for gitt. 

Videoavspillingen er nok den funksjonen til Vision:M det knytter seg mest spenning til, og vi er temmelig imponert. 
Vi kan nok finne på småpirk som begrenset innsynsvinkel, men alt i alt er det ikke noe å klage på. 

Kan masse 

Spilleren er full av funksjonalitet for øvrig. 
Det er plass til FM-radio, stemmeopptak, kalender, bildevisning og andre muligheter. 
Særlig bildevisningen fungerer meget bra, også takket være den gode skjermen 
 her må du imidlertid beregne med noe treghet ved åpning av bilder, spesielt hvis de er store. 

Det vi liker er inklusjonen av små forbedringer innenfor de allerede kjente funksjonene. 
For eksempel kan du se dekningsnivået når du hører på vanlig FM-radio, og mens du hører på musikk kan du se på albumets cover ved siden av låtinformasjonen. 

Menysystemet kan vi heller ikke klage på, da det er oversiktlig og lett å navigere seg gjennom. 
Den fysiske delen av navigeringen, knappene, har også gått gjennom forandringer 
 de er ikke lenger trykkfølsomme, med unntak av den vertikale stripen i midten, som de fleste nyere Creative-spillere bruker. 
Følsomheten på denne er ikke alltid ideell, så her må det litt trening til. 
Én nyhet er to små retningsknapper innbakt i den trykksensitive stripen, og disse brukes til spoling og skipping av sanger. 

God lyd 

Lydkvaliteten har aldri vært noe stort problem når det gjelder Creatives spillere, og det er heller ikke tilfellet her. 
Vi kan stille inn alle lydnivåene manuelt, og aktivere kraftigere bass. 
Med hodetelefoner av høy kvalitet fikk vi god og fyldig lyd i forskjellige musikksjangere, men de medfølgende øreproppene imponerer ikke nevneverdig. 

Til slutt er også batterilevetiden på respektable 14 timer for musikk, og 4 timer for video. 

Så har Zen Vision:M egentlig noen mangler? 
Egentlig ikke på maskinvaresiden (kanskje med unntak av noe treghet til tider). 
Det vi savner er selvfølgelig en skikkelig programvareløsning a la iTunes, som kan levere høykvalitets videoinnhold på en enkel måte. 
Her seiler de fleste iPod-konkurrentene akterut. 

Men til gjengjeld kan du jo legge inn omtrent all annen video uten begrensinger, så det er et stort pluss for Creative. 

Det hersker liten tvil om at Zen Vision:M er en fabelaktig spiller, spesielt hvis man vil fokusere på videomulighetene. 
Totalt sett er det en av de aller beste harddiskbaserte spillerne på markedet i dag, og koster kun noen hundrelapper mer enn iPod video. 
Men som sagt, en skikkelig videobutikkløsning er det som muligens mangler for å vippe Apple fra tronen. 
