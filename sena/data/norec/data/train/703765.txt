Gladere, friskere og bedre
Tôg har slanket stallen siden debutalbumet "Drøm" og konsentrert seg om disko. 

Vokalist Lars Christian Olsen trer klarere fram som frontfigur. 
Han er i tillegg låtskriver og produsent. 
På det området har han fått hjelp fra Ådne Meisfjord, tidligere frontfigur i 120 Days. 
Det har ikke bandet hatt vondt av. 
Det er heller ikke noen ulempe å ha en svakhet for Nile Rodgers, Chic og Sister Sledge i 2014. 
Om noe, har diskotrenden bare forsterket seg på de to årene siden debuten. 
Jamnfør Daft Punks triumfferd i fjor. 
Tôg tyr også til noen av space-elementene som Hans-Peter Lindstrøm – en annen Oslo-bosatt rogalending – liker å trylle med, og det er en bra ting. 
Leken med gammel italo-lyd eller nittitallets r'nb er heller ikke noe mote-feiltrinn. 
Når de i tillegg har fått tak i Eric Broucek (LCD Soundsystem, Holy Ghost) til miksingen, er de rette grepene tatt. 
Og bare for å nevnt det: 
Det skader slett ikke å synge på sitt hjemlige siddismål. 
Selv om det Olsen måtte ha av et kristent budskap drukner i rytmene og forsøkene på falsettsang. 

Beste spor: 
"Når me våkne opp i mårå", "5 år fra nå". 
