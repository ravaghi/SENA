På'n igjen
"Heisann Montebello" er dødt. 
Eller, er det det? 
Les dobbeltanmeldelsen av de to nye Karpe-låtene her. 

– 
Hva med litt fri? sa Chirag og så på Magdi. 

NRKs journalist har spurt Karpe Diem om hva som skjer etter "Adjø Montebello"; forrige ukes kinobegivenhet som markerte slutten for "Heisann Montebello"-prosjektet. 
Under Spektrum-konsertene - som også vises i filmen - hintes det om at publikum vil skjønne mer i desember. 
Det vil si cirka nå, og det er trolig derfor Magdi svarte med å si: 

Tar de en pust i bakken? 
Ikke tilsynelatende. 
Det er i det minste ikke signalene de sender ut når ny musikk fra duoen slippes i dag, noe kinogjengere kunne oppleve allerede forrige uke. 
Hva er så ståa med Karpe Diems Montebello? 
Er prosjektet levende eller dødt? 
Er dette starten på del to, eller noe helt uavhengig og nytt? 
Fram til neste oppdatering er dette i det minste en adventsgave til Karpe-tilhengerne. 
To, faktisk: 

Rett i foret 

❤️ Elsker ❤️ 

«Rett i foret» utstråler tropiske vibber i en kald årstid. 
Dette er en lekende og lett hit-kandidat som er på pop-siden av Karpe Diem sin katalog. 
Melodien, og instrumentene som brukes for å oppnå sounden, er ganske digg å høre på. 
Og for den ekstra kunstneriske-touchen fra Karpe Diem sin side, er det pent at de velger å ta seg tid til å runde av låta med litt piano og cello. 

? 
Elsker ikke ? 

Inntrykket av låta var nok bedre da jeg hørte den med musikkvideoen i «Adjø Montebello», filmet på Bahamas sin magiske «Grisestrand». 
Etter å ha opplevd det på et stort lerret, blir det ikke det samme å høre på den med hodetelefoner hjemme i sofaen. 
Den har ikke det samme trøkket, og vekker ikke like mye entusiasme nå som jeg hører den igjen. 

Dup-i-dup 

❤️ Elsker ❤️ 

Denne låta er to-delt, der Chirag og Magdi har hvert sitt parti - slik som det vises i filmen, der de opptrer fra hver sin celle. 
De framfører den ofte kløktige lyrikken sin - eksempelvis er linjen "hvor lykkelig er du på en skala fra 0-Matoma" ganske finurlig - med personlighet og innlevelse; Chirag bastant og noe aggressivt, Magdi ydmyk og alvorstynget. 
Det demonstrerer den gode dynamikken som er mellom dem. 

? 
Elsker ikke ? 

Jeg husker at jeg stusset på at "Dup-i-dup" stoppa så brått i filmen, og antok at det var mer kjøtt på beinet på selve utgivelsen. 
Men etter to minutter og 36 sekunder kommer det ikke noe mer. 
Kontrasten mellom Chirags og Magdis stiler er som sagt på ingen måte feil, men her resulterer det i at sangen dabber av i andre halvdel. 
Spenningen som gnistrer i starten svekkes, og det er nesten som om vi bare får to tredjedeler av helheten. 
