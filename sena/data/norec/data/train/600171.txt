Et verdig farvel
Regi: 
James Wan 

Manus: Chris Morgan, Gary Scott Thompson 

Skuespillere: 
Vin Diesel, Paul Walker, Dwayne Johnson, Tyrese Gibson, Jason Statham, Michelle Rodriguez, Jordana Brewster, Kurt Russel, Djimon Hounsou, Ludacris 

Aldersgrense: 
11 år 

På mange måter blir filmen litt ironisk , men også ekstra rørende, siden Paul Walker (Brian O´Conner) døde i en bilulykke i november 2013. 
Han var bare halvveis gjennom filmingen da han døde, og det kunne ha betydd slutten. 
På en eller annen måte, og med god hjelp av teknologiske duppedingser, har de imidlertid klart å fullføre filmen med bravur og verdighet. 

Syveren fortsetter der sekseren slutte t. Dominic Toretto (Vin Diesel) og Brian O'Conner (Paul Walker) beseiret Owen Shaw, og har nå endelig kunnet reise tilbake til USA og leve de normale livene de drømte om. 
Men lykken er kortvarig for Owens eldre bror, Deckard Shaw (Jason Statham), er ute etter hevn. 

Dette er hjernedød action på sitt aller beste, med fantastisk kjemi mellom skuespillerne og med en ny regissør (James Wan, ”The Conjuring”) på laget som tilfører filmen en ekstra nerve. 

Actionscenene er tatt til et helt nytt nivå i denne filmen . 
De har aldri spart på verken kruttet, eller dollarene tidligere heller, men dette er helt vilt. 
Bilene er mer i lufta enn på bakken, og biljaktene er koreografert som den fineste balletten. 
Det er friskt, kreativt, ekstremt overdrevent og fantastisk underholdende. 

Filmen avsluttes med et siste farvel med både Paul Walker og hans rollefigur Brian O´Conner. 
