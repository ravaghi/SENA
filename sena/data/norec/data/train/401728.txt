Nytt album:Den fine siden av Thom Yorke 

Musikken skapt til en klassisk horrorfilm er alt annet enn skummel. 

Noen av oss kan aldri få nok av Thom Yorke og hans ustoppelige utvikling fremover. 
Det beste og mest spennende skjer med moderorkesteret Radiohead, sist hørt på det ypperlige albumet A Moon Shaped Pool i 2016, sist sett i to like ypperlige konserter i Oslo Spektrum året etter. 

Samtidig er det alltid noe med 50-åringens soloprosjekter også. 
Ofte er dette musikk med hakket mer av vrangsiden ut, men dette gjelder ikke på Suspiria. 

Albumet rommer 25 originalkomposisjoner skrevet til en nyinnspilling av horrorfilmen med samme navn fra 1977, og her er det lite vrangskap eller skummelt eller å høre. 
Desto mer av fine ting. 
Kun litt skurr helt i starten og korrekt titulerte «Voiceless Terror» mot slutten gjør litt vondt. 

Gjennomgående gitarfri 

Albumet, fritatt fra filmen, varer i godt over 74 minutter. 
Som en fullt ut utnyttet CD i gamle dager, altså, men musikken smyger seg fremover uten at man mister interessen. 
Musikken krever likevel stillhet og oppmerksomhet, og den gir nok best uttelling i hodetelefoner. 

Musikalsk er dette en samling av instrumentaler som er skapt til scener i filmen, av korte eller lengre temasnutter og mellomspill, og av noen få mer normale låter med struktur og vokal, som den flotte trioen «Unmade», «Has Ended» og «Suspirium». 

Disse låtene smelter likevel fint inn i det nesten utelukkende milde og flytende lydbildet fra de mange instrumentalpartiene, og det hele har en klar meditativ effekt. 
I motsetning til det man kjenner fra Radiohead, er denne musikken gjennomgående gitarfri. 

De smygende melodiene blir i stedet utfordret av piano, effektiv synthbruk, kor eller strykere, og ikke overraskende er det disse instrumentene som skaper spenningen som nok kommer enda tydeligere frem i selve filmen (som jeg ikke har sett). 

Velkjente lydbilder 

Verdens mange Radiohead-elskere får sitt på Suspiria. 
Selv om musikken opplagt er annerledes, merker man hele tiden dryppene av velkjente lydbilder. 
Dette er Thom Yorke. 

Hans soloprosjekter når aldri helt den samme kvaliteten som Radioheads albumer og konserter. 
Det er noe i det kreative samspillet med Jonny Greenwood og resten av bandet som gir det lille, store ekstra. 
Her har Yorke i stedet jobbet tett med den ferske lydteknikeren Sam Petts-Davies, som også var en del av teamet på A Moon Shaped Pool. 

Suspiria er likevel et interessant og svært hørbart mellomspill fra en av samtidens største musikere. 
