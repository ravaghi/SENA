LEGO Star Wars III: The Clone Wars
Fremdeles morsomt med digital plastikk! 

LEGO-spillene ramler ut på samlebånd fra spillutvikleren Traveller’s Tales. 
Men så lenge det fremdeles er gøy å spille dem, hvorfor ikke? 

LEGO Star Wars III: 
The Clone Wars gir oss morsomme utfordringer basert i universet som skildres i den animerte tv-serien. 

Figurene og miljøene er kanskje ikke like kjente og kjære som i de filmbaserte forgjengerne, noe som er et klart minus, men dette er fremdeles et godt spill med forholdsvis lav mestringsterske for både små og store sofaspillere. 

Nye og gamle figurer 

Her er det altså noen nye figurer å kjempe med og mot som Ahsoka Tano, Captain Rex, Commander Cody og Asajj Ventress, i tillegg til gamle kjenninger som Yoda, Obi-Wan Kenobi, Jango Fett og Anakin Skywalker. 

Med dem kan du skyte lasergønnere og fekte med lasersverd. 
Du kan også styre romskip og kommandere store armeer i stjernekrigen, samt bytte mellom to figurer på hvert sitt sted i et level. 

Enorme slag 

Spillet kan skilte med 18 oppdrag i 13 verdener. 
Enkelte spillbrett er imponerende kaotiske, med like imponerende detaljnivå. 

Spillmekanikken er forandret slik at man kan delta i enorme slag med opptil 200 soldater på skjermen samtidig. 

Men det går an å rote seg vekk i bildet. 
Jeg blir desorientert når jeg er en av 200 legofigurer på slagmarken. 
Det er morsomt en stund, men litt slitsomt i lengden. 

Litt dårlig planlagt 

Heldigvis er de fleste oppdragene lagt til en litt mindre skala. 
Det dreier seg om forholdsvis enkle oppgaver som må løses. 

Noen er litt tricky, men de fleste bør kunne være lett hjernetrim. 

Av og til er jeg litt usikker på hva jeg skal gjøre, og det kan nok være at spillet er litt dårlig planlagt, ikke at jeg er dum. 

Tøffe combos 

Variasjonen er god, både når det gjelder figurenes ulike egenskaper, forskjellige spillmodus og spillverdeners særegne utseender. 

Her får vi tilgang til feitere laservåpen enn før, samtidig som jediriddernes kraftegenskaper er utvidet til det bedre. 

Du kan også utføre noen tøffe combos for å ta knekken på større motstandere. 
Dette er velkomne nye elementer i LEGO Star Wars-universet! 

Litt sliten humor? 

Grunnelementene i LEGO Star Wars III: The Clone Wars er fryktelig likt alle foregående LEGO-spill, inkludert bruken av humor. 

Det var veldig søtt å se de små figurene i små parodier på de store de er basert på, men det begynner kanskje å bli litt gammelt. 

Spillbarheten fremdeles god, men kanskje bør Traveller’s Tales tenke radikalt nytt når neste LEGO-spill skal lages. 
Vi får kanskje se forandringer i mai, for da slippes LEGO Pirates Of The Caribbean: The Video Game. 

(Spillet er testet på Xbox 360). 
