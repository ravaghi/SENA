House of Cards er bedre
Thrilleren som markedsføres med avsløringer fra tidligere president Bill Clinton lover mer enn den holder. 

Det er naturligvis et kjempegodt salgstriks å smøre Bill Clintons navn stort på omslaget av ei bok. 
Man blir nysgjerrig for å se hva det er den tidligere amerikanske presidenten avslører som andre forfattere ikke kan. 
Svaret er: ingenting. 

Men det han kan se ut til å ha bidratt med, er lange passasjer med «politikk», som avsnitt om pressen og romantiserte betraktninger om det å styre et land, partier som bremser handlingen. 

Boka er ført i pennen av en amerikansk kjendisforfatter med salg i mangemillionerklassen, James Patterson. 
Om det er han, eller ekspresidenten, som har bestemt at det skal gå bortimot 100 sider med innledning før noe skjer, er ikke godt å vite, men kjedelig er det. 

Tankene går til Netflixserien House of Cards’ raske sceneskift og sylklare, tabloide spenningsoppbygging. 
Denne boka mangler alt det, i alle fall i starten. 

Den kommer seg imidlertid når handlingen endelig starter, når presidenten «forsvinner» og jakten mellom skurk og helt tilspisser seg. 
Spennende er det også at vi ikke vet hvem forræderen i presidentens stab er. 
Opprullingen av akkurat det blir lite troverdig; det skal mer til for å svikte sitt land og true liv og helse til over 300 millioner amerikanere enn misunnelse og såret stolthet. 

Det er dagsaktuelle virkemidler og problemstillinger som utgjør intrigen, sms-er, sosiale media og datavirus driver fortellingen, slik den også gjør hos forfatterne Dan Brown og norske Tom Egeland. 
Og selv om handlingen blir spennende, når den aldri Dan Browns nivå, eller for den saks skyld vår egen Jo Nesbø på sitt beste. 

Fiendebildet er både oppdatert og repetert fra gamle konflikter. 
Som om de visste hva Donald Trump kom til å stelle i stand, har forfatterne også lagt inn usikkerhet knyttet til Natos artikkel 5, den om gjensidig forsvarspakt. 
Men Trumps lefling med arvefienden Russland, er ikke kommet med. 
Her overgår virkeligheten bokas spenningshorisont. 
Så den thrilleren Donald Trump en gang kanskje skriver, den kan bli spennende! 

Normalt ville en thriller ha sluttet når den dramatiske spenningen var forløst. 
Men denne boka har mange kapitler til. 
Det burde den ikke hatt. 
