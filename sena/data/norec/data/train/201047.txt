Acer Aspire R7
En av de mest spesielle PC-ene på markedet. 
Spørsmålet er om utformingen er fornuftig. 
Vi ble aldri helt overbevist under vår test. 

PC-produsentene har det siste året presentert en rekke modeller som designmessig skiller seg vesentlig fra tradisjonelle maskiner. 
Hovedårsaken heter Windows 8, og det nye grensesnittet som er optimalisert for berøringsskjermer. 
Ikke alle forsøkene har vært like vellykkede mener vi, spesielt ikke modellene som er konstruert slik at skjermen alltid må ha samme vinkel når PC-en er i bruk. 

Svært fleksibel skjerm 

Acer R7 er en modell som er utformet først og fremst med tanke på berøring, men den skiller seg vesentlig fra de andre på markedet med sin svært fleksible skjerm, samt plasseringen av pekeplaten. 
Sistnevnte sitter nemlig over tastaturet, og kan, hvis du ikke ønsker å bruke den, skjules helt ved å trekke skjermen over den og plassere den helt i flukt med tastaturet. 

Denne skjermplasseringen har en fordel med tanke på berøring. 
Det er kort vei fra tastatur til skjerm, og du slipper derfor lange armbevegelser for å berøre skjermen. 
At skjermen likevel kan vinkles nærmest helt fritt, også i en viss grad i høyden, er også en klar fordel. 

Skjermen kan også legges ned over tastataturet i såkalt nettbrettposisjon, men kommer ikke helt ned takket være leddet. 

Den kan også vippes rundt 180 grader, slik at skjermen lyser ut rommet. 
Det kan være greit for eksempel når du vil vise en film eller kjøre en presentasjon i et møte. 

Ikke optimal pekeplate og tastatur 

I "standard PC"-posisjon er altså pekeplaten tilgjengelig, men plasseringen av denne klarer vi ikke å venne oss til. 
Vi har for eksempel problemer med å hvile håndbaken noe sted, den vil straks komme i konflikt med tastaturet. 
Det blir rett og slett mer slitsomt enn om den var plassert under tastaturet. 

Det er synd, for det er fortsatt få seriøse programmmer i Windows som er optimalisert for skjermberøring. 
På en vanlig berøring-PC kan man jo også jobbe helt som normalt, men det er altså blitt mer tungvint på R7. 

Tastaturet er fast og behagelig å bruke. 
Det er også baklyst. 
Vi opplevde imidlertid et problem med mellomrom-tasten, den reagerte nemlig ikke på alle trykk - problemet virker å være mindre i sentrum enn i kantene. 
Dette kan imidlertid være et problem knyttet til vårt testeksemplar, men det er stort nok til at vi hadde reklamert på PC-en. 

Topp skjermkvalitet 

Bortsett fra det er det mye å like på R7. 
Skjermen er 15,6", blank, lyssterk og fin, den har dessuten full HD-oppløsning. 
IPS-teknologien sørger for at den kan betraktes fra nær død vinkel, uten at kontrast avtar eller farger blir forvrengt. 
Lyden fra de fire(!) høyttalerne er også brukbar. 

Innpakningen opplever vi som robust, og måten skjermen er leddet på virker meget solid. 
Vekten er 2,4 kg, og det er litt tyngre enn typiske ultrabooks i 15,6"-segmentet, men ikke uhåndterbart. 

Forrige generasjon teknologi på innsiden 

Maskinen kommer i flere forskjellige konfigurasjoner, vårt testeksemplar har en strømsparende Intel Core i5-3337U-prosessor, 6 GB RAM og 500 GB harddisk. 
For full oversikt over spesifikasjonene, klikk her (ekstern lenke). 

PC-en er svært stillegående i de fleste situasjoner, og mer enn rask nok til alle normale PC-oppgaver, hvis du ser bort fra avanserte, nyere spill. 

Vi stiller imidlertid spørsmålstegn med at det lanseres nye maskiner nå basert på forrige generasjon Core i5-prosessorer, all den tid at Haswell-generasjonen allerede har vært på markedet en god stund - og byr på både mindre strømbruk og bedre grafikkytelse. 
En harddisk uten SSD-del er også litt underlig på en såpass kostbar PC, og er med på å trekke totalytelsen noe ned. 
Vi målte en lesehastighet på inntil 96 MB pr sekund, og skrivehastighet på 76 MB pr sekund. 
Det er ikke veldig imponerende. 

Og dette med strømbruk er et lite ankepunkt på R7. 
Ved minimal belastning holdt den det gående i 6 timer og 42 minutter før batteriet gikk tomt, og ved kontinuerlig videoavspilling ble det natta etter 3 timer og 50 minutter. 
Under variert bruk kan du forvente rundt 5 timer batteritid, og selv om det ikke er direkte svakt vet vi at det er mange nye bærbare i klassen som holder ut mye lenger. 

Konklusjon 

Vi gir honnør til alle PC-produsenter som forsøker å tenke nytt i disse berøringsdager, men vi må nok en gang skuffe lesere som venter på den optimale løsningen. 
Kanskje kom R7 for tidlig, for som berørings-PC er den blant de aller beste vi har testet, men plasseringen av pekeplaten gjør at den faller litt igjennom til standard skrivebordsbruk. 
Vi ble rett og slett litt slitne av å bruke den, og slet spesielt med pekeplaten. 

Den blir liggende å vippe mellom en treer og en firer på terningen, vi lander til slutt på en sterk treer, eller ganske midt på treet. 
Se plusser og minuser i boksen under før du eventuelt bestemmer deg for å kjøpe en Acer Aspire R7. 

Acer Aspire R7-571-53336G50ass (NX.M9UED.016) 
