Film:En storartet affære 

Beryktet trekantdrama - briljant film. 

Dødelige intriger, sex, sjalusi, makt og galskap! 
Fyll, horeri og vold! 
Ekstravagante hatter, kjoler, parykker og korsett. 
Jo da, fans av kostymedramaer får 17. mai og julaften på en gang når filmversjonen av dansk histories mest beryktede trekantdrama har premiere. 

Uhyggelig godt fortalt er det også, og man har med seg et fyrverkeri av et skandinavisk toppensemble til å gjennomføre oppgaven. 
En raspende sensuell fortellerrøst - filmens «Askepott», den ufrivillige dronning Caroline Mathilde - tar oss 250 år tilbake i tid. 
Uten at man noen gang får følelsen av å se noe tungt og forgangent historisk: 
«En kongelig affære» er et drama som føles sprell levende og moderne. 

Som 15-åring blir Caroline Mathilde giftet bort til den gale og uberegnelige kong Christian VII av Danmark. 
Tre år senere, i 1769 entrer Johann Struensee historien. 
Tyskeren som blir kongens livlege og nære venn - og som altså faller for kona hans og endevender så vel det politiske liv som det bak soveromsdørene på slottet. 

Filmen vier romantikken og trekantdramaet mest tid, og går ikke like grundig inn i Struensees politiske ideer og revolusjonære gjennomføringskraft. 
Konspirasjonene og renkespillet flettes inn i filmfortellingen på en måte som ikke kjennes påklistret, det politiske borer hele tiden inn i det private. 
Historien er full av interessante bikarakterer - og det er imponerende hvordan regissøren klarer å gi alle tid og liv nok til at vi blir kjent med dem. 
Jeg må nok en gang trekke frem svenske David Dencik, slu og kompromissløs som embetsmann Guldberg. 
Valget av 47-årige Mads Mikkelsen til rollen som 32-årige Struensee har blitt kritisert i hjemlandet. 
Jeg tviler likevel på om det finnes noen som kan matche Hollywood-stjernens utstråling og autoritet i en slik rolle, vi tror på ham som forfører på mer enn et plan. 
Lengden, to og en halv time, vil nok skremme bort noen, og den noe omstendelige introduksjonen vi får av Struensee kunne nok vært trimmet ned litt. 

Uansett, «En kongelig affære» er en uhyre vellaget og medrivende stykke film som kan anbefales langt utover sjanger-fantastenes rekker. 

ØYSTEIN DAVID JOHANSEN 
