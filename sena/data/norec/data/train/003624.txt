Rød og rå Arnold
3 gamle godbiter på Blu-ray 

Arnold Schwarzenegger har spilt i tre filmer som begynner på «R». 
Red Sonja, Raw Deal og Red Heat (jeg ekskluderer The Running Man, siden den starter på The). 

Nå er alle utgitt samtidig på Blu-ray. 
For mange fortoner dette seg som et skuldertrekk. 

For meg er det nostalgisk gjensyn med gode, gamle actionfilmer fra da Arnold var klodens tøffeste! 

Trenger du flere actionfilmer? 
Sjekk Runes liste over de beste machofilmene fra 80-tallet (og ja, Arnold er med der og). 

Red Sonja (1985) 

Kalkunfilmen Red Sonja ble regissert av Richard Fleischer. 
Den kom i kjølvannet av suksessen med The Terminator, men var kontraktfestet på forhånd. 
Hvis ikke, ville Schwarzenegger sannsynligvis ikke spilt i den. 
Her spiller han Kalidor, en figur som ligner svært mye på Conan, som Schwarzenegger allerede hadde spilt i to filmer. 

Hovedrollen spilles imidlertid av danske Brigitte Nielsen, noe som ikke bidro til å heve kvaliteten. 

Arnolds kone, Maria Shriver, skal ha sagt etter premieren på Red Sonja: 
- Hvis ikke dette dreper karrieren din, vil ingenting gjøre det! 

Raw Deal (1986) 

Raw Deal er en morsom liten actionfilm som presset seg inn mellom de større og mer minneverdige Commando og Predator. 
Men jeg synes den er severdig. 
John Irvin regisserte en effektiv thriller der Arnold spiller undercoveragent som knuser en mafiaorganisasjon i Chicago. 

Stor filmkunst er det kanskje ikke, men den har mye bra skyting og store eksplosjoner. 

Høydepunktet er en shootout i et grustak, der Arnold raser rundt i en cabriolet og knerter skurker til toner av Rolling Stones. 

Red Heat (1988) 

Red Heat er Arnolds forsøk på å lage buddy cop-film, og med Walter Hill som regissør og James Belushi som motspiller kunne det ikke slå feil! 
Den kom i 1988, da den kalde krigen var inne i sin siste fase, og her overbeviser Arnold som kald russisk politimann på jakt etter kalde russiske skurker i Chicago. 
Belushi er den amerikanske purken som blir tvunget til å jobbe med ham. 

Walter Hill tilfører filmen sitt sedvanlige gritty filmspråk: regntunge gater, harde neonlys og blodige voldsscener. 

Belushi er morsom og Arnold er i sitt ess! 

Arnold på godt og vondt 

Disse tre filmene er altså utgitt på Blu-ray av Universal. 
Alle har dokumentaren Arnold Schwarzenegger – the man who raised Hollywood. 
I tillegg har hver av diskene en filmspesifikk dokumentar, men ikke forvent deg en dyptpløyende analyse. 

Billedkvaliteten er godkjent, uten å være fantastisk, lyden likeså. 

Men dette er den beste måten å se Arnolds R-filmer på, om du nå har lyst til å oppleve ham på godt og vondt fra 1980-tallet! 
