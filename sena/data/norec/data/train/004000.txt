The Woman in Black
Ikke la ungene se denne filmen! 

Forbered deg på å bli skremt! 
The Woman in Black, med Harry Potter-stjerna Daniel Radcliffe i hovedrollen, er ingen barnefilm. 

Svett, anspent og skjelven er stikkord som beskrev min tilstand etter denne filmopplevelsen. 

I Storbritannia kom det visstnok en storm av klager etter at The Woman in Black kom på kino. 
Med en aldersgrense på 12 år kunne foreldre ta med ganske små barn for å se helten sin i den nye filmen. 

Tross advarsler fra Radcliffe selv, var det mange som tok med barna inn i kinomørket. 
Dermed fikk foreldrene seg en overraskelse, i tillegg til noen unger skada for livet. 

Kanskje det er derfor filmen aldri nådde frem til kinosalene her i Norge, men nå er i hvertfall The Woman in Black kommet på Blu-ray og DVD. 

Dette er ikke en film du vil gå glipp av! 
Hvis du liker å bli skremt da, vel og merke. 

1900-tallets England 

Handlingen i The Woman in Black er basert på grøsser-romanen med samme navn, skrevet av Susan Hill. 
Vi er på starten av 1900-tallet og Daniel Radfcliffe spiller enkemann, far og advokat Arthur Kipps. 

Etter at sjefen truer med å sparke ham må Arthur reise til en avsidesliggende landsby for å håndtere boet til den avdøde Alice Drablow. 
Landsbybeboerne er svært fiendtlig innstilt mot Arthur når han ankommer den lille byen. 
De fraråder ham å besøke det gamle huset til Drablow og prøver å få ham ut av landsbyen. 

Som pliktoppfyllende advokat er Arthur innstilt på å fullføre jobben han er kommet for å gjøre og reiser likevel ut til huset som, ved høyvann, ligger på en øy. 

Arthur merker fort at han ikke er velkommen i huset. 
Merkelige ting begynner å skje og det skal vise seg at hans tilstedeværelse i huset setter barna i landsbyen i fare. 

Harry Potter-brillene må av 

Daniel Radcliffe skal nok slite en stund med å rive av seg den gigantiske klistrelappen han har i panna med «Harry Potter» på. 
Overgangen til mer voksne roller kan bli vanskelig. 

Jeg hadde litt problemer med å venne meg til Radcliffe som en voksen person. 
I starten av filmen synes jeg det var lite troverdig at han kunne være enkemann og til og med far. 
Det hele minnet meg om den litt flaue epilogscenen i Harry Potter og dødstalismanene - del 2. 

Etter hvert falt imidlertid Harry Potter-brillene mine av slik at jeg kunne sette pris på Radcliffes prestasjon i filmen. 
Han var aldri den sterkeste skuespilleren i Harry Potter-truppen, men det er tydelig at han har vokst og jeg synes han klarer seg godt i The Woman in Black. 

Følger konvensjonene 

Den relativt ukjente James Watkins har regien på filmen og han tilfører ikke skrekksjangeren noe nytt med The Woman in Black. 

Han følger konvensjonene for skrekksjangeren til punkt og prikke. 
Det er ikke nødvendigvis negativt når han gjør det så gjennomført bra som i denne filmen. 

Mange skrekkfilmer bygger seg opp til et skremmende punkt du skvetter av, etterfulgt av et pusterom der ting ikke er like skummelt, før det smeller igjen. 

Slik er det ikke i denne filmen. 
The Woman in Black er nådeløs, hun gir deg aldri pause, du kan aldri puste lettet ut. 
Ikke en eneste gang. 
Sarte sjeler (meg inkludert) har altså ikke godt av å se denne filmen. 

Jeg skal være den første til å innrømme at jeg er en kjempepingle, så da er det kanskje ikke så rart at jeg ble svett i trøya av denne velregisserte spøkelsesfortellingen. 
Jeg må derfor påpeke at jeg så filmen sammen med min ganske så hardbarka kjæreste, og han var også utslitt etter å ha sett filmen. 

Det er synd at Norges kinopublikum ikke får gleden av å se denne spøkelseshistorien i en mørk kinosal, men jeg anbefaler at du trekker for gardinene, slår av lyset og setter deg til rette i sofaen med The Woman in Black. 

Bare husk å gå på do før du setter på filmen - det er fare for at du kan pisse i buksa. 

I Norge har The Woman in Black blitt aldersmerket med 15 år. 
