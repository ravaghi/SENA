Erotikk mellom lærar og elev
FILM: 
Andrea Bræing Hovig glitrar i si første hovudrolle i ein norsk langfilm. 

En affære 

Sjanger: 
Erotisk thriller. 
Med: 
Andrea Bræin Hovig, Tarjei Sandvik Moe, Anneke von der Lippe, Carsten Bjørnlund, Agnes Kittelsen, Mads Ousdal, Mattis Herman Nyquist, Lea Meyer. 
Regi: 
Henrik Martin Dahlsbakken. 
Nasjonalitet: Norge, 2018. 
Lengde 1 t. 32 min. Aldersgrense 15 år. 

Henrik Martin Dahlsbakken må vera norsk films mest produktive mann. 
Sidan kortfilmdebuten i 2010 står han oppført som regissør av sju kortfilmar og seks langfilmar - og to filmar i postproduksjon. 

Sjølvlærte Dahlsbakken set bare i gang og gjer ting, i stor grad uavhengig av institusjonar og offentlege støtteordningar. 
I tillegg liker han å utforska stadig nye sjangrar, og etter fjorårets roadmovie «Rett vest» og naturthrilleren «Cave» året før, kjem han nå med den erotiske thrilleren «En affære». 

Erotisk thriller, ja. 
Det har du ikkje sett så mange av på norsk før. 

Anita (Andrea Bræin Hovig) er gammal turnar som får jobb som gymlærar på ein vidaregåande skule i ein særs velståande del av Oslo. 
Heime i det fancy funkishuset har den danske advokatektemannen Hasse (Carsten Bjørnlund) slutta å røra henne, når han ein sjeldan gong ikkje er på jobbreise. 
På sin nye jobb skal ho blant anna ha den særs sjølvsikre 17-åringen Markus (Tarjei Sandvik Moe). 
Og så skjer det som sjølvsagt ikkje skal skje: 
Dei to innleier ein affære. 

(Eg skal aldri gløyma den første filmen eg såg om ein affære mellom kvinneleg lærar og mannleg elev, Bo Widerbergs «Å leve, det er å elske» frå 1995.) 

Svært mykje av «En affære» kviler på Andrea Bræing Hovig, som her gjer si første hovudrolle i ein norsk langfilm. 
Det gjer ho med bravur. 
Både i framstillinga av frustrasjonen heime og med sin kalde ektemann, forsøket på å undertrykka kjenslene som dukkar opp i møtet med Markus - og dei heftige kjenslene som veltar fram når demninga brest og ho gir seg over, på godt og vondt. 

Men noko av det som også bidreg til at denne filmen treff, er skodespelarprestasjonane også i dei mindre rollene. 
Dahlsbakken har fått med seg eit topplag av norske skodespelarar. 
Som Anneke von der Lippe som Markus si mor. 
Eller Mattis Herman Nyquist som kollegaen. 
Eller Mads Ousdal som spørjande fembarnsfar. 

Også Sandvik Moe, som mange vil kjenna att som Isak frå «Skam» gjer ei fin framstilling av Markus. 
Av ein 17 år gammal gut som er ei blanding av fjern, frekk, flørtete, kåt, tankelaus - og sårbar. 
Det einaste eg ikkje heilt kjøper, er at ein 17-åring er så sjølvsikker og dristig i møte med lærerinna si. 

Og kva skulle me sagt om denne filmen om læraren var mann og eleven jente? 
#metoo? 
