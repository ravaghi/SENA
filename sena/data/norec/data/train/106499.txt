Keith Jarrett «The Carnegie Hall Concert»
ECM/Grappa Musikkforlag 

Jarrett gir alt 

Keith Jarrett har gitt ut en uhorvelig mengde soloplater, ufattelig mange timer med ham selv alene bak flygelet. 
Likevel er det som om jazzverdenen venter i høytidsstemt forventning på neste soloplate. 
Fjorårets konsert i New Yorks Carnegie Hall ble umiddelbart legendarisk, og vil antagelig bli stående blant Jarretts beste soloutgivelser. 
Hoveddelen av dobbelt-CD'en utgjøres av ti frie improvisasjoner. 
Her hører vi Jarrett utfolde seg i all sin vidde, dypt melodisk, i smittende country-/gospel-groover og utfordrende angrep på tangentene som gir nødvendig motstand. 
Et 25 minutters sett med ekstranummer og trampeklapp om hverandre vitner om god kjemi mellom utøver og publikum. 
Ekstranumrene er en godtepose, med iørefallende Jarrett-komposisjoner som «My Song», «The Good America» og standardlåten «Time On My Hands». 
Jarrett gir alt, og det er bare å ta imot. 
