- Channing Tatum har muligens for tjukk nakke
Kjekkasen er ikke helt troverdig i den romantiske komedien «Elsk meg igjen». 

FILM: 
Manusforfattere har en forkjærlighet for karakterer med hukommelsestap. 
I likhet med manusforfattere må de starte med små fragmenter av en historie og famle seg fram til en ny identitet, eventuelt ispedd biter av den gamle. 
Slike historier er fylt med muligheter! 

Heldigvis har også normale mennesker sans for slike historier, særlig når de involverer to elskende med fordelaktig utseende, i dette tilfellet Paige (Rachel McAdams) som skader hodet i en ulykke og mister alle minner om sin kjære Leo (Channing Tatum). 

Hipsterliv 

Filmen er «inspirert av en sann historie». 
Det vil si at den sanne historien ikke ble oppfattet som god nok til å havne på lerretet. 
Beklageligvis er heller ikke den omskrevne historien mer en halvgod. 

Der den sanne historien handler om makten i de foldede hender og sterk gudstro i en liten by i New Mexico, bor Paige og Leo i et trendy nabolag i Chicago. 
Hun er en ettertraktet skulptør, han driver sitt eget platestudio og sammen med sine kunstneriske hipstervenner lever de et godt liv. 

Etter ulykken dukker Paiges velstående foreldre opp ved sykesengen og det viser seg at hun har glemt alt som har skjedd siden hun studerte juss. 
Som sagt, en historie fylt med muligheter! 
Foreldrene, som hun ikke har snakket med på flere år, ser en mulighet til å starte på nytt. 
Stakkars Leo, som ikke finnes, tar tida til hjelp. 

Forsiktig 

«Elsk meg igjen» har kimen i seg til å bli en god tåreperse, men regissør Michael Sucsy er forsiktig i sin omgang med stoffet og filmen mangler de intense øyeblikkene som skaper klump i halsen og kaller på tårene. 
Rachel McAdams klarte dette i samspillet med Ryan Gosling i «The Notebook», men det funker bare nesten med Channing Tatum. 
Det er slemt sagt, men muligens har Tatum for tjukk nakke til å være troverdig i denne settingen. 
Alternativt har undertegnede et nakkeproblem. 
Filmen var en stor suksess i hjemlandet, så en god del mennesker må ha ment at Paige og Leo er skapt for hverandre. 
