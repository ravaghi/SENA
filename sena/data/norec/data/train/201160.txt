PRØVEKJØRT:VW-tusenkunstner 

Vi gledet oss til å prøvekjøre nye Touareg og vi ble ikke skuffet. 

FIRENZE (DinSide Motor): 
Volkswagen Touareg kan fylle rollene både som luksus- terreng- og familiebil. 
Den er også en formidabel trekkvogn som kan dra 3,5 tonn tilhengervekt og vi har opplevd den som en heftig racer som ligger klistret til veien i hastigheter svært langt over det som er aktuelt på offentlig vei her i landet. 
En veritabel tusenkunstner altså! 

Høye ambisjoner 

Nye Touareg ble avduket i München den 10. februar. 
Vi fikk se bilen på Volkswagens stand på bilmessen i Genève tre uker senere. 
Designmessig fremstår den som en verdig arvtaker etter modellen som vakte slik oppsikt syv år tidligere ved å introdusere Volkswagen i et segment man ikke skulle ha ventet dem: 
Kategorien store, luksuriøse SUVer. 
Mange så introduksjonen av en slik modell i VW-sortimentet som et uttrykk for stormannsgalskap fra Ferdinand Piëchs side (daværende VW-toppsjef), særlig i og med at samme Piëch var mannen bak luksusbilen Phaeton, som skulle true både BMWs og Mercedes' - for ikke å snakke om Audis - posisjoner i overklassen. 

Skal videreføre en suksess 

Men mens nevnte Phaeton fører en tilværelse på skyggesiden i bilverdenen, har Touareg vært en suksess. 
Over en halv million eksemplarer er blitt produsert av første generasjon og Volkswagen har ambisjoner om å følge opp denne suksessen tross vanskeligere tider - især for denne typen bil. 
Vi var spente på å finne ut om produsenten har tatt de grep som skal til for å lykkes med dette og vi kan her og nå røpe svaret: 
I hvertfall langt på vei. 

Mindre kjedelig 

Da vi stiftet bekjentskap med første generasjon Touareg for syv år siden var det ikke designen som imponerte oss. 
Vi sammenlignet den med en forvokst Passat og kalte den kjedelig. 
Heldigvis kan vi heve nivået på våre karakteristikker en smule selv om også nykommeren unngår å fremstå som spennende på noe vis. 
Dette er Volkswagen-typisk seriøst, konsensuelt og på grensen til traust. 
Men bilen har fått nyte godt av den fornyede designretningen som går ut på å skjerpe merkeidentiteten med litt mer personlighet via skarpere trekk og tydeligere linjer og konturer. 
I tillegg er nye Touareg blitt noe lengre og litt lavere enn forgjengeren. 
Kombinert med den barskere fronten gir dette bilen et utseende vi synes er mer vellykket, og i hvertfall mer sporty. 

Bilen er 480 centimeter lang, hele 194 centimeter bred og 171 centimeter høy. 
Den tar med andre ord en god del plass på veien. 

Luksusfølelse 

Når det gjelder interiøret gjelder mye av et samme. 
Dette er relativt traust og uspennende, men samtidig er det praktisk, oversiktlig og brukervennlig. 
I tillegg er luksusfølelsen til stede: 
Alt er veldimensjonert, virker godt skrudd sammen og med høyverdige materialer. 
Man sitter godt i velformede seter og sitteposisjonen fant i hvertfall vi upåklagelig. 
Et av ankepunktene mot den utgående modellen var en noe begrenset plass i baksetene. 
Den kritikken utgår nå; noen ekstra centimeter gjør det helt OK også for godt voksne å oppholde seg der bak. 
Touareg kommer heller ikke i annen generasjon som syvseter i motsetning til en del konkurrenter. 
Bagasjerommet er ganske stort - offisielt 560 liter med setene oppe med mulighet for øking til 1.640 liter med baksetene nedfelt. 
Det er dessuten forbilledlig fritt for hindringer og krinkelkroker. 

Komforten er god - av den litt stramme typen. 
Med lav profil på dekkene kan korte ujevnheter merkes, men det blir ikke stumpt. 
Vi uttaler oss bedre etter en test på norske veier. 

Avansert førerassistanse 

Utstyrsmessig introduserer bilen mye av det man i dag finner på luksusbiler - og også en del mellomklassebiler etter hvert, som automatisk nedblending med adaptive lykter kombinert med bi-xenon-lys, adaptiv fartsholder og anti-kollisjonsradar, elektronisk vimsevarsler og signal ved ufrivillig filskifte og mer til i samme kategori. 
Man kan også skaffe en løsning som viser omgivelsene til bilen 360 grader rundt den. 
Den er basert på flere kameraer og bildet av bilens omgivelser vises på hoveddisplayet. 

Bensin, hybrid og diesel 

VW Touareg lanseres ved markedsintroduksjonen med følgende motorer: 

Bensin: 
3.6 V6 FSI - 280 hk 3.6 
V6 kompressor TSI + E Hybrid - 333 hk + 52 hk 

Diesel: 
3.0 V6 TDI - 240 hk 4.1 V8 TDI - 340 hk 

Forbruk og utslipp er gått ned med cirka 25% i forhold til forgjengeren, takket være blant annet optimisert motorteknologi, stopp/start-funksjon og lavere vekt. 

Vi prøvekjørte de tre motoralternativene som skal tilbys i Norge, det vil si V6-dieselen, V8-dieselen og hybriden. 
Hybrid-Touaregen skal vi komme tilbake til i en egen artikkel. 
Vi vil uansett, uten å frykte å ta feil, anta at løvens andel vil utgjøres av V6 TDI-versjonen. 

Fin V6 TDI 

Det blir da heller ikke feil for de fleste. 
V6 TDI-motoren med tre liter slagvolum og tidsriktig common rail innsprøytning produserer 240 hestekrefter og et dreiemoment på 550 newtonmeter som er tilgjengelige mellom 2.000 og 2.250 omdreininger. 
Kreftene porsjoneres ut på en harmonisk og kultivert måte og overføres til de fire hjulene via den utmerkede 8-trinns automatgirkassen som er standard. 
Vi satte pris på det gode skyvet og de sømløse girskiftene. 
Forbikjøringer går unna uten problemer og akselerasjonene er kvikke og lineære. 
0-100 skal ikke ta mer enn 7,8 sekunder, noe som virker realistisk. 
Bilen oppleves klart kvikkere enn forgjengeren, noe som selvsagt også har å gjøre med at bilen er blitt over 200 kilo lettere. 
Dette er i seg selv imponerende i og med at sikkerhets- og støydempings-tiltak har økt. 
Kort sagt: 
V6-dieselen er en utmerket motorisering til denne bilen. 

Gedigen V8 

Da blir det på en måte anektdotisk å omtale V8-alternativet, men vi gjør det allikevel. 
Med denne motoren blir nemlig Touareg den rene raceren og viser hva som bor i den av "sportslighet" i den grad man kan kalle det det i en SUV på over to tonn. 
Vi ble i hvertfall kraftig imponert. 

Denne motoren, en 4,1-liters biturbo-diesel, erstatter den utgåtte (og allerede imponerende) V10-motoren - og overgår den på alle måter unntatt i antall sylindre. 
Toppeffekten er 340 hestekrefter og dreiemomentet er gedigne 800 newtonmeter og opptrer mellom 1.750 og 2.750 omdreininger. 
Og det merkes! 
På noen porsjoner motorvei med fine kurver i fjellandskap kunne vi dra på skikkelig og da opplevdes det som om bilen formelig krympet rundt oss. 

Skyvet er formidabelt og speedometernålen fyker i været. 
Toppfarten på 242 kilometer i timen er av akademisk interesse og 0-100 på 5,8-sekunder er verdig en sportsbil. 
Men ingen av tallene kan beskrive den fantastiske følelsen av uuttømmelige krefter som hersker i denne toppversjonen av Touareg. 
Men denne godfølelsen har en pris; nærmere bestemt en halv million kroner i tillegg til det en V6 koster. 
Av dette er 300.000 tilleggsavgifter til den norske stat. 

Alle Touareg-versjonene leveres med 8-trinns tiptronic automat. 
Denne er utviklet for å passe til begge typene firehjulsdrift som tilbys, og til hybridversjonen. 

4Motion og 4XMotion 

På nye Touareg tilbyr VW to ulike typer firehjulsdrift. 
Standard er 4Motion, basert på en TorqueSensitive (Torsen)-løsning som er kjent fra tidligere. 
For folk som for alvor har tenkt seg av veien tilbys nå i tillegg 4XMotion, en mer avansert løsning som gjør Touareg til en virkelig terrengbil. 
Den leveres med terrengpakken TerrainTech på V6 TDI-utgaven. 

For å forenkle er 4Motion i Touareg basert på en transmisjon med Torsen senterdifferensial og en normal differensial på bakakselen. 
Med 4XMotion får man reduksjonsgir og differensialbrems på bakakselen. 
Vi prøvde denne løsningen i en TerrainTech-versjon og det fungerte utmerket i den middels avanserte terrengløypen vi fikk prøve den i. 
Det som kanskje tydeligst illustrerer forskjellen mellom de to typene 4x4 er at standard 4Motion klarer 31 graders stigning mens 4XMotion kan klatre opp en bakke med hele 45 graders stigning. 

Prismessig plasserer Touareg seg i kategorien store premium-SUVer sammen med BMW 5-serie, Mercedes ML, Volvo XC90, Audi Q7 og den nye fetteren Porsche Cayenne som også lanseres som annen generasjon. 

Touareg V6 TDI 240 hk starter på 821.000 kroner. 
Med terrengpakke koster den 858.000. 
De gedigne kreftene i V8-versjonen koster svært mye; V8 4.2 TDI med sine 800 newtonmeter og 340 hester kommer på 1.332.000 kroner. 
Hybriden koster litt mindre men blir også temmelig kostbar: 
1.309.000 kroner. 

Nye Touareg kommer til Norge i sommer. 
De første eksemplarene ventes hos forhandlerne i løpet av juni. 

En stor bil: 
