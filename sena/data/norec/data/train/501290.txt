Nygammeldans
Folkemusikk for massene 

«Hjelmeset» heter åpningssporet, tilegnet skiløperen, og det er like sprelsk i formen og gammelt i margen som OL-outsideren selv. 

Den samme beskrivelsen gjelder hele Majorstuens musikk. 
Låtene er riktignok egenkomponerte og nye, men oppskriften er tradisjonell. 
Hvordan få folkemusikken ut til folket? 
Jo, skru opp tempoet, dure på med flerhalset felespill i høylydte harmonier, tone ned hardingklang og felespillermyter og by opp til vilter dans. 
Gammeldans, ble det kalt før. 

Majorstuens lekne feler bruker cello som bassholder og er mer moderne i den forstand at melodiene peker i retning av popen og arrangementene er påvirket av feletradisjoner fra andre land i vår kultursfære. 
Slik når de både det publikummet som hører reinlender og pols, og de som helst stiller opp til linjedans eller bare vil kaste seg med. 
Derfor er dette en helt bokstavelig og real popularisering av folkemusikken. 

HELGE OLSEN 

Enig med vår anmelder? 
Si din mening 
