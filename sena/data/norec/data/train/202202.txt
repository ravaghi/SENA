Hyundai iX20:Liten bil med stort hjerte 

Dubrovnik(DinSide Motor): 
Dette er en perfekt bil for Norge. 
Og den har antagelig landets beste garanti. 

Du kan rett og slett forberede deg på det med en gang. 
I fremtiden vil du kjøre mindre bil. 
Dermed starter den intense kampen med å finne et eksemplar av arten som er såpass spennende at du ikke må gi avkall på alle drømmer og ønsker. 
Hyundai iX20 kan være et godt alternativ, og vi har prøvekjørt. 

Hyundai tar en Kia 

Vi har nevnt bilen før, og som tidligere sagt, her tar Hyundai en Kia. iX20 er nemlig den samme bilen som Kia Venga, men i dette tilfellet var versjonen fra Kia først ute på markedet. 
Forskjellene handler om litt endringer i interiør- og eksteriørdesign. 
I tillegg har de et litt forskjellig oppsatt chassis. 
I bunn og grunn er derimot bilene de samme. 
Det samme gjelder motoriseringer og alternative girkasser. 
Til de som ikke forstår hvorfor, så handler dette om stordriftsfordelene ved at Hyundai eier Kia, og på den måten er selskapet blitt verdens femte største bilprodusent. 

En klasse i vekst 

Etter hvert som salget av mindre biler vokser, så stilles det større krav til bilene. 
Selv om myndighetene forsøker å presse oss inn i trangere og trangere biler, så er vi ikke interessert i å gi slipp på fasiliteter og inntrykkene fra god opplevd kvalitetsfølelse. 

Produsentene lar ikke dette gå upåaktet hen, og enkelte går så langt som å uttale at premiumfølelsen skal være like god i de små bilene som i de store, noe vi også har sett mange eksempler på den senere tid. 
Kia Venga og Hyundai iX20 er ikke noen unntak. 

Volumiøs krabat 

Det er umulig å sette seg inn i iX20 uten å registrere følelsen av god plass. 
Vel ute igjen er det motsatt tanke som er gjeldene. 
Var det denne lille bilen jeg nettopp kom ut av? 
Utvendig måler iX20 akkurat 4,1 meter. 
Det er med andre ord ikke rare krabaten, men innvendig er det andre toner som slår an. 
Bagasjerommet måler 440 liter, og det med alle seter oppe. 
Legg bunnen i bagasjerommet ned på nederste nivå, og du har 570 liter til rådighet. 
Deretter er det bare å legge ned seterygger for å få enda mer. 
Her trenger du ikke folde opp sitteputen før du legger ned seteryggen. 
Det er med på å opprettholde lengden på bagasjerommet, som for øvrig får helt flatt gulv når ryggene legges ned. 
Da har du totalt 1.486 liters bagasjerom til rådighet. 

Drivkraft i fire elementer 

Når alle motoralternativene er på plass, så kan du velge blant to diesel- og to bensinversjoner. 
Dieselversjonene er begge basert på en 1,4-liter, i to forskjellige konfigurasjoner på 77 eller 90 hk. 
Bensinversjonene er en 1,4-liter på 90 hestekrefter og en 1,6-liter som yter 125 hk. 
Girkassene du kan hekte på er 5-trinns på begge bensinmotorene og 6-trinns på dieselmotorene. 
Det kommer også en automatkasse som blir tilgjengelig i den største bensinmotoren, men med et relativt høyt CO2-utslipp blir denne antagelig usalgbar i Norge. 

To dieseldunkere 

I bruk er ikke de to dieselversjonene veldig lette å skille fra hverandre. 
Effektforskjellen er bare 13 hk (77 vs. 90 hk), mellom sterkeste og svakeste dieselmotor, mens dreiemomentet er det samme. 
Den sterkeste dieselmotoren har derimot et lengre arbeidsområde, og beholder dreiemomentet helt opp til 2.750 omdreininger, mens den svakeste ikke henger med lenger enn til 2.350 omdreininger. 
Her vil rett og slett prisforskjellen være med på å avgjøre hvilken du bør velge. 
Det skal også nevnes at den minste er litt i slappeste laget inntil du får den opp i fart. 
Da holder den fint unna. 

..og to bensin 

Blant bensinmotorene er det liten tvil om hva du bør gå for så lenge den største bare blir å få med automat. 
Den utspiller sin rolle på pris, og valget faller derfor på 1,4-literen med 90 hk. 
Denne er et svært godt alternativ, og importøren har lenge gått med tanker om at dette blir modellen de vil selge mye av i Norge. 
Men igjen, prisnivået blir viktige drivere, og den minste dieselmotoren kommer ned i 114 g/km i BlueDrive-versjon. 
Det gjør så mye med avgiftene at både vi og importøren er spente på hvor den kommer til å lande. 
Det vil igjen bli utløsende for hvilken versjon som får tittelen ”norgesmodellen”. 

Det garanteres 

Det som derimot er Hyundai sitt aller beste salgsargument har egentlig veldig lite med produktet å gjøre, for det er nemlig garantivilkårene deres. 
Hyundai byr på 5 års garanti og ubegrenset antall kilometer. 
(Kia til sammenligning sier opp til 150.000 km.) 
Hyundai blar i tillegg opp med fem års fri veiassistanse gjennom Viking, og de legger på noe de kaller fri helsesjekk på bilen i fem år. 
Dette betyr at du en gang i året kan levere bilen inn til gratis kontroll og gjennomgang i tillegg til det du måtte ha av ordinær service. 
På denne måten er du garantert et kostnadsfritt bilhold utover det du selv måtte påføre av skade. 
Det tenderer vel til landets beste garantivilkår. 

Sikkerheten er et viktig poeng, og blir gjerne et ekstra tema når bilene blir små. 
Heldigvis har verden gått videre, og småbiler kan i mange situasjoner være like sikre som de større. 
Hyundai sikter seg inn på fem stjerner i EuroNCAP sin kollisjonstest, noe de antagelig klarer. 
Her er det gardiner på sidene, puter i front, og puter i setene. 

Ute på veien 

Å kjøre en Hyundai iX20 er faktisk ikke samme opplevelse som en Kia Venga. 
Nettopp her har selskapet bestemt seg for at det skal være forskjeller. 
Kia skal være strammere satt opp, og ha et litt mer sporty preg. 
Hyundai skal være det mer nøytrale, gjerne komfortable om du vil. 
Det merkes også, men på nettopp disse to bilene vil jeg si at iX20 gjør det best. 
Med såpass kort fjæringsvei det nødvendigvis blir på så små biler kan det være greit å bevare det lille som det er mulig å få av avfjæring. 
Selv dekkene spiller en større rolle her enn normalt. 
En større bil kan tåle lavere profil, men her gjør det seg best med litt mer naturlig dekkdimensjon. 16” leveres som standard, og mitt råd er ikke å gå noe utover dette. 
Da får du en bil du kan trives i. 

Hvem kjøper? 

Det er litt uklart hvem det er som kommer til å bli kundene på disse smarte småbilene. 
For det første er de innbydende nok til at den yngre garde kan la seg friste. 
Bilene har flust av utstyr, og få vil savne noe som helst. 
Her kan du få delskinn, eller komplett skinninteriør. 
Du kan få navigasjon og berøringsskjerm, med Bluetooth og rattkontroller for stereosystemet. 
Bilen har all den fleksibilitet du kan tenke deg, og den passer til de med et aktivt liv. 

På den andre siden kan den duge som et perfekt kjøretøy for de eldre. 
Den er liten å håndtere, men har et luftig om romslig indre. 
Du setter deg inn i den, ikke ned i den, og dørene er store og fine så det er lett å komme seg inn og ut. 
Kan det virkelig være så enkelt at besteforeldrene og barnebarna er ute og ser på samme bil ? 
Det forundrer meg faktisk ikke. 
