Animert vitenskap
Regi: 
Neil Nightingale, Barry Cook 

Manus: John Collee 

Musikk: 
David Hirschfelder 

USA 2013 

Aldersgrense: 7 år 

Egnethet: 
FamilieNoe har gått galt med "Walking with Dinosaurs" på veien fra BBC-serie til amerikansk kinofilm. 
Mens originalen var et hederlig forsøk på å gjenskape verden for 70 millioner år siden, vil denne filmen ha oss til å tro på snille, slemme og til og med romantiske dinosaurer. 
Og, som om ikke det var nedslående nok, har den gjort dem til noen uforbederlige skravlekopper. 

Animasjonen er riktig flott – om enn ikke flottere enn vi har lært å ta for gitt – mens BBC-pedagogikken blir ivaretatt gjennom noen kjappe faktaplansjer presentert av dino-ekspert Jørn Hurum. 
Hvis filmskaperne bare hadde våget å stole på kraften i bildene og de vitenskapelige faktaene, ville vi vært godt fornøyde. 

Men dessverre ser de seg altså nødt til å la beistene snakke. 
Pachyrhinosaurusenes migrasjon ledsages av bæsjehumor og one-linere. 
Per Christian Ellefsen er en fin skuespiller, men det har man glemt etter en time og 20 minutter med høyfrekvent babling. 

Rett skal være rett: 
Det kan hende de aller minste paleontologene vil synes at "Walking with Dinosaurs" er både morsom og lærerik. 
Men de litt eldre vil føle seg grovt undervurdert. 
Og de voksne vil gremmes. 

Anmeldelsen er basert på 2D-versjonen med norske stemmer. 
