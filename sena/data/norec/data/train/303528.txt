Dracula i superheltdrakt
Hollywood oppgraderer Romania til en bastion av vestlige verdier i en islamofob oppdatering av Dracula-myten. 

FILM: 
«Dracula Untold» presenterer en superheltinspirert oppdatering av Dracula-myten som et ledd i Universal Pictures' nye plan for sine tradisjonsrike monsterfigurer. 

Som alle andre i Hollywood ønsker studioet å kopiere Marvel Studios' suksess med en megafranchise bestående av flere filmserier som utspiller seg i samme filmatisk univers, og Universals mål er altså å bygge et slikt felles univers for figurer som Dracula, Frankenstein og The Mummy. 

Denne gang er Vlad av Valakia en hengiven familiefar og omsorgsfull fyrste, som oppsøker en eldgammel vampyr for å kunne bekjempe styrkene til den grusomme osmanske sultanen Mehmet II. 
Som vampyr fremstår Vlad som en superhelt som låner krefter og karaktertrekk av både Batman, Supermann, Wolverine og Blade. 

Han sprader til og med rundt i et kostyme med et lettgjenkjennelig emblem på brystet. 

Vlad og hans undersåtter snakker engelsk med den litt ubestemmelige britiske aksenten gode mennesker gjør i amerikanske filmer som utspiller seg i gamle dager, mens de invaderende tyrkerne fremstilles som en karikert visjon av vestlige fordommer mot muslimer. 

Faktisk går filmen ut av sin vei for å referere til slaget ved Wien, som er et av vestlige antiislamisters mest sentrale symboler. 
Og med tanke på at Vlad til slutt lærer seg å beherske sin demoniske lidelse, synes filmen å postulere at i kampen mot de muslimske horder er intet våpen for destruktivt eller moralsk kompromitterende. 

Et slikt budskap vekker oppsikt i et økonomisk klima da den amerikanske filmbransjen er villig til å strekke seg svært langt å appellere til et globalt publikum — og ikke minst i en film som er så desperat pregløs og oppskriftsmessig som dette. 

«Dracula Untold» byr på spesialeffekter over gjennomsnittet, og bildene er jevnt over godt lyssatt og effektivt komponert, men alt i alt er dette et deprimerende eksempel på et hollywoodmaskineri som går på tomgang. 

Hollywood synes fortsatt ikke å ha fått med seg at Marvels filmer sjelden er fornærmende dumme. 
