Fjorten år gammelt spørsmål besvart
DumDum Boys nye låt følger opp Kent. 

|||LÅT: 
Dumdum Boys' nye singel er ganske trist og ganske fin. 
Den er preget av levd liv og modenhet, og den er, overraskende nok og neppe med vilje, en frittstående oppfølger til en låt gitt ut av et helt annet band for fjorten år siden: 
Kents debutsingel «När Det Blåser På Månen». 

Begge låter er relativt rolige - men bombastiske - poplåter som bearbeider ensomhet, og begge låter bruker værfenomener på fremmede himmellegemer som bilder på hvor langt unna andre menneskers følelseliv er. 

Men der Kents forteller er en ung og desperat mann er Dumdum Boys eldre og mer reflektert. 
Der Kent erklærer at «du ska ta mig härifrån» vet Dumdum Boys at å legge ansvaret for sin egen lykke på en annen er barnslig og egoistisk, og dessuten håpløst siden alle er i samme båt uansett. 

«Vi er skipbrudne på hvert vårt hav» konstaterer de, og har slått seg til ro med det. 
«Är jag en astronaut?» lyder Kents omkved. 
Nei, svarer, Dumdum Boys, det er du ikke, så når radioen sier at det snør på Mars må du bare anta at det er sant. 
