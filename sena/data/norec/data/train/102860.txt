Spillanmeldelse:«Uncharted 3: Drake's Deception» 

«Uncharted 3: 
Drake's Deception» leverer akkurat det vi har ventet på: 
Høstens største blockbuster i spillformat. 

«Uncharted»-serien er som spillverdenens «Pirates of the Caribbean». 
Det er gigantproduksjoner som minner om Hollywoods blockbustere, der alt skjer i siste sekund, og actionscenene bare blir mer og mer spektakulære. 
Og det fungerer som bare rakkeren. 

For de uinnvidde; hovedpersonen Nathan Drake er den moderne Indiana Jones. 
Han reiser verden rundt på jakt etter tapte sivilisasjoner og eldgamle skatter - og har et unikt talent for å havne i trøbbel. 

Det gjør han selvsagt denne gangen også, når han leter etter «Sandens Atlantis», en hemmelig by som skal romme uendelig rikdom. 
Mange spillskapere ville imidlertid stoppet historieutviklingen der, men Naughty Dog har tatt seg bryet med å lage en historie med dybde, drevet av troverdige figurer man bryr seg om. 

Utviklerteamet fant suksessoppskriften i «Uncharted 2», og holder seg mer eller mindre til nøyaktig samme formel denne gang. 
Vi får med andre ord en nøye regissert spillopplevelse som beveger seg nærmere filmmediet enn de fleste andre spill. 
Ikke bare når det gjelder tempo og billedspråk, men også med tanke på manus og stemmeskuespill. 
Her er «Uncharted 3» i en klasse for seg selv. 

Baksiden av medaljen er at man av og til får følelsen av å bare trykke på knapper for at «filmen» skal rulle videre. 
I de mest regisserte øyeblikkene blir vi bare fortalt historien, i stedet for å oppleve den selv. 

Dette, og et midtparti som plutselig mister helt fokus, og ødelegger for drivet i historien, holder meg fra å rulle sekseren. 
Men det er ikke nok til å rokke ved det faktum at «Uncharted 3» er en eksepsjonelt god actionopplevelse som er lett å anbefale. 

PS: 
Anmeldelsen er basert på enspillerdelen av «Uncharted 3». 

UNCHARTED 3: DRAKE'S DECEPTION Plattform: 
Playstation 3 Genre: Action Alder: 16+ Utvikler: 
Naughty Dog Utgiver: 
Sony Computer Entertainment Europe Mer info (på Wikipedia) 
