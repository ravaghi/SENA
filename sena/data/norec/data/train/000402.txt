The Informant!
En fantastisk historie basert på sanne hendelser. 

Matt Damon viser tyngde i en lett film, regissert av Steven Soderbergh. 
The Informant! forteller en fantastisk historie basert på sanne hendelser. 

Dette kunne blitt et sørgelig drama med triste menneskeskjebner, men Soderbergh og Damon har i stedet valgt å fremheve de absurde aspektene ved historien. 

Dermed får vi en morsom filmopplevelse, med noen utrolige situasjoner, som det kan være vanskelig å tro på. 
Men dette skal altså ha skjedd i virkeligheten! 

Kult å være spion 

Filmens historie starter på begynnelsen av 1990-tallet. 
Mark Whitacre (Matt Damon) er ansatt i Archer Daniels Midland (ADM), et stort, amerikansk selskap med enorm fortjeneste på produksjon av aminosyren lysin. 

Men når han står i fare for å bli syndebukk i ADM, kontakter han FBI. 
I stedet blir han deres informant, og hjelper dem med å avsløre ledelsens prisfiksing. 

Men Whitacre synes det er i overkant kult å være spion, og etterforskningen avdekker totalt uventede sider ved ham. 

Søt lidenskap 

Damon har lagt på seg mange kilo for å spille Mark Whitacre. 
Han fremstår som en velmenende mann med de beste intensjoner, men virker samtidig som en litt kjedelig og stakkarslig kontorrotte. 

Derfor er det søtt når han omfavner sin plutselige status som FBI-spion, noe han utrolig nok ikke er så nøye med å skjule for alle. 

Whitacre opplever en ny spenning i livet som han omfavner begjærlig. 
Men samtidig overser han at han avslører ting overfor FBI som ikke akkurat er til hans egen fordel. 

Historien i The Informant! blir stadig mer kuriøs, og jeg ble sittende å undres over Whitacres fremgangsmåter, samtidig som jeg ble godt underholdt. 
Han graver seg stadig dypere ned i gjørma, og jeg syntes egentlig litt synd på ham. 

Etter ca halvspilt tid mister filmen noe av sitt tempo, og handlingen føles litt repeterende og uttværet. 
Men konklusjonen er tilfredsstillende og passende, uten at jeg skal avsløre hva som skjer. 

Ekstra kredd 

The Informant! er kanskje ingen innertier fra Steven Soderbergh, men en fin tidsfordriver, med en solid hovedrolle av Matt Damon. 

Det er også verdt å gi dem ekstra kredd for å ha greid å lage en morsom film om verdensomspennende prisfiksing om aminosyren lysin. 
Det har jeg definitivt aldri sett før! 
