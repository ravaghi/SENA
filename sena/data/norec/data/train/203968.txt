Suverent brukervennlig mesh-løsning fra Google
Endelig kom Google Wifi til Norge, og vi har allerede testet den trådløse hjemmenettverksløsningen. 

Det er sjelden vi får så mange forespørsler fra lesere om å teste et produkt, som vi har fått om Google Wifi. 
Problemet har vært at Google ikke har hatt produktet tilgjengelig på det norske markedet, men nå er det omsider på plass i butikkhyllene også her. 

Hva er det? 

Google Wifi er en såkalt mesh-løsning, som erstatter den trådløse ruteren din. 

Løsningen fungerer slik: 
Istedenfor å ha én trådløs ruter, har du i stedet to, tre eller enda flere små bokser (noder), plassert rundt på strategiske steder i boligen. 
Nodene er små og runde, uten eksterne antenner, og dermed langt mer plasseringsvennlig enn tradisjonelle rutere, som ikke alltid er like pene å se på. 

Avhengig av hvor i boligen du befinner deg, skal dingsene dine automatisk koble seg til den noden som har best signalstyrke. 

85 kvadratmeter per node 

Google Wifi selges som en enkelt node, eller i pakker med tre. 
En node skal gi god dekning overalt i en normal leilighet på inntil 85 kvadratmeter, hevder Google, mens tre stykker skal dekke større boliger på mer enn 170 kvadratmeter. 
Du kan fortsette å føye til flere noder helt til du blir fornøyd med dekningen. 

Nodene kommuniserer med hverandre i et eget beskyttet trådløst nett, for å sørge for best mulig hastighet mellom dingsene dine og internett. 
Google Wifi-nodene har også mulighet til å kommunisere med hverandre via ethernet-kabel, hvis forholdene i boligen er veldig vanskelige. 

Dessuten har hver node en ekstra ethernet-kontakt, for utstyr som ikke kan kommunisere trådløst i nettverket, som skrivere, NAS-er, kameraer og annet kablet utstyr. 

Enkleste så langt 

En av nodene kobles til bredbåndsmodemet fra internettleverandøren din, og blir da automatisk hovedenhet. 
Denne sørger for å rute internettrafikk fra og til mesh-nettverket, samt å forsyne nodene med IP-adresser. 

Oppsettet er særdeles enkelt. 
Instrukser på norsk ligger i pakken, og all konfigurasjon gjøres fra en app som lastes ned fra App Store eller Google Play. 
Denne er også på norsk, og etter vår mening er den både mer gjennomarbeidet og mer intuitiv enn de fleste fra konkurrenter vi har testet tidligere. 

Merk at du er nødt til å ha en Google-konto for å sette opp Google Wifi. 
Noen vil sikkert være skeptisk til dette, men du har full mulighet til å skru av innsamling av brukerstatistikk - som uansett skal være anonym. 

Appen sørger for å koble mesh-nodene sammen, og deretter gir du nettet ditt et navn og passord. 
Appen gir deg også muligheten til å lage gjestenettverk som er isolert fra hovednettverket, legge inn prioriteringer på utstyr som er tilkoblet, konfigurere familieinnstillinger med blant annet innholdsfiltrering, styre smarthusprodukter - med mer. 
Her kan vi forvente flere funksjoner etter hvert, men funksjonaliteten er helt klart myntet på vanlige brukere, ikke de mest avanserte. 

Hver ny node du legger til, har en QR-kode på undersiden. 
Du skanner denne med appen, og så tar Google seg av resten. 

Vår test 

Vi plasserte nodene på de samme stedene som i tidligere tester; en i toppetasjen, en i stua (hovedetasjen) og en i kjelleren. 
Med bare én node tilkoblet, fikk vi kun utnyttet vår 160/160 Mbit-linje full ut i samme etasje - akkurat som forventet. 

Så snart vi hadde fått installert node nr 2 i stua, hadde vi også full hastighet i hele den etasjen - totalt ca 160 kvadratmeter. 
Med enda en node på plass i kjelleren, fikk vi også bra ytelse der - rundt 120/130 Mbps. 

Noe tap av hastighet var det altså, men fortsatt var ytelsen så høy at flere familiemedlemmer kan boltre seg med strømmetjenester i aller beste kvalitet i alle de tre etasjene - samtidig. 

Litt svakere med vårt oppsett 

Det er uansett verdt å merke seg at ytelsen er litt lavere i kjelleren med dette Google Wifi-oppsettet, enn med de tre andre løsningene vi har testet tidligere. 
Det er forsåvidt i tråd med spesifikasjonene, men teoretisk skulle det være mer enn nok pudding til å kunne utnytte vår 160/160 Mbit-linje til fulle. 

Vi skynder oss å legge til at det godt kan hende at vi hadde fått bedre ytelse i kjelleren, hvis vi hadde flyttet litt på nodene. 
Det er jo en av de store fordelene med mesh, at du kan flytte rundt på nodene til du blir fornøyd. 
Men for at sammenligningene skal ha noen mening, må vi teste alle løsningene med samme plassering. 

Konklusjon 

Google Wifi er den aller mest brukervennlige mesh-løsningen vi har testet så langt. 
Appen som styrer det hele virker rett og slett mer gjennomarbeidet enn de andre, ikke minst er de norske oversettelsene meget gode. 
Dette er noe nær sagt hvem som helst klarer å sette opp. 

Ytelsesmessig ligger løsningen litt bak de beste, og du finner flere avanserte funksjoner i blant annet Netgear sin løsning, men alt i alt er Google absolutt et godt produkt. 
Prismessig ligger løsningen også i nedre del, selv om det fortsatt er dyrere enn en ganske så avansert ruter. 

Få også med deg testene av konkurrentene Asus Lyra og TP-Link Deco M5. 
