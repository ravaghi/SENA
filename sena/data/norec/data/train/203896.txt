En av de beste PC-ene vi har testet
Årets utgave av den svært kompakte 13,3-tommeren har blitt bedre på nesten alle punkter. 
Bli med på gjennomgangen av maskinen som står til terningkast 6. 

Det tradisjonelle PC-formatet er under press, spesielt i privatmarkedet. 
Hovedårsaken er naturligvis mobiltelefonen. 
Du kan jo starte med å spørre deg selv: 
Hvilke oppgaver er det du fortsatt MÅ bruke PC-en til? 

Miniatyriseringstrend 

PC-produsentene er naturligvis fullt klar over utviklingen, og svarer med å lage stadig mindre, tynnere og lettere maskiner - med batteritider som for kort tid siden ville vært rene utopien. 
De beste kan nå driftes i to hele arbeidsdager mellom hver lading, viser våre tester. 

Dell er blant produsentene som virkelig har tatt tak i dette med miniatyrisering. 
Fjorårsutgaven av Dell XPS 13 var allerede den gang verdens minste 13,3-tommer, med et fotavtrykk som en typisk 11-tommer. 
Vi testet 2-i-1-versjonen av fjorårsmodellen, og gav den terningkast 5. 

Årets utgave har blitt bedre på nær sagt alle punkter. 

Lekkert og minimalistisk 

Vi starter med det ytre. 
Årets utgave av Dell XPS 13 er blitt marginalt mindre enn fjorårsutgaven, og måler nå 302 x 199 mm. 
Tykkelsen er redusert til 7,8 på det tynneste, til 11,6 mm på det tykkeste. 
Vekten er redusert med 30 gram, til 1,21 kg. 
Størrelsesmessig er den perfekt til brukere som er mye på farten, og helt super til å ha på bordet mellom setene i flyet. 

Materialet er fortsatt i hovedsak aluminium, med unntak av karbon på tastaturdelen. 
Sistnevnte gir en behagelig og mindre kald overflate enn aluminium, uten at det går på bekostning av styrken. 
90 prosent av konstruksjonen skal være gjenvinnbar, ifølge Dell. 

Åpner vi opp lokket, blir vi møtt med en skjerm som nærmest går helt ut i kantene. 
Rammen er redusert med én millimeter siden sist, og måler nå kun 4 millimeter på sidene og i toppen. 
Effekten er slående, og får andre, normale PC-er til å se ut som de er flere år gamle. 

Webkamera som logger deg på 

PC-en har også webkamera, men dette er plassert under skjermen. 
Det er ikke optimalt med tanke på vinkel i videosamtaler, det blir fort mange dobbelthaker på selv normalvektige mennesker. 

Løsningen har imidlertid to frontlinser og er Windows Hello-kompatibel. 
Det betyr at du kan logge på Windows ved hjelp av ansiktet ditt, og den gjør det oppsiktsvekkende kjapt. 
Men da jeg tok av brillene, kjente den meg ikke igjen. 
Løsningen er altså ikke like smart som Apples Face ID, vil vi påstå. 

På sikt er det ventet at Windows Hello også kan brukes til bank- og betalingsløsninger på nett. 
Pålogging med fingertuppen via av/på-knappen er ikke mulig på vårt testeksemplar, men det er en opsjon man kan velge når man konfigurerer maskinvaren Dell-butikken. 

Fabelaktig skjerm 

Skjermen er ikke berøringsfølsom, og dekket av glass av typen Corning Gorilla glass 4, som skal være mer bestandig enn tidligere utgaver. 
Overflaten er blank, men et antirefleksbelegg gjør at gjenskinn er et mindre problem enn på mange andre modeller vi har testet. 

Paneltypen er IPS, og kvaliteten er rett og slett glimrende. 
Fargegjengivelsen dekker 100 prosent av sRGB-fargeskalaen, og med lysstyrke på 400 nits kan den brukes nær sagt overalt. 
IPS-panelet sørger dessuten for gode betraktningsvinkler. 
Dette er kort sagt en skjerm som bør tilfredsstille selv de mest kresne brukerne. 

Godt tastatur 

Tastaturet er omtrent like stort som det du finner på ordinære 13,3-tommere, med unntak av enkelte av spesialtastene - som Enter, Backspace og Delete, som ofte er en del større. 
Det betyr at vanlig skrivecomfort er godt ivaretatt. 
Tasting bråker lite og responsen er god over det hele. 
Det er ikke noen tegn til svikt noe sted. 

Tastene er dessuten baklyst, og takket være svarte taster er det ikke noe problem med kontrasten, som for eksempel på de grå tastene til Microsoft Surface Book 2. 

Pekeplaten er passe stor, med integrerte felter for venstre og høyreklikking. 
Trykk gir en tydelig, men ikke sjenerende klikkelyd. 
Platen støtter flerberøring, til glede for deg som ikke ønsker å bruke skjermen når du skal navigere rundt i Windows-programmene dine. 

Metallet rundt tastaturplaten og pekeplaten er av karbon. 
Overflaten er mindre glatt enn aluminium og mye mindre kald. 
Den er behagelig å lene håndbakene mot, samtidig som den er lett å rengjøre. 

På undersiden ser vi at vi har et luftinnsug, så det beste er å plassere PC-en på et jevnt og hardt underlag når du bruker den. 

Toppspesifiserte tilkoblinger 

Det er ikke uvanlig at produsenten kutter ut tradisjonelle, plasskrevende porter på de tynneste PC-ene. 
Det er også tilfelle her. 
På venstre side sitter det to USB-C-porter, på motsatt side sitter det nok en USB-C-port samt en minnekortleser (microSD). 
Det følger imidlertid med en overgang fra USB-C til USB-A, bedre kjent som standard USB 3.0-port. 

Men USB-C kan være så mangt, og her er det viktig å trekke fram at alle portene er USB 3.1 gen2-kompatible (dobbelt så rask dataoverføring som USB 3.0 og USB 3.1 gen1), to av dem støtter Thunderbolt 3 (inntil 40 Gbps) og alle tre støtter DisplayPort. 
Her kan du faktisk koble til to eksterne 4K-skjermer samtidig med oppfriskningsrate på 60 Hz! 
Alle tre portene kan dessuten brukes som ladeport til den medfølgende strømforsyningen. 

Dette er ikke hverdagslige egenskaper, ikke en gang i premium-klassen. 

På hver side sitter også et par høyttalere av ganske OK kvalitet. 
Lydbildet er balansert og duger bra til lav bakgrunnsmusikk, med et snev av bass. 
Trenger du mer kraft, må du bruke eksterne høyttalere eller hodetelefoner. 

PC-en er også utstyrt med fire mikrofoner, spesiallaget for å plukke opp instrukser fra andre siden av rommet til stemmeassistenten Cortana - som foreløpig dessverre ikke forstår norsk. 

Latterlig høy ytelse! 

Så var det ytelsen da. 
Den er rett og slett latterlig høy, størrelsen på PC-en tatt i betraktning. 
Mye av årsaken ligger i prosessoren, som er en åttende generasjon Intel Core i7-prosessor (8550U). 
Denne har fire kjerner, mot forrige generasjons to, noe som åpner for langt bedre ytelse i mange situasjoner. 
I tillegg kan vi boltre oss med 16 GB RAM og 512 GB SSD, samt Windows 10 Professional, på vårt testeksemplar. 

Passmark PerformanceTest gir prosessoren 10.260 poeng, som er det nest høyeste vi har oppnådd på noen bærbar med ULV-prosessor. 
Bare Microsoft Surface Book 2 har scoret høyere, med fattige 8 poeng. 

Med tanke på det minimalistiske kabinettet, er dette ekstremt imponerende - og vitner om at de to viftene i Dells kjøleløsning frakter varmen ut av kabinettet raskt og effektivt. 
Ellers ville poengsummen garantert vært lavere, siden prosessoren automatisk setter ned hastigheten dersom det blir for varmt. 

Noe viftestøy må påregnes under tung belastning, men ved lav belastning - for eksempel når du ser en film - er det ikke sikkert du hører noe i det hele tatt. 

Den innebygde grafikkløsningen er også mye raskere enn på forrige generasjon, men ikke forvent allverdens av spillytelse. 
Eldre spill kan gå fint, spesielt om du går ned på oppløsning og detaljer - men er gaming din greie, velger du en annen maskin - enkelt og greit. 

SSD-en byr på helt gjennomsnittlig skrivehastighet med rundt 600 MB i sekundet. 
Lesehastigheten er imidlertid langt bedre, og topper på rundt 2,9 GB i sekundet. 
Totalt sett er ytelsen så høy at den neppe blir noen flaskehals, uansett hva du skulle bruke maskinen til. 

Batteriytelse i toppklasse 

Vi var meget spente på batteriytelsen, ikke så rart - når Dell operer med vanvittige 19 timer mellom to ladinger - ved lett bruk. 

Vi kjørte vår sedvanlige videostrømmetest, og klokket den inn på 798 minutter. 
Det tilsvarer 13 timer og 18 minutter. 
Det er det tredje beste resultatet vi har målt noengang, og desidert lengst av alle PC-er i denne størrelsen. 
Rett og slett fabelaktig bra! 

Ladetiden er imidlertid ikke blant de raskeste. 
Etter én time i stikkontakten har nivået steget til 54 prosent. 
De aller beste ligger på 70-80 prosent i løpet av samme tid, men 54 prosent vil her tilsi rundt 7 timer driftstid, som absolutt er bra. 

Konklusjon 

Det skjer fra tid til annen, men det er sjelden vi baler med å finne noe å trekke i en bærbar-test. 
Det blir bare småplukk denne gangen, og ingenting som er alvorlig nok til at det skulle forhindre en sekser på terningen. 
Du finner plussene og minusene i oppsummeringsboksen øverst. 
Her nøyer vi oss med å klaske inn et stempel som lyser Anbefalt produkt lang vei. 

Men det er klart, vi snakker her om et premiumprodukt med høy pris: 
17.650 kroner koster vår konfigurasjon i skrivende stund i rimeligste nettbutikk. 
Det er mye penger. 

Klarer du deg med Windows 10 Home, 256 GB SSD, 8 GB RAM og Core i5-prosessor, får du den for litt over 14.000 kroner, ifølge Prisjakt, fortsatt med alle de andre, gode kvalitetene. 
Det vil etter vår mening være en klokere konfigurasjon for mange - om ikke de fleste - av oss. 
