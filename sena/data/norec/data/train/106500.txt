Evanescence «The Open Door»
(Sony BMG) 

Dett var dett. 

En oppsiktsvekkende debut som solgte hele fjorten millioner plater på verdensbasis kan gjøre noen hver lat. 
Her kjører Evanescence sin dystre og poppa numetal ytterligere ut i det pompøse og opera-teatrale, men et sted på veien har de glemt at publikum også vil ha låter å høre på, ikke bare dirrende dramatiske stemninger. 
Dessverre skuffer også bandets største fortrinn, vokalist Amy Lee, kapitalt. 
Hennes glidende og lidende stemme fascinerte sterkt forrige gang, men her mangler den fullstendig variasjon, noe som gjør at lytteropplevelsen denne gang blir nettopp en lidelse. 
Det trodde jeg faktisk ikke skulle skje - heller trodde jeg knapt at jeg en gang skulle komme til å anbefale finske Nightwish. 
Det er herved gjort. 
Anbefalt kjøp: 
««Sweet Sacrifice», «Lithium». 
