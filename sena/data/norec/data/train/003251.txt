Pornostjerne?
Umodent, underholdende, usensurert. 

Dokumentarfilmen ”Pornostjerne?” er hylende morsom underholdning, bare på en trist måte. 

Du får se dumme mennesker drite seg loddrett ut foran kamera, og så gjøre det verre når de forsøker å reflektere over det etterpå. 
Jeg dømmer ingen. 
Myndige mennesker må gjerne lage porno, men disse ser ikke ut til å ane konsekvensene. 

Fyll og sex 

Jeg lurer på om de tuller med oss. 
For det kan vel ikke finnes norsk ungdom som er så korka? 
Jeg vet svaret på det spørsmålet, men jeg vil ikke si det, for det er bare så trist. 

Filmen følger pornoaktøren Thomas ”Rocco” Hansen og kjæresten ”Vanessa” gjennom fyll, sex, fyll, sex, fyll og sex. 
Vi ser hvordan hun saaaakte finner ut at det kanskje ikke er så kjekt å være sammen med en pornoaktør likevel. 

De har jo tross alt avtaler om at han ikke skal sprute sæd i munnen på andre damer, og så gjør han det likevel! 
Hun sier at ”Rocco” har lav sosial intelligens, men medgir selv at hun kanskje ikke har tenkt før hun har vært med på både den ene og det andre. 

Umodent forbilde 

Filmen gir et stakkarslig inntrykk av umodne mennesker som ikke forstår hva de er med på, inkludert denne dokumentaren. 

Regissør John Sullivan fulgte ”Rocco” og ”Vanessa” i 15 måneder. 
Det må ha vært god underholdning. 
Han er flue på veggen når ”Rocco” og medhjelper ”Slick Rick”, gud hjelpe meg, drar ut på tokt for å finne dritings, dumme og naive russejenter å ha sex med foran kamera. 

På veien får de meldinger som ”du er et forbilde” og ”alle norske gutter vil bli som deg” fra dritings, dumme og naive unge menn som nå har fått sin IQ foreviget på film. 
Herlig! 

Ikke under huden 

Du får ikke se så mye sex i filmen, men jeg har gjort litt…ehem… research og sett litt Rocco-sex på nett. 
Det er kald, trist, klinisk, gynekologisk porno uten snev av erotikk, bare unge fulle mennesker med flotte kropper som ikke aner hva de skal bruke dem til. 

Jeg skal ikke påberope meg et Don Juan-stempel, men å se ”Rocco” i aksjon får meg til å føle meg som en første-elsker! 

Du kommer aldri under huden på verken ”Rocco” eller ”Vanessa”. 
Du forstår like lite av dem når filmen er ferdig som da den begynte. 
Men underveis er det faktisk veldig interessant å se hvordan de lever. 
Og du bare MÅ synes synd på dem. 

De fremstår så stakkarslig at man må lure på hva som ligger bak denne livsstilen. 
Det gjør filmen dessverre ikke et forsøk på å forklare. 
Men ”Pornostjerne?” er i alle fall hylende morsom underholdning, bare på en trist måte! 
