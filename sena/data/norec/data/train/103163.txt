Beyoncé: «4»
(Columbia / Sony Music) 

Alt Beyoncé tar i er likevel ikke gull. 

Gudskjelov at Beyoncé Knowles synger så engasjert som hun gjør på sin fjerde soloplate, for selve låtgrunnlaget vekker altfor sjelden interesse. 

Ikke engang Beyoncés til tider påtrengende og ekstatiske stemmebruk (i «Love On Top» blir det nesten komisk) kan vekke store deler av dette materialet til live, dessverre. 

Verdens heteste kvinnelige popstjerne er vant til medgang, fortjent sådan. 
Men etter det profesjonelle bruddet med sin managerfar i fjor, har hun slitt. 

Førstesinglen fra «4» - «Run The World (Girls)» - stoppet på Billboards 29. plass, hennes laveste plassering hittil i karrieren. 
Oppfølgeren, «Best Thing I Never Had» - den med Marc Cohn-pianotrillene - ligger helt nede på 75. plass. 

Det slo heller ikke positivt ut at Wikileaks-dokumenter i februar avslørte at Beyoncé var en av flere artister som hadde mottatt millionlønn for å spille for diktator Muammar Gaddafis familie. 

Mest oppsiktsvekkende på «4» er hvor tam og spenstløs det tidligere r&b-råskinnet er på uptempo-numrene. 
Samtidig fremstår hun mer og mer som en artist med foreløpig overambisiøse divadrømmer i balladene. 

Vellykket blir det kun i «Start Over», og spesielt i Diane Warrens «I Was Here», som har en dypere og mørkere tone (også tekstlig, der hun nærmest annonserer et farvel til artistlivet) enn de øvrige, mer svulstig kunstige balladene. 

Apropos r&b - den Beyoncé vi først møtte i Destiny's Child er kraftig slipt vekk, soulen likeså. 
«4» er en ren popplate som tar enkelte merkelige tidssprang tilbake til sen syttitalls pop-funk, ikke minst i instrumentbruk. 

Vi mistenker henne for å ha hørt mye på blant andre Chaka Khan i arbeidet med denne platen. 

Tekstmessig gikk Beyoncé kraftig i girl power-retning på førstesinglen, men resten av platen dreier seg utelukkende om kjærlighet. 
Hun har det tydeligvis godt med kjæresten Jay-Z, iallfall. 

For det er ikke akkurat stor lyrikk som serveres, hvilket starter allerede i den gospelinspirerte åpningslåten «1+1»: 
«when the world's at war, let our love heal us all» kan muligens passere blant resten av platens teksthulhet, men når nevnte sitat følges opp av «I don't know much about guns, but I've been shot by you» må vi bare lukke øynene ... 

Karrieren er imidlertid ikke over ved fylte tretti, Beyoncé. 
Heller ikke læretiden for å bli en fullblods diva. 

BESTE LÅT: 
«I Was Here» 
