Det regner kjøttboller
Basert på en morsom og absurd idé, men figurene er for bleike! 

Animasjonsfilmen «Det regner kjøttboller» er basert på en absurd idé. 
Jeg liker absurde idéer. 
Men jeg liker ikke bleike figurer, og her synes jeg filmen feiler. 

Figurene vi møter er nemlig verken godt nok skrevne eller animerte. 
De matcher ikke historien de er satt i, og fremstår som dårlige kopier av tegnede figurer vi har sett mange ganger før. 
Det er synd, for her var potensialet til en skrudd kultklassiker absolutt tilstede. 

Lager mat av vann 

Den unge geniet Flint Lockwood finner opp en maskin som kan lage mat av vann. 
Så fyker maskina opp i skyene, og begynner å produsere mat som regner ned over øya. 

Dette tiltrekker både media og turister, men maten blir større og større, og plutselig trues hele byen av gigantiske pølser, hamburgere og pizzastykker. 

Pene bilder og flotte effekter 

Filmen er basert på ei barnebok av Judi og Ron Barrett, og har mye god fantasi i seg. 
Regissørene Phil Lord og Chris Miller har sammen med Sony Pictures Imageworks laget en detaljrik film med mange pene bilder og flotte effekter, som du kan se i 3D i enkelte kinosaler. 

De forteller historien i et høyt tempo, så det blir aldri direkte kjedelig å se filmen, verken for liten eller stor. 

Anonyme og sjarmløse figurer 

Men jeg er skuffet over figurskildringene. 
De er forholdsvis anonyme og sjarmløse, i hvert fall i den norskdubbede versjonen (jeg har ikke sett/hørt originalversjonen). 
Det går også på hvordan de er designet i utgangspunktet. 

Og måten de relaterer seg til hverandre på, renner av klisjéer. 
Ta for eksempel Flints forhold til sin far, som er en av filmens tråder. 
Far/sønn-problematikk har vi sett i litt for mange animerte barnefilmer, og ble mye bedre løst i for eksempel Disney's «Lille kylling». 

Vil glede de minste 

«Det regner kjøttboller» vil helt sikkert kunne glede de minste. 
Og de store vil helt sikkert kunne se filmen uten å gremmes. 

Men etter å ha blitt bortskjemt med stadig flere og bedre animasjonsfilmer, synes jeg at denne filmen er et lite steg bakover for Sony Pictures Imageworks. 
Alt det tekniske er på stell, alt ser fantastisk bra ut, bortsett fra figurene. 
De hadde trengt en litt mer original og kunstnerisk touch 
