Full pupp-rally
«Rallisport Challenge 2» leverer en rallyopplevelse under konseptet «full pupp». 
Resultatet er hektisk, fartsfylt og svært morsomt. 

«Rallisport Challenge», blant de første spillene som kom til Xbox, er først og fremst kjent for å være bilspillenes «party-alternativ». 
Den tronen overleveres nå til oppfølgeren. 

Grunnen til party-statusen er enkel: 
Det er ikke bare ett modus her, i steden får du hele spekteret av racing på ujevnt underlag. 
Fra WRC-lignende konkurranse på tid, til bakkeklatring, isracing, rallycross og et crossover-modus hvor to førere duellerer mot hverandre på baner som ligner WRC-sirkusets «super special stages». 

Fem totalt forskjellige bilspillopplevelser i samme pakke, altså, som krever hver sine teknikker og som hver og én fungerer mer enn bra nok i seg selv. 
Særlig isracing, rallycross og crossover bør falle i smak som flerspilleropplevelser. 

Kjøringen foregår på over 90 baner, fra Sverige, Canada, Australia, Storbritannia, Argentina, Monte Carlo og USA. 
Dessuten får du kjøre over 40 rallybiler, som alle tar kraftig skade ved uvettig kjøring - støtfangere flagrer og frontruter smadres. 

Det som virkelig gjør dette til en underholdende opplevelse i multiplayer, er at du hele tiden blir fristet til å ta sjanser. 
Det går nemlig styggfort, samtidig som det ikke er spesielt mange funksjoner på bilen du trenger å ta hensyn til. 
Resultatet er at man gjerne pøser på med gassen i bånn og håper på det beste. 

Og ettersom bånn-gass-vennlige strekninger ofte blir fulgt av et hasardiøst hopp eller en krapp sving, er det lett å skjene ut av banen eller å hoppe og lande på taket. 
Stort mer useriøs og engasjerende multiplayer-moro skal man lete lenge etter. 

Bilene sitter, uten unntak, deilig tungt på veien. 
Der forgjengeren kunne bli litt vel slingrete, føler jeg at jeg har bedre kontroll i «Rallisport Challenge 2». 
Vi snakker fortsatt om en utpreget arkade-opplevelse, men kontakten med veibanen virker mye mer solid og troverdig denne gangen. 

Dessuten har et av de peneste spillene på Xbox blitt enda penere. 
Miljøene man raser gjennom er uten unntak ufattelig sexy - det er så jeg får lyst til å smyge meg bort til TVen, glise og forsøke meg på en «how YOU doin'?». 

Fra gjørme til grus, via asfalt og is - ingen bilspill jeg har vært borti til nå kan skilte med noe såpass nydelig og variert som dette. 

Sist, men definitivt ikke minst, er det verdt å trekke frem den altomfattende Xbox Live-støtten. 
Det vil bli mulig å sette opp dine egne ligaer på XSN Sports, som du og vennene dine kan konkurrere i. 
Jeg tipper Live-spillingen vil kunne ta skikkelig av her, sannsynligvis i større grad enn i «Project Gotham Racing 2». 

Hvis du lener mot mer simulasjonsorienterte bilspill vil muligens dette spillet ikke være noe for deg. 
Du har riktignok noen muligheter til å finjustere dekk, støtdempere, bremsbalanse, styring og gear-ratio, men selve kjøreopplevelsen er og blir basert på det temmelig halsbrekkende konseptet «full pupp». 

Og selv om jeg fremdeles setter ørlite grann mer pris på bilfysikken og veifølelsen i «Colin McRae Rally 04» og «WRC 3», er det ingen tvil om at den strålende grafikken, de fantastiske veiunderlagene og den deilige fartsfølelsen plasserer «Rallisport Challenge 2» helt i tetskiktet for moderne bilspill. 

Joda, jeg legger mer enn gjerne en «Rallisport»-brystvorte i munnviken og suger ivei. 
Nam nam. 
