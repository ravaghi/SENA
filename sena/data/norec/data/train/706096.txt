Digg debut fra Angelo Reira
Balanserer energiske bangere med tilbakelente øyeblikk. 

Angelo Reira: 
"God mornings Norge" (NMG/G-huset) 

Oppbygningen er fin. 
Loddefjord-rapperen Trond Angelo Eriksen, alias Angelo Reira, går rett på sak med «Plutselig», før vi får «Kollosal type ting». 

Gatefavoritten «Assist» følges opp av et av platens fineste øyeblikk i «Glutenfri». 
Bak den snedige tittelen ligger en ærlig refleksjon om eget rusbruk og opphold på rehab, før en igjen befinner seg i den samme gjengen. 
Det å være nykter forklarer 22-åringen som «å gæfle boller uten gluten». 
Det er godt gjort allerede før debuten å ha etablert sitt eget språk som rapper, med uttrykk som kanskje ikke gir mening for så veldig mange andre. 

Ved første lytt er det de harde bangerne som utmerker seg, som «Tunge Trond». 
Etter hvert fenger de mykere låtene, som den smått sexy «Voila». 
De beste er de som dveler ved et mørkere lydbilde, som den bråkjekke avslutningen «Kis». 

Reira syr sammen de 11 sporene med tilbakelent tyngde. 
Samtidig har han en letthet i flyten som gjør dette til en uanstrengt debut. 

Beste låter: 
«Tunge Trond», «Kis», «Kollosal type ting». 
