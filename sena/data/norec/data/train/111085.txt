Treefight For Sunlight, «Treefight For Sunlight»
(Bella Union / Tuba) 
«Sunshine pop» i 2011? 
Fra Danmark? 
Skjer 'a? 

Disse sjarmørene fra København, Århus og Jylland har en «hallo, trær! hallo, fugler!»-naivisme ved seg som kommer til å bli trettende faderlig fort (noen som husker The Polyphonic Spree?). 

Melodiene er, som hos MGMT og Animal Collective, mindre viktige enn måten de foredles på. 
Arrangementene er alt, og de er voldsomme: 
Kaskader av harmonisang, fløyter og piano. 

Den populærkultur-endevendende indieestetikken ankommer Los Angeles i 1967, og tar en Jolly Cola med The Association. 
«Treefight For Sunlight» er kokettpsykedelisk «skygazing»-musikk: 
Indiepop som ser opp mot solen i stedet for ned på skoene. 
Forfriskende i små doser. 

BESTE LÅT: 
«Facing The Sun» MORTEN STÅLE NILSEN 
