Oppkvikkende fra Elg
(Nama/Bare Bra Musikk) 

Overraskende organisk og friskt fra Dance With A Stranger-vokalisten. 

Det ligger en herlig eim av uhøytidelighet (men ikke ubetydelighet!) over Elgs nye soloplate, som denne gangen er i engelsk språkdrakt. 

Elg har tatt med seg en bråte blåsere og popteften sin på heisatur til New Orleans, og kommer opp med et friskt og humørfylt brygg med kjærlige nikk både til country, jazz, blues og vaudeville-tradisjonen. 

Alt er smakfullt innpakket med akustiske instrumenter som får god boltreplass i et usedvanlig luftig lydbilde. 
Den avsluttende balladen «Forever Has Never Been Here» er ikke representativ for platen, men like fullt et lite praktstykke musikalsk. 

Og som vanlig er Elg best når han behersker kraften i stemmen, hvilket han heldigvis som regel gjør denne gangen. 
Oppkvikkende! 
