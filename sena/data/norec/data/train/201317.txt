Logitech Z600 Bluetooth-høyttalere
Lekre høyttalere til PC, mobil og nettbrett. 

Tiden da vi koblet mobiler og MP3-spillere til stereoen med kabel eller via dokk er snart et tilbakelagt stadium. 
I 2014 dreier det mest seg om å være trådløse også når det gjelder lyd, og da er det først og fremst to kommunikasjonsteknikker som gjelder: Bluetooth 4.0 og AirPlay. 

Siden sistnevnte er forbeholdt Apple-produkter, er det først og fremst Bluetooth 4.0 som er aktuelt for alle andre, og Apple-brukere er heller ikke utelukket i dette selskapet. 

Pent og pyntelig 

Logitech Z600 er et par stereohøyttalere for skrivebordet, gjerne plassert på hver side av PC-skjermen, men siden de er trådløse kan de egentlig settes hvor du vil - bare du holder deg innenfor 10 meter fra PC-en eller enheten du har koblet til. 

Høyttalerne er utstyrt med et diskant/mellomtone-element samt basshøyttaler i bunn, som skal sørge for dybde i lydbildet. 

Enkelt å koble opp 

Tilkobling er dessuten særdeles enkelt, aller enklest hvis du har en PC. 
Den behøver nemlig ikke ha ennebygd støtte for Bluetooth 4.0, du bare kobler til den medfølgende USB-senderen, skrur på høyttalerne og starter avspillingen. 
Like enkelt som med kabel, med andre ord. 

De aller, aller fleste smartmobiler og nettbrett kan koble seg på direkte via Bluetooth-valg i menyen. 
For å "parre" høyttalerne og mobilen kreves i tillegg at du trykker inn B-en på baksiden av den ene høyttaleren, slik at den kan oppdages. 

Umiddelbar respons 

Volum kan enten styres fra PC/mobil/nettbrett, eller ved å gjøre sirkelbevegelser med pekefingeren på toppen av venstre høyttaler. 
Elegant! 

Og etter å ha brukt AirPlay en periode er det befriende at alle kommandoer, for eksempel skifte av spor, skjer umiddelbart. 

Det finnes også en AUX-inngang på baksiden av den ene høyttaleren, slik at du fortsatt kan koble til eksterne lydkilder som ikke støtter Bluetooth-overføring. 

Tåler ikke alt 

Lydkvaliteten må vi bare gi tommel opp til, spesielt til musikk. 
Lydbildet er balansert, bassen passe kraftig, og diskanten blir ikke for spiss før du drar opp volumet. 
Og det er definitivt vår største innvendig, lydbildet endres ofte fra rundt 60 prosent (fra PC, ikke mobil), og blir da fort ganske ubehagelig. 
Men det er tross alt høyere enn vi noen gang har følt behov for å spille så lenge vi sitter ved PC-en. 
Fra vår smartmobil var det ikke mulig å skru opp lyden så mye at det ble noe problem. 

Og en liten innvending til, helt på tampen: 
Trådløse høyttalere med brede kabler og en svær strømforsyning på støpselet er ikke særlig elegant. 
Logitech burde klart å bygge strømforsyningen inn i såpass store høyttalere, og brukt tynnere kabler, mener vi. 

Konklusjon 

Logitech Z600 leverer god lyd til skrivebordet, så lenge du ikke skrur opp volumet altfor høyt. 
Oppkobling er enkelt, og høyttalerne ser bra ut. 
Vi trekker litt for at lyden vrenger seg litt på høyt volum, samt at det blir litt mye kabelspaghetti etter vår smak. 

Logitech Z600 
