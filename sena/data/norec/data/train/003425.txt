Wanted
Actionfest for fansen 

”Wanted” har action i A-klassen, men manus i C. 
Selve historien kunne både vært smartere og dypere. 
Den strekker strikken farlig langt når det gjelder sannsynlighet og logikk. 

Men du får en drepende vakker Angelina Jolie sammen med en hverdagslig kjekk James McAvoy i en endeløs rekke av fantastiske stuntscener, oppfinnsomt regissert av Timur Bekmambetov. 
Dermed blir ”Wanted” en actionfest for fansen! 

Mystisk brorskap 

Wesley Gibson (James McAvoy) lever et tomt liv med en jobb som suger og en utro kjæreste. 
Men plutselig blir han beskutt i et apotek, reddes av Fox (Angelina Jolie), og får vite at han er sønn av en nylig myrdet leiemorder. 

Han var medlem i det mystiske Brorskapet, som dreper utvalgte mennesker for å opprettholde verdensbalansen. 
Nå må Wesley følge i farens fotspor for å redde Brorskapet fra en utbryter som vil drepe dem alle. 

Kul og kald actionfilm 

Vi befinner oss i den virkelige verden, men vanlige fysiske lover gjelder ikke. 
Her kan man hoppe fra skyskraper til skyskraper, skru kuler og overleve vanvittige fall. 
Det er greit, jeg kjøper det. 

Men et Brorskap som mottar sine oppdrag i binærkode skjult i tekstiler vevd av Skjebnen? 
Okay, den er kanskje litt drøy. 
Det er mulig dette ville fungert bedre som en ren komedie, men ”Wanted” er i stedet en kul og kald actionfilm, med innslag av komikk. 

Sinnsvake påfunn 

Når Hollywood henter utenlandske regissører, kan resultatet variere. 
Vi husker hvordan kinesiske John Woo ble utvannet av møtet med den amerikanske filmindustrien. 

Timur Bekmambetov ser heldigvis ikke ut til å ramle i samme felle. 
”Wanted” har mange visuelle fellestrekk med hans russiske vampyrfilmer ”Night Watch” og ”Day Watch”. 

Vi mores og gledes av sinnsvake påfunn, som trening på taket på et tog, et par langdistanseskudd og ny bruk av rotter som mordvåpen. 
Høres det teit ut? 
Vel, dette er en sånn type film der du ikke tenker ”teit”, men ”kult”! 

Voldsom eskapisme 

”Wanted” vil ikke ende sult, redde klima eller skape verdensfred. 
Men den vil gi deg 110 minutter med voldsom eskapisme. 
Den vil underholde deg med sine vanvittige visuelle krumspring, og sin forakt for den vanlige verdens lover og regler. 

Slike filmer liker jeg, selv om også jeg ser at ”Wanted” kunne vært enda bedre om historien hadde vært like bra som den ser ut 
