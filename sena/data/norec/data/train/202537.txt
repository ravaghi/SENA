TEST:Philips Spotify Multiroom høyttalere 

Billig inngangsbillett til lyd i flere rom. 

2015 ser ut til å bli multirom-året. 
For nesten hver uke i fjor høst dukket det opp nye trådløse høyttalersystemer fra kjente og ukjente produsenter. 

Hvor stort dette markedet er i Norge, er det ennå for tidlig å si. 
De fleste kjøper nok fortsatt enkeltstående Bluetooth/AirPlay-høyttalere, og nøyer seg med å streame musikk fra mobilen. 

Men nå er kampen mot Sonos i full gang 

For det er åpenbart at de store elektronikkprodusentene har sett på suksessen til markedslederen Sonos, og at de ikke vil sitte rolig å se på at det amerikanske selskapet håver inn hele profitten. 

Philips er blant de som var tidlig ute med trådløs lyd. 
Derfor er det interessant hva de har å tilby nå som markedet er mer modent. 

Det ville ikke overraske oss om Philips har et mer avansert multiromsanlegg i ermet. 
Men i dag er høyttalerne SW700 og SW750 tilbudet deres inne dette feltet. 

Beskjeden prislapp 

Den gode nyheten er at prisen på begge er svært beskjeden, takk i betrakting av at konkurrentene selger sine trådløse høyttalere til mellom 1600 (Sonos Play :1) og 5000 (Denons HEOS 7) kroner stykket. 
Mens SW700 koster 995 kroner, får du storebroren SW750 1495. 

Den dårlige nyheten er at du er låst til Spotify (Premium-abonnement). 
Du kan med andre ord ikke spille musikken du har lagret på mobil, PC, nettbrett, Mac eller nettverksdisk (NAS). 
Du kan heller ikke bruke WiMP, Deezer eller andre musikkstrømmere. 

Heller ikke kan du spille nettradio, noe som kanskje er det dypeste savnet for de av oss som gjerne slår på BBC om morgenen for å høre nyheter og musikk fra den andre siden av Nordsjøen. 

Begrenset til fire høyttalere 

Spotify Radio er i så måte ingen erstatning. 
Der ligger det ikke direktesendte kringkastere, og du kan dermed bare spille boksemusikk som allerede ligger hos Spotify (om enn på en ny måte). 

Philips-høyttalerne bruker Spotify Connect, et system som er svært enkelt å bruke. 
Du trykker rett og slett bare på Connect-sympolet nederst i høyre hjørnet på Spotify-appen. 
Deretter velger du den enheten du vil at musikken skal gå til. 

Ønsker du å strømme musikken videre til flere høyttalere, så er det bare å legge dem til i Philips egen app. 

Antallet høyttalere som kan spille musikk samtidig er begrenset til fire. 
Dette er i snaueste laget, siden konkurrentene opererer med inntil 32. 

Likevel finnes det en løsning om du ikke planlegger å ha fest med samme musikk i hele huset. 
Du kan jo installere så mange du vil om du kan leve med å spille ulik musikk i ulike rom. 
Men vil du styre dem fra samme app, er det en begrensing på 16. 

Ikke helt enkelt å sette opp 

Å sette opp anlegget fra grunnen av kan ikke beskrives som vanskelig, men det kunne nok ha vært betydelig enklere. 

Først må du erstatte ditt eget trådløse nett med nettadressen til høyttaleren. 
Deretter må du tilbake til ditt eget nett og skrive inn passordet på ny. 
Siden høyttalerne ikke har logiske navn, kan dette være noe forvirrende. 
Men når det først er gjort, fungerer det greit. 

Du kan også bruke Setup og WPS-knappene på baksiden av høyttalerne for henholdsvis oppsett for iOS/Android-app og forbindelse til ruteren, men vi hadde ingen problemer med å sette opp alt fra appen uten å trykke på disse. 

Philips-høyttalerne bruker vanlige trådløst nettet (wiFi), og lager i motsetning til Sonos og Samsung ikke et eget nett for å kommunisere seg i mellom. 

Best med ny ruter 

To av høyttalerne vi plasserte rundt om i huset fikk «Poor», på måleren som forteller hvor god forbindelsen er. 
Dette på tross av at mobiltelefon og nettbrett viste at fullt utslag samme sted. 

På tross av dette fungerte det helt fint, og høyttalerne viste ingen tegn til ustabilitet. 
Vi vil likevel anbefale å investere i en ny ruter før du kjøper et flerroms-musikkanlegg som dette. 

Philips-høyttalerne støtter alle trådløse standarder opp til 802.11n (både 5 og 2,4Ghz). 

Enkel app 

Selve appen (vi har bare testet iOS-versjonen) er i likhet med andre tilsvarende apper fra andre aktører innen trådløs lyd (minus Sonos, som er eksperter på dette) nokså primitiv både når det gjelder brukervennlighet, utseende og funksjonsrikdom. 

Det tar en god stund fra du starter appen til enhetene dukker opp i listen over rom. 
Du kan ikke velge hva de ulike rommene skal hete. 
Her må du nøye deg med de engelske betegnelsene som Livingroom, Bedroom etc. 

Å velge rom er derimot lekende lett. 
Du spleiser lett rom og fjerner dem igjen fra listen like enkelt ved å markere de runde feltene ved siden av hvert rom i appen. 

Bare å trykke på «Play»-knappen 

Like lett er det å spille musikk når Spotify-appen først er koblet sammen med en høyttaler. 
Du trykker bare på «Play»-knappen på en høyttaler, så fortsetter den der du slapp sist. 

Det samme gjelder om du hører musikk i Spotify-appen på mobilen din. 
Når du kommer hjem, er det bare å fortsette å høre samme musikk på Philips-anlegget. 

Du kan derimot ikke spille forskjellige låter i ulike rom samtidig, for det nekter Spotify deg å gjøre. 
Men siden Spotify Connect-appen pares med hver enkelt høyttaler kan du jo bruke flere Spotify-kontoer på samme anlegg. 

Overrasket over lyden 

Det er fortsatt langt igjen før høyttalere som disse kan konkurrere med et fullblods stereoanlegg. 
Men nesten hver gang vi pakker opp og kobler opp en mini-høyttaler nå om dagen, blir vi positivt overrasket over lyden. 
Dette er også tilfelle med den minste Philips-høyttaleren SW700M). 

LES OGSÅ: 
TEST: 
Sonos Play :3 

Det har uten tvil blitt gjort store tekniske framskritt på denne fronten de siste årene, og gamle dagers blikkbokslyd i slikt utstyr er nå erstattet av en varm og fyldig klang som både er behagelig å høre på, går langt ned i bassen (det gjør den egentlig ikke, men det høres slik ut) og til og med formidler detaljer i øvre mellomtone og diskant på en måte vi knapt hadde trodd var mulig i noe annet enn «ordentlige» stereoanlegg. 

I enda større grad er dette tilfelle med den 2 X 
10 watt sterke (utgangseffekten for SW700 er ikke oppgitt) SW750, som egentlig bare er mer av det samme. 
Her kan du spille høyere. 
I en stue på rundt 30 kvadratmeter var det ingen problemer å få høyt nok nivå til at både AC/DC og Mahler stortrivdes. 

Begge er i utgangspunktet stereo, men noen særlig bredde og dydeeffekt får du ikke. 
De kan heller ikke kobles i par slik at du får ekte stereo. 

Konklusjon: 

Philips SW700 og SW750 Spotify-høyttalere er en rimelig og vellydende inngangsbillett til et trådløst multiromsystem. 

Vi har sett systemer som er mer intuitive å sette opp. 
Men når dette først er gjort, er høyttalerne både stabile og enkle å bruke. 

Spesielt liker vi at du kan spille musikk sømløst mellom mobil og anlegg, og at Play-knappen på toppen av høyttalerne er såpass smart. 

Vi synes likevel at Philips er litt gjerrige når de ikke tillater andre musikk-kilder enn Spotify. 
Mange vil gjerne høre nettradio, og mange har egen musikk lagret lokalt som de gjerne vil spille. 

Den største svakheten er at det verken har Bluetooth eller mulighet til å spille av lyd fra andre apper enn Spotify via WiFi. 
