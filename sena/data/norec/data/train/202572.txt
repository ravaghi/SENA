AMD Phenom II X4 905e
TEST: 
Strømgjerrig og rimelig prosessor med fire kjerner fra AMD. 

Er du usikker på hvilken betydning PC-prosessoren har i datamaskinen din, og hvilke modeller som er aktuelle? 
I så fall bør du lese vår lille nybegynnerguide. 

AMD har i øyeblikket ingen prosessorer på markedet som kan matche de raskeste i7-modellene fra Intel, men selskapet satser imidlertid tungt i den store mellomklassen. 
Her har de i øyeblikket mange modeller, og en av de mest interessante er den strømgjerrige Phenom II X4 905e. 

Dette er en firekjernet 45nm-prosessor som passer både i AM2+ og AM3-sokler på nyere hovedkort, og støtter både DDR2 og DDR3-minne. 
Klokkehastigheten er 4 x 2,5 GHz. 

Høy ytelse, tross beskjedent forbruk 

I motsetning til andre firekjernede prosessorer, som vanligvis trekker rundt 95W eller mer, trekker ikke 905e mer enn 65W. 
Det merkes først og fremst med mindre varmeutvikling, noe som igjen betyr mindre kjølebehov og lavere støynivå. 

Det er imidlertid på det rene at slike e-utgaver ofte har en tendens til å yte litt mindre enn sine mer strømkrevende søsken på samme klokkefrekvens, men vi tror ikke eiere av 905e behøver å bekymre seg særlig for det, med mindre man har svært krevende behov. 
Opplevelsesindeksen i Windows 7 viser nemlig 7,1 av 7,9 på prosessorytelse på vår test-PC. 
Denne PC-en er for øvrig utstyrt med 2 GB DDR2-minne (PC6400), og hovedkortet er av typen ASUS M4N78-AM (Socket AM2+) 

Hvis du lurer på hvor bra det er, har vi lagt ved tall fra tre andre, populære prosessorer, med tilsvarende maskinvare for øvrig: 

En indikasjon på at 905e er kjappere enn de andre, fikk vi allerede under installasjonen av Windows 7. 
Hele prosessen var unnagjort på 14 minutter på PC-en med denne prosessoren, noe som er mer enn ett minutt kjappere enn nestemann, Intels E8400. 

En direkte sammenligning mellom prosessorer med 2 og 4 kjerner blir aldri helt rettferdig, men siden disse to prosessorene skal ha et like høyt strømforbruk og koster omtrent det samme, har vi valgt å gjøre det likevel for å vise hva du kan forvente for pengene dine. 

Store forskjeller i viftehastighet 

Først ønsket vi å se nærmere på temperatur og kjøling, naturligvis med vifteregulering aktivert i BIOS: 

Tabellen over er interessant på flere måter. 
For det første viser den at AMD-prosessoren er vestentlig kjøligere enn Intel-prosessoren, for det andre viser den at viften på førstnevnte roterer nesten dobbelt så raskt under belastning. 
Der ligger nok også mesteparten av forklaringen på den relativt store temperaturforskjellen. 
Det er helt på det rene at rotasjonshastigheten kunne vært langt lavere på AMD-viften, uten at overoppheting hadde vært et problem. 

Dermed kunne også støynivået under belastning vært enda lavere. 
Under normal bruk var viften knapt hørbar, men Intel-viften var hakket stillere, og flere hakk stillere under hard belastning. 

Fordeler med 4 kjerner 

Hva sier så mer dyptgående ytelsestester? 
Vi kjørte testene til Passmark, hvilket gav oss følgende resultater fra de to prosessorene: 

Her sammenligner vi den mot andre, populære 4/6-kjerners prosessorer, tallene er hentet fra Passmarks egne CPU-rangeringer 19.9.2009: 

Intel Core2 Quad 8200 er helt klart den mest aktuelle konkurrenten fra Intel. 
Den koster omtrent det samme, og byr på generelt noe høyere ytelse enn 905e. 
Det er imidlertid verdt å nevne at Intel-prosessoren trekker vesentlig mer strøm (95W mot 65W). 

Konklusjon 

Det er ingen tvil om at en firekjernet prosessor har noe for seg, og vil i stadig flere operasjoner ha klare fordeler kontra dobbelkjernede prosessorer. 
Spesielt gjelder dette moderne operativsystemer som Vista og Windows 7, som er optimalisert for flere kjerner. 

AMD har ganske enkelt laget en meget strømgjerrig 4-kjernet prosessor med god ytelse, og den lave temperaturen gjør den velegnet til bruk i små kabinetter. 
Det er imidlertid verdt å nevne at viftehastigheten (ved bruk av standardkjøleren) er relativt høy, og at dette kan merkes under hard belastning. 
