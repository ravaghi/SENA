Ranet i stormens øye
Tatt av vinden på moderne amerikansk actionspråk. 

FILM: 
Det er alltid fryktelig irriterende når en godt planlagt dag blir spolert av dårlig vær. 
Men vent, i «The Hurricane Heist» er det dårlige været et del av planen. 
Bortsett fra at en orkan i kategori fem har en tendens til å ødelegge det meste, også et godt planlagt ran. 

Millionran 

Været setter ofte en spiss på actionfilmer, og Rob Cohen (mannen bak «The Fast & the Furious») tar det helt ut i dette tilfellet. 
Tenk flygende trailere, folk som blir sugd ut gjennom taket på kjøpesentere, hus som klapper sammen som fyrstikker osv. 
Som om katastrofeprosjektet ikke var heftig nok, skal det serveres samtidig med et millionran på en føderal pengesentral. 
Hit fraktes tonnevis med brukte dollarsedler for å makuleres, og mange har siklet underveis på innholdet i de armerte trailerne som frakter godbitene. 

Planen 

Realisme er jo intet krav i actionfilmer, men det må være lov å påpeke det tåpelige i en plan som forutsetter at all datateknologi er i full funksjon når hustakene flyr forbi. 
Det finnes som kjent ikke dårlig vær, bare dårlige... filmer om vær. 

Tonen settes idet to smågutter er vitne til at deres far blir drept av orkanen Andrew i 1992. 
Nå er gutta blitt voksne. 
Will (Tony Kebbell) er meteorolog og Breeze (Ryan Kwanteen) er forfyllet Afghanistan-veteran og mekaniker. 
Hjembyen Gulfport er i ferd med å bli evakuert i påvente av en ny orkan, denne gangen med navnet Tammy. 

Kodelås 

Samtidig er en gruppe ansatte i sentralbanken på vei med 300 millioner dollar som skal makuleres i Gulfports pengesentral. 
Den supersmarte agenten Casey Corbin (Maggie Grace) er omtrent den eneste på hele pengetransporten som ikke er informert og involvert i ransplanene. 
Av en eller annen grunn er hun derimot så forutseende at hun skifter koden til bankhvelvet i siste liten, og dermed forpurrer hun opplegget til både hackere og ranere. 

Resten er en vill jakt, etter Casey og koden. 
Og en minst like vill flukt, fra orkanen som tiltar i styrke. 
Dette er en velkjent formel, ikke forvent noen overraskende vrier. 
Jo, forresten, meteorologen advarer mot global oppvarming. 
Klimatrusselen vil medføre at kommende orkaner blir enda mer dødelige. 
Det er også noe påfallende ved at de fleste actionheltene i amerikanske katastrofefilmer har doktorgrad. 
De kan altså både skyte og tenke samtidig. 
Men er det nok? 
