Lindstrøm & Prins Thomas:«Lindstrøm & Prins Thomas» 

(Eskimo Recordings/VME) 

Mutantdisco med sofakrokappell. 

Jeg har gått en del runder med albumet til Hans-Peter Lindstrøm og Thomas Hermansen. 
Det er vanskelig å høre en ny elektronika-klassiker, men duoen har skrudd sammen en sveisen sak med utpreget sofakrok-appell. 

Slektskapet til Röyksopp er til stede. 
Hans-Peter Lindstrøm og Thomas Hermansen sysler også med greier som minner litt om lydtapetene til krautrockere som Tangerine Dream og Klaus Schulze fra 1970-årene. 

Lindstrøm & Prins Thomas liker skrudde melodilinjer tilsatt en dash mutantdisco av det litt dovne slaget, men herrene - som visstnok skal ha blitt kontaktet av apparatet til Madonna - sliter med variasjonen og dynamikken. 

Men når alt klaffer, får du utmerkede låter som «Naa er druene paa sitt beste», «Run» (den eneste med vokalbidrag), «Plukk og pirk» og «Suppegjøk». 

ESPEN A. HANSEN 
