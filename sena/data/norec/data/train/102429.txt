TV-PREMIERE:Sterk slanke-TV 

Endelig et bra slankeprogram på TV igjen! 

TV-premiere 
«En ny start med Kari Jaquesson» TVNorge onsdager kl. 20.30 

Det stormet rundt Kari Jaquesson i høst - etter at hun sa noe sånt som at lederen i Landsforeningen for overvektige hadde gjemt bort sitt egentlige jeg i et lass av fett (kortversjonen). 
Mobbing av overvektige, mente mange. 

Men ingen skal komme her og si at Kari Jaquesson mobber tjukke folk! 
Ikke etter dette programmet. 

I serien «En ny start» har hun fulgt ti sykelig overvektige et helt år. 
Hun gir råd, hun følger opp, veier, setter mål - og hjelper dem til å gi seg selv en ny start på livet som har gått helt i stå på grunn av fett og overvekt. 
Hun holder seg mer i bakgrunnen enn vi er vant til å se henne, og det kler hun. 
Hun lar deltakerne i programmet selv være pådriveren. 

Ti minutt ut i første episode presser tårene på i sofaen. 
Det er sterke menneskeskjebner vi får servert. 

I første program møter vi Gunhild Bjørnnes på 37 år. 
Hun kaller seg en følelsesspiser, altså hun spiser uansett hvilken følelse hun har. 
Hun bor midt i Oslo, men føler seg alene. 
Hun liker å sykle, men opplever at hjulene bare sprekker. 
Hun vil gå på fjellturer, men finner ikke fritidsklær eller soveposer som er store nok. 
Hun jobber nattevakter, så hun slipper å møte folk. 
Hvorfor? 

«Jeg er annerledes. 
Jeg er feit,» sier Gunhild som drømmer å gå fra det å eksistere til å leve. 

Og her kommer Kari Jaquesson inn. 
Med sine råd. 
Og med vekta. 
Gunhild starter på 141,8 kilo. 
Halvparten av kroppsvekten er fett. 
I månedene fremover følger vi en stadig mer fysisk aktiv Gunhild. 
Vekta går nedover og nedover. 

Det funker bra at Gunhild selv filmer og prater til kamera - om opp og nedturer i prosessen. 
Men vi får kun høre om en liten nedtur, jeg tviler på at hun kun hadde én i løpet av hele dette året. 

I tillegg er det et STORT minus her: 
Vi får ikke vite noe om hvordan Gunhild legger om kostholdet. 
Hva spiser hun? 
Hvor vanskelig er det å gå på diett? 
Det eneste vi ser av mat i episoden, er kokosbollen hun spiser i den innledende presentasjonen av henne som overvektig. 
Her sitter vi igjen som et stort spørsmålstegn, og for at andre skal kunne lære noe av dette programmet - må vi få hele bildet! 

Uansett minus: 
Dette er bra TV. 
Det er en sterk historie om et liv; om ikke bare å eksistere, men om å gå ned i vekt for å leve. 
CAMILLA NORLI 
