Nokia 3220
Den nye billigmobilen fra Nokia retter seg helt klart mot den yngre målgruppen. 
Og den er morsom å bruke, men nå begynner vi å bli litt lei den lille skjermen. 

Vi skal ikke legge skjul på at fjortis-faktoren er ganske høy her. 
3220 er en ny, fargerik lavpristelefon med mengder av blinkende lys og deksler du kan personliggjøre, og det er helt tydelig at det er unge, kanskje noe jålete brukere som er målgruppen til denne modellen. 

Men 3220 er faktisk en temmelig solid telefon som har relativt godt med funksjoner, og ikke minst er liten og deilig å bruke. 

Det første vi legger merke til er at telefonen har fire gummihåndtak, to på hver side, og disse bidrar til at telefonen ligger godt i hånden og ikke glir ut. 
Disse håndtakene er gjennomsiktige, og inne skjuler det seg lys som blinker i takt med ringetoner. 

Ekte lommedisco 

Lyseffektene er faktisk ganske morsomme. 
Selv om vi tidligere har sett telefoner med slikt, har det aldri vært så fargerikt og pågående som tilfellet er med 3220. 
Lysene blinker rødt og grønt i forbindelse med ringetoner, spill og andre hendelser, og tro oss, det synes godt. 
I tillegg spiller høyttaleren svært høyt, så du kan umulig unngå å legge merke til telefonen når den ringer. 

Gummihåndtakene kan i tillegg byttes ut med andre fargevarianter. 
Og baksiden av telefonen er gjennomsiktig, og lar deg legge inn egne bakgrunnscovere. 
Du har altså gode muligheter til å endre utseende på telefonen, og det er sikkert populært blant mange brukere. 

Teknisk sett er telefonen en typisk lavprismodell, uten spesielt avanserte muligheter, men med funksjoner som bør tilfredsstille de mindre krevende brukerne. 
Først og fremst har den VGA-kamera innebygd, og kameraet tar gode nok bilder til litt useriøs knipsing. 
Det er også mulig å ta opp korte videoklipp. 
Dessverre er minnet på telefonen ganske begrenset, det er kun 2.5 MB ledig plass. 
Det er heller ikke mulig å overføre bilder trådløst, da det er verken infrarødt eller Bluetooth-muligheter her. 
Skal du ta vare på bilder du har tatt, er det lureste å sende de som MMS til din e-post-adresse. 

Passe funksjonalitet 

Telefonen har imidlertid støtte for EDGE, som gir bedre overføringshastigheter enn standard GPRS 
 men det virker litt merkelig å installere en teknologi som er mest ment for proffe brukere i en billigmobil. 
Vi skulle heller sett infrarød port og mer minne i stedet. 
Men alt i alt gjør 3220 det den skal, det er en fin telefon til å ringe, skrive meldinger og knipse bilder med. 
Greie funksjoner for lagring av kontakter og gjøremål sørger også for at du kan holde deg organisert. 

En annen ting som skuffer oss her er størrelsen på skjermen. 
Nokia tviholder på sine bitte små 128x128-skjermer, og vi skjønner at unge brukere ikke nødvendigvis er så opptatt av å ha den største skjermen i gata. 
Men alle andre produsenter installerer større og større skjermer selv på de rimelige modellene, og det å bruke Nokia 3220 føles som et stort tilbakesteg. 
Sett bort fra størrelsen er skjermen fin, den støtter 65.000 farger og er ganske lyssterk og klar. 
Den bruker TFT-teknologi, som er en klar forbedring fra de eldre billigskjermene. 

Lett å bruke - men litt kjedelig? 

Brukeropplevelsen er stort sett som forventet. 
Menysystemet er klassisk Nokia, noen elsker det, andre hater det. 
Det er klart at menyene er enkle å bruke, men vi er nok ikke de eneste som hadde likt en redesign i nærmeste fremtid. 
Det blir rett og slett kjedelig å bla seg gjennom de samme menyene gang på gang, når vi vet at andre produsenter klarer å lage mye mer attraktive grensesnitt. 

Det er i det minste svært lett å skrive tekstmeldinger på denne telefonen, og gummitastene er både responsive og lette å trykke på. 
Menyknappene er det heller ikke mye i veien med, kanskje bortsett fra at de er noe smale. 

Det er godt med spill, ringetoner og bakgrunnsbilder på mobilen, nok et bevis på at 3220 er ment for unge brukere som liker underholdning. 

Det er én funksjon 3220 har som vi ikke fikk testet i denne omgang 
 mulighet til å skrive lysmeldinger i luften med en spesiell type deksler. 
Dessverre er ikke disse dekslene tilgjengelige enda, så vi må vente med å prøve dette. 
Det høres likevel ut som et morsomt konsept, om det faktisk fungerer. 

Nokia 3220 er altså en fin ungdomsmobil, og vi blir ikke forundret om den blir en stor suksess. 
Den gjør jobben, er ekstremt fargerik og høylytt, og det er jo mer en nok for mange. 
Men teknisk sett er ikke den spesielt imponerende, på grunn av liten skjerm, lite minne og få tilkoblingsmuligheter. 
Så hvis du vil ha en billig mobil som gir deg masse for pengene, gå for Sony Ericsson K500. 
Men for fjortiser i alle aldre er 3220 ypperlig. 
