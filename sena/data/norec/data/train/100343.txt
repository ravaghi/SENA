Morcheeba «Dive Deep»
GENRE: POP(Echo) 

Nittitallshelter med ny hovedvokalist - Thomas Dybdahl! 
Tre av låtene her er nemlig signert og sunget av den lett gjenkjennelige og forsiktige stemmen til Dybdahl - et resultat av et skrivesamarbeid han hadde med brødrene Ross og Paul Godfrey for flere år siden. 
Thomas Dybdahl skjemmer seg slett ikke ut - sammen med Judie Tzuke står han for de klart beste vokalbidragene hos et Morcheeba som mistet mye av interessen i det øyeblikket Skye Edwards forlot bandet. 
Miksen av forskjellige vokalister gjør sitt til at «Dive Deep» aldri får noen helhetsfølelse, men det er også andre ting som gjør at denne platen aldri rekker å feste seg grundig. 
«Coffee table»-følelsen hviler ennå sterkt over rillene her, og låtene blir stort sett for tamme, pene og pyntelige til at de vekker oppsikt. 
På den måten har Morcheeba for så vidt aldri forandret seg, tross en sterkere folk-innflytelse; de skaper fremdeles mer enn behagelig musikk for øregangene, men tidsmessig kjennes uttrykket på mange måter litt utdatert. 
Dette er musikk som heller genererer et gjesp enn et gisp. 

Anbefalte kjøp: 
«Riverbed», «Gained The World», «Enjoy The World» og «Washed Away». 
