Eksotisk spenning
Det er noe deilig forfriskende med en britisk krim fri for trange smug, tett tåke og eim av kjølig mugg som nærmest siver ut av skjermen. 

Britisk krim i 3 episoder, sesong 2. TV2, mandag, tirsdag og onsdag kl. 22.35 

«Forhandleren» er sesong to om den internasjonale gisselforhandleren Dominic King, spilt av Trevor Eve. 
Og denne gangen har han havnet i Kashmir. 

Det vil si, vi starter med at han dumper det som ser ut som et innpakket lik, i en innsjø omgitt av grønne fjell. 
Så vi vet at det er flere mysterier å løse. 
Og SÅ hopper vi to uker tilbake i tid, til Kings eventyr i India. 

Han har akkurat fått overlevert en kidnappet britisk-indisk familie i Srinagar i Kashmir når politiet får ferten av forbrytelsen og skudd fyres av. 
I kaoset som følger river kidnapperne med seg sønnen i familien og kaprer en buss full av turister. 
Flukten går i «Speed»-stil gjennom Srinagar med det lokale politiet i hælene. 

Når bussen endelig stopper, dukker snart den nasjonale sikkerhetsstyrken opp med automatvåpnene klare, og mellom dem alle står Dominic og forsøker å forhandle fram løslatelse av gislene - kun ved hjel av fire mobiltelefoner og en assistent (Amara Karan) som tilsynelatende får til absolutt alt. 

Og det er mye som funker i «Forhandleren». 
Foto er vakkert innrammet og fylt av varme farger, klippingen bygger spenning i topper mot episode-cliffhangeren og musikken spiller på lag med spenningen uten å overdøve den. 
King er akkurat passe arrogant som briten som tror han kan best av alle. 

Men det skurrer litt. 
Kidnapperen kan gjenkjennes på sin åpne nettverksprofil, assistenten kan uten problemer innta obduksjonssalen, og ikke minst er mobilnettverket i Kashmir helt sinnssykt bra: 
Kidnapperne følger faktisk gisselsituasjonen utenfra på sin sjokkrosa iPhone, og nyhetsstasjonene filmer visstnok kun stødige bilder i HD. 

Når det er sagt: 
Klarer du å sluke noen logisk brist-kameler, leverer «Forhandleren» spenning som kan gi blodpumpen en treningstime helt uten å røre deg fra sofaen. 

INGVILL DYBFEST DAHL 
