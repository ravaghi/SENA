Stor!Større! 
Størst! 

Dette er en sånn dustefilm som blir gøyal fordi den vet akkurat hvor dustete den er. 

ACTION/SCIENCE FICTION 

"Pacific Rim: 
Uprising" 

USA 2017 

Regi: 
Steven S. DeKnight 

Manus: Emily Carmichael, Kira Snyder, Steven S. DeKnight 

Skuespillere: John Boyega, Tian Jing, Scott Eastwood, Levi Meaden, Burn Gorman, Rinko Kikuchi, Charlie Day 

Aldersgrense: 
12 år 

Poenget med "Pacific Rim: 
Uprising" er selvsagt det samme som med førstefilmen fra 2013: 
Å se gigantiske roboter dælje løs på gigantiske monstre mens skyskraperne faller som korthus rundt dem. 

Sånn rent bortsett fra at den trenger noen megatonn knusefete spesialeffekter, er det gjerne to ting som skiller en god film av denne typen fra en dårlig en. 
For det første har den et menneske eller to det er mulig å bry seg om. 
For det andre har den et minimum av kritisk distanse til sin egen iboende idiotiskhet. 

"Pacific Rim: 
Uprising", som utspiller seg 10 år etter at monsterne første gang steg opp av Stillehavskløften, har både en selvironisk helt av Han Solo-skolen (spilt av John Boyega) og en humor som på sitt beste er nesten på "Guardians of the Galaxy"-nivå. 
Det er dette som hever "Pacific Rim"-filmene over for eksempel den stendøde "Transformers"-serien. 

Ellers er det strengt tatt lite her – kanskje bortsett fra den derre drone-robot-monster-hybriden – som oppleves nytt. 
Heldigvis hører det å se gigantiske roboter som dæljer løs på gigantiske monstre til blant de gledene her i livet som aldri blir gamle. 
