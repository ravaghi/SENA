Plateanmeldelse:Jay-Z - «Magna Carta Holy Grail» 

Det er få rappere som kommer seg til sin tiende soloskive. 
Men at Shawn «Jay-Z» Carter nå er på sin tolvte er ikke den eneste grunnen til at han er den mest vellykkede rapperen i live. 

ALBUM: 
HIP HOP Jay-Z «Magna Carta Holy Grail» (Def Jam/Universal) 

Tro til sitt mogul-image har han klart å garantere platinasalg (den amerikanske sorten) allerede før plateslipp. 
Den djevelske avtalen med Samsung gjør at flere millioner brukere av selskapets smarttelefoner har fått tilgang til «Magna Carta Holy Grail» fire dager før offisiell slippdato - på selveste nasjonaldagen (den amerikanske sorten). 

Men er platen egentlig verdt bryet? 

Stort sett. 
Dette er hverken en «Blueprint» eller «Black Album», men på tross av teit tittel er MCHG hans jevneste soloinnsats på ti år. 
Aller mest takket være en revitalisert Timbaland, som fingrer 10 av albumets 16 spor og leverer sine mørkeste takter på lenge. 

Det er visst tingen å dvele i demonisk dysterhet for tiden. 
Flere av årets mest interessante rapskiver har holdt en sinna og grå estetikk, men Jay-Z fremstår mer som følger enn skaper av trenden. 
Likevel fenger blandingen av megalomanisk trap og klassisk støvete Brooklyn-lyd. 

Rykkene i nakken kommer allerede i «Picasso Baby» og 8-bit-knuseren «Tom Ford». 
På røffe «F.U.T.W.» kanaliserer Timbaland noe som kunne ha vært et usannsynlig co-op mellom RZA og Alchemist. 
Frank Ocean-samarbeidet, artig nok kalt «Oceans», høres ut som maritim krig og hales inn av R&B-geniets herlige koringer. 

Det mest fargerike sporet er den Beyoncé-gjestede «Part II (On The Run)», en slags forførende synth-spin-off av «'03 Bonnie & Clyde». 
Enda et familiemedlem inkluderes i «Jay Z Blue», en låt hvor rapperen ydmykt innrømmer frykten for å feile som far. 
Det blir enda mer prat om å beskytte hans nærmeste i «La Familia» hvor han plasserer Lil Wayne i kikkertsiktet for å ha rappet om å kidnappe Frøken Carter. 
Sånt blir det blod av. 

Naturligvis er det nok av fillere her - låter hvor Jay gjør den samme tabben som på «American Gangster» og nerder seg litt for mye inn i sin utilgjengelige verden. 
Det blir til tider nokså uinteressant. 
Effekten av å la Justin Timberlake sitere Kurt Cobain på introsporet er heller ikke spesielt magisk. 

Alt i alt har har Jay-Z fortsatt noe å komme med. 
Men bare ikke nok til å fylle 16 spor. 

BESTE LÅT: 
«Oceans» 
