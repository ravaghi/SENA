BOK:Bygdejenta anno 2018 

Har bygda meir å tilby enn skulebollene på bensinstasjonen? 

Hilde Stålskjær Osen: 
Vi bare kjører, så ser vi. 
Roman. 
98 sider. 
Cappelen Damm. 

I romanen ”Vi bare kjører, så ser vi”, møter vi ei ung kvinne som jobbar på hotellet i ei av bygdene der Hurtigruta legg til. 
Ho er saman med kjærasten Jørn som bygger hus på nabotomta hjå mor si når han ikkje er på sjøen. 
Denne unge kvinna bur i ei kjellarleiligheit og heng saman med barndomsvenninna Miriam, som jobbar på den lokale laksefabrikken og som har funne kjærleiken i trailersjåføren Rune, som vi skjøner er litt meir romantisk enn Jørn. 

Vi følger livet til denne unge kvinna og vi skjøner på side 26 kva denne romanen handlar om: 

”Kanskje jeg skulle flytte sammen med Jørn. 
Bo i det nye huset hans når det blir ferdig, på tomten ved siden av morens hus. 
Plante busker, bake kaker, sortere nyvaska klær, Jørns og mine, legge dem pent i hvert vårt klesskap. 
Han har snakket om det så vidt. 
Spurt meg hvilke fliser jeg synes er penest på bad. 
Eller jeg kan flytte inn til byen. 
Jobbe på et annet hotell. 
Få meg en utdannelse. 
Studere no. 
Jeg trenger ikke bli her.” 

Norske romanar handlar ofte om hovudpersonen skal gå gjennom ei indre erkjenning til å kome ut av sitt mentale bur og ta i bruk dei moglegheitene ein har til å leve det livet ein ønsker å leve. 
Det handlar sjeldan om ytre faktorar som «Kjem eg til å få den mannen eg vil ha?» 
«Kjem eg til å klare den utdanninga eg ønsker?» 
«Klarer eg å få jobben?» 

Er det fordi vi har det så godt at vi berre har det indre tilbake? 
Eg vil heller meine at det indre må vere på stell for at suksessen (eller ulukka) skal kunne inntreffe. 
Det er som om norske romanar kan ha teke på seg oppgåva til å klargjere romankarakterar for suksess (eller ulukke). 
I denne romanen handlar det også om ei indre erkjenning om å klare å seie ifrå om kva ein har lyst til til kjærasten sin. 
Ikkje la kjærasten sin jobb på sjøen avgjere handlingane sine. 

Stålkjær Osen har skrive ein heilt ok debutroman. 
Den er innbydande og hadde fortent eit meir innbydande omslag. 
I denne romanen er bygda koseleg og søvnig og gjenkjenneleg med sjeldne soldagar og støvete solsenger. 
Ho skildrar ei kvinne med fiskarkoner og drukna besteforeldre i familien. 
I denne romanen er livet ganske stille. 
Om det er stille før stormen får vi ikkje vite. 
