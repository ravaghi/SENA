Dansefeber!
Regi: 
Adam Shankman. 
Genre: Komedie/musikal. 
Nasjonalitet: 
Amerikansk. 
Tillatt for alle. 

MED: John Travolta, Michelle Pfeiffer, Christopher Walken, Zac Efron, Nicole Blonsky, Amanda Bynes, Queen Latifah. 

Høyt hår, høyt tempo og høy stjernefaktor. 

HANDLER OM: 
Året er 1962, og Tracy Turnblad er ei rimelig rund skolejente i Baltimore som drømmer om å oppdages. 
Tross vekta får hun snart en rolle i det lokale tv-programmet Corny Collins Show, der de kuleste kidsa rocker dansegulvet. 
Når hun får innblikk i showets rasepolitikk, innser Tracy imidlertid at hun må kjempe om mer enn bare en plass i rampelyset. 

DOM: 
Filmen er basert på musikalen «Hairspray» fra 2002, som igjen er basert på filmen med samme navn fra 1988. 
Denne nyeste versjonen skal først og fremst være basert på den opprinnelige musikalen. 
«Hairspray»-tradisjonen tro er det en mann som spiller Tracys mor, og at det denne gangen er John Travolta som trer inn i fatsuiten, er jo gøy, Travoltas tidlige karriere tatt i betraktning. 
«Hairspray» byr på alt det du forventer; den ivrige, inderlige sangen, de fantastiske 60-tallskjolene, det tupperte og lakkerte håret, mysende gutter med sleik og blendende smil. 
Det er dansing i gatene, dansing i skolekorridorene, dansing på do. 
Midt i all den gla'naive 60-tallspastisjen er «Hairspray» også ganske frekk i tonen, og ironiserer gjerne over sin egen sjanger; som når Tracy i sin begeistrede sang til Baltimore også hyller den lokale blotteren og høygravide kvinner på bar. 

I tematiseringen av rasesegregasjon får musikalen en alvorligere side. 
Tracy oppdager raskt tauet som skiller de dansende ungdommene - mellom de svarte og de hvite. 
De svarte danserne er både snillere og tøffere; fortellinga er satt til brytningstida da det akkurat var blitt «hipt», men enda ikke helt greit, å være svart. 
Hvor stilisert og teatralsk temaet enn er framstilt her, tilfører det filmen mening og medmenneskelighet. 
Det mangler ikke på tempo, første halvdel av filmen akselererer musikken fra klimaks til klimaks. 
En del av tekstene er endra fra tidligere, og musikken er like enkel som den er effektiv. 
Det funker. 
Tempoet tas kanskje litt for langt ned igjen etterhvert som alvoret siver innover, det er ikke like fengende hele veien. 
Men med et stjernelag av skuespillere som ser ut til å kose seg, er «Hairspray» uansett søt og ganske fornøyelig underholdning. 
