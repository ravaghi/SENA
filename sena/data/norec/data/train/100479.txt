Food: «Molecular Gastronomy»
Rune Grammofon / Musikkoperatørene 

Den tidligere kvartetten Food er nå duo, med Thomas Strønen på perkusjon og elektronikk i samspill med den britiske saksofonisten Iain Ballamy. 
Musikken er blitt hørbart lettere og åpnere i teksturen, også der gjestende musikere som Maria Kannegaard og Ashley Slater medvirker. 
Det perkusive trer tydeligere frem. 

Det samme gjør Ballamys saksofonspill, uten at jeg tror han spiller så veldig mye mer her enn på tidligere utgivelser. 
Tvert imot låter også hans musisering mer nedstrippet, krystallisert. 
Åpningen «Khymos» er vakker og elegisk, med Ballamy på sopran. 
Med rytmisk driv og tett, lekent samspill er «Apparatus» og «Spherification», sistnevnte med Kannegaard på Fender Rhodes. 
Selv om enkelte strekk blir stillestående og forutsigbare, som for eksempel «Heston», er det alt i alt en engasjerende utgivelse. 
