Anmeldelse Herreløse med OnklP:«Billig lykke» 

(VG Nett) 
Herreløse dukket opp for første gang for over ti år siden, men klarte aldri å gjøre seg bemerket nok (musikalsk, altså) til annet enn å ripe overflata fra undergrunnen. 

Nå er de her igjen - med god hjelp av avdøde Jokke og hans angerfulle klassiker «Billig lykke» som denne singlen er bygd rundt. 

Men det er fremdeles Jokkes låt så det holder. 
Herreløse pøser på med egne fyllesyk-klisjéer uten å tilføre Jokkes lille perle annet enn et forsøk på å gjøre en sedvanlig sår Jokke-sang til et hiphop-breialt fest-anthem. 
Det lykkes de ikke i, selv om refrenget fenger momentant (men det er fremdeles Jokkes) og produsent Poppa Lars legger blåsermuskler under sine enkle beats. 
OnklPs bidrag gjør dette knapt mer interessant. 
Når gutta legger mumlebrølet i refrenget i sine nederste stemmeleie, får jeg mer assosiasjoner til en oppsprita versjon av «Være trist-sangen» med Karius og Baktus enn en moderne norsk hiphop-slager. 

Og kan vi ikke huske den geniale låtskriveren Jokke for noe annet enn rusen nå, vær så snill? 
