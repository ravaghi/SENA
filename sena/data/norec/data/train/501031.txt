Fyrig forening
Eldre herrer med energisk trommehyllest. 

Selv om den Chicago-ættede trommeslageren Jack DeJohnette (72) er godt over pensjonsalderen, er det ingenting som tyder på at han planlegger å legge inn trommestikkene med det første. 
Han fremstår mer vital enn noen gang, og hans seneste utgivelse, «Made In Chicago», vitner om en bandleder med en stor porsjon kreativt pågangsmot. 

Innspillingen er gjort live under Chicago Jazzfestival, hvor han har fått med seg fire toneangivende musikere fra hjembyen til en energisk konsert med løs jakke.Treblåserne Roscoe Mitchell ogHenry Threadgill var klassekamerater med DeJohnette ved Wilson Junior College i 1962, og pianist Muhal Richard Abrams var med å starte det legendariske kollektivet for kreativ musikk i byen — AACM - som i år fyller 50. 
Kvintetten beveger seg uanstrengt fra buldrende intense skrik og skrål i åpningsnummeret «Chant» til vare, meditative stykker som «This». 

«Jack 5» viser bandlederens styrke som fargelegger, i tillegg til at hans groovesignaturer blomstrer og forvitrer i de åpne landskapene bandet beveger seg i. 
Musikken fremstår for det meste uanstrengt og flyter naturlig i en strøm av positiv skaperlyst. 

Enkle kompositoriske tema danner grunnlaget for lange improviserte passasjer, og musikernes energi og ideer er tvingende nødvendig for å holde stykkene interessante. 
«Museum of Time» føles i denne sammenhengen noe tungtrådd og unaturlig oppstykket, men stort sett finner kvintetten en form som oppleves som både interessant og retningsbestemt. 

Chicago er en av USAs mest interessante byer for fri musikk og jazz, og denne platen er en passende hyllest til - og med - noen av drivkreftene for dette. 
