En religiøs thriller
Krevende å lese så mye om religion i en thriller. 

En skal være ganske så intellektuell og dertil spesielt interessert i religion for å bli tent av den siste boka til Tom Egeland. 
«Codex» er den åttende i serien om arkeologen Bjørn Beltø, men ikke den mest spennende av dem. 
Denne gangen handler det om jakten på både Jesu tornekrone, samt Codex Christi, et dokument som skal være skrevet av apostelen Peter. 
Begge trofeene har astronomisk økonomisk verdi, mens Codex-en har potensial til å kaste om på etablerte og vedtatte trosforestillinger - en tematikk som er sentral også i den siste boka til amerikanske Dan Brown. 

Egeland har spesialisert seg på historisk materiale, og stoffet han presenterer er tjukt belagt med troverdighet og autensitet - så mye at man kan lure på hvor skillet går mellom diktning og virkelighet. 

Denne gangen er arkeolog Beltø med som observatør når det som kanskje er autentiske relikvier fra Jesu tid graves fram utenfor Roma. 
Etter hvert blir han med på å finne ut hvem som kan ha stjålet relikviene når de, selvfølgelig, forsvinner. 
Inn i historien spinnes bokstavtro, kristne munkeordener og fiendtlige muslimer. 

Dette veves sammen med hendelser fra 1944 og fra 1970-tallets hippie-tid med fri sex, og selvfølgelig et par uventede dødsfall. 
Her fins et spenn fra det ubehjelpelige, til det eminente, og vi får ømhet for helten vår Beltø i hans hjelpeløse forhold til kvinner. 
Intellektuelt går han imidlertid utenpå de fleste. 

Problemet med denne boka er at grubleriene omkring religiøse spørsmål blir for inngående, omfattende og gjentagende. 
De tar rett og slett for stor plass til fortrengsel for spenning. 

Det er spennende å høre hvordan Paulus kan ha «sukret» budskapet om Jesus slik at også romere kunne finne det appellerende, men vi trenger ikke høre det om og om igjen. 

Denne boka kunne blitt mye mer spennende med strammere redigering og brutal kutting. 
