Geniale Greta Gerwig
«Lady Bird» overgår alle forventninger, og jeg besøker gjerne Greta Gerwigs univers igjen. 

Lady Bird USA 2017 Komedie Regi: 
Greta Gerwig Manus: 
Greta Gerwig Skuespillere: 
Saoirse Ronan, Laurie Metcalf, Tracy Letts, Timothée Chalamet, Odeya Rush, Lucas Hedges, Beanie Feldstein, Jake McDorman Aldersgrense: 
Tillatt for alle 

Filmen er Gerwigs solodebut som regissør. 
Hun har tidligere regissert «Nights and Weekends» sammen med Joe Swanberg i 2008, men er til nå mest kjent for sine fabelaktige skuespillerprestasjoner i filmer som «Frances Ha». 

Med «Lady Bird» har hun skrevet og regissert en varm, rørende og morsom historie basert på egen oppvekst i Sacramento, California. 
Christine, spilt mesterlig av stjerneskuddet Saoirse Ronan («Hanna», «Brooklyn»), gjør det hun kan for å skille seg ut. 
Hun får alle til å kalle seg Lady Bird og søker på colleger i New York. 
17-åringen er stadig i klinsj med moren som er en smule passiv-aggressiv, og hun har ikke helt knekt guttekoden. 
Det å være ung og lidenskapelig på en katolsk jenteskole, er en utfordring. 

Gerwig har klart å løfte historien til et universelt nivå. 
Manuset er utrolig smart og velskrevet, og skuespillerne briljerer. 
Bruken av Dave Matthews Bands «Crash Into Me» som lydsporet til viktige hendelser trigger nostalgien for oss rundt 40+, og det er umulig å ikke forelske seg i Gerwigs eiendommelige og sjarmerende karakterer. 
Vi trengte en ny vri på den tradisjonelle oppveksthistorien, og filmverdenen trenger virkelig Greta Gerwig. 

Cathrine Sordal 
