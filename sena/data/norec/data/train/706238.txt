Værbitt blues fra Bryne
En sterk åpning, og resten er heller ikke ille. 

Bjarte Edland: 
"Åra går" 

Det er gått to år siden Bjarte Edland tok mot til seg og solodebuterte med "Nye funderinga". 
Han har også opptrådt i andre sammenhenger, ikke minst i duoen Steel'n Pole med John Josefsen. 

Nå er han tilbake med en ny plate under eget navn, der han i tillegg spiller alt selv. 
Han har også skrevet sangene selv, med unntak av teksten til "I åna". 
Der bidrar Svein Høyland. 

Bryne-artisten Edland har et godt grep om den akustiske bluesen, og etter som åra har gått har han fått ett og annet å reflektere over. 

Ikke minst kvinner, som i "Sjillsmisse blues" og i åpningen "Hare tier". 
Der treffer han ei ganske sie ei frå Varhaug, men dit er det jo så grævligt langt. 
Det går ikke bedre med ei nylig fråsjilde frå Sandnes. 

Sammen med "Sei dæ så dæ æ" blir dette en herlig åpning – dar æ allti nogen så må sei dæ så dæ æ. 

Resten av albumet lever ikke helt opp til disse to, men vi får hørbare sanger om sopp, fisk og dørvakter, pluss melankolsk livsfilosofi og til slutt mimring i tittelkuttet "Åra går". 

Beste spor: 
"Hare tie", "Sei dæ så dæ æ". 
