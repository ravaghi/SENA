Anne-Marie Giørtz - «På egne vegne»
Poesi med trøkk. 

Det er en stund siden Giørtz har vært å høre på plate nå, men «På egne vegne» er absolutt verdt ventetiden. 
Vokalist i band som Trio de Janeiro og Ab und Zu; nå skriver hun også all musikken til dikt av blant andre William Shakespeare, Aksel Sandemose og Astrid Hjærtnes Andersen. 

Selv om mange av melodiene er fengende og groovy, trenger platen litt tid for at både tekst og musikk åpner seg i hele sin fylde. 
Giørtz' stemme er nær, plassert helt foran i lydbildet med lite klang, som bidrar til tydelig tekstformidling. 
perkusjonist Peter Baden og gitarist Eivind Aarseth spiller på mange forskjellige instrumenter, økonomisk og effektivt skaper de klangvariasjon og ulike stemninger, fra rootspregede låter som «Liten grå dame i fiolett» og «Hemma hos» til eksplosive "Stormen" og innadvendte, lavmælte fortolkninger av Shakespeare-sonetter. 

God poesiformidling og sterk musikk! 

ANBEFALTE KJØP: 
«Liten grå dame i fiolett», «Sonett 8», «Hemma hos», «Markmusevangeliet», «Stormen» 
