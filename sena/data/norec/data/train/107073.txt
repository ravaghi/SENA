Hollywood på hjemme-PCen
For et genialt konsept: 
Med «The Movies» får du muligheten til å lage filmer slik du vil ha dem. 

Hvor mange ganger har man ikke kommet lettere skuffet ut fra kinosalen med tusen ideer om hvordan filmen kunne vært bedre? 

Med «The Movies» får du mulighet til å omgjøre teori til praksis. 

Før jeg startet å spille hadde jeg vage forventninger om at resultatet av noen timer bak dataskjermen ville bli filmer av Amanda-kvalitet. 
Dette har så langt ikke vært tilfelle, men spillet byr på nok moro til at det veies opp for dette. 

Men det er ikke snakk om et rent filmlagings-spill. 
Du styrer et filmstudio fra 1920, filmalderens spede begynnelse, og frem til vår egen tid. 
En snodig gjeng radiopersonligheter lar deg føle stemningen i de forskjellige tiårene på kroppen mens tiden flyr av gårde. 

Samtidig får du en gjennomgang av det siste århundrets viktigste historiske begivenheter gjennom jevnlige nyhetsoppdateringer, begivenheter som også har innvirkning på hvordan filmene dine blir mottatt når du lanserer dem. 

Det gjelder å bygge det beste og mest attraktive filmstudioet for at filmene du lager skal kunne måle seg opp konkurransen fra de andre studioene ved de regelmessige prisutdelingene. 
Utrolig mye spiller inn på kvaliteten på de ferdige resultatene, og det er ikke enkelt å lykkes i den tøffe filmbransjen. 

Et godt manus er grunnlaget for en god film, etterfulgt av casting, filming, klipp- og etterarbeid. 
Og etter hvert som årtusenskiftet nærmer seg, blir også PR og markedsføring et stadig viktigere kriterie for om filmene blir kassasuksesser eller ei. 

Overskuddet investeres i nye filmsett og andre bygninger som åpner for stadig nye film-muligheter og øker studioets prestisje. 

Det viktigste er likevel stjernene. 
Selvfølgelig. 
Deres nykker og lønnskrav øker med stjernestatusen, og du vil fort se at det å passe på en filmstjerne kreve like mye som å passe på enn en treåring med sukkersjokk. 

Følger du ikke nøye med, vil du ende opp med alkoholiserte, utbrente stjerner som slår seg vrang på innspilling, hvilket igjen slår negativt ut for filmenes suksess. 

De andre yrkesgruppene i filmstudioet ditt krever også oppsyn. 
Selv bruker jeg mye tid på å våke over manusforfatterne, som har en sterk tendens til å løpe fra kontoret - i et tempo som ville gitt åtte blank på 60-metern - i det øyeblikket et manus er ferdig. 

Den parodiske skildringen av Hollywood inneholder i tillegg både «rehab», plastisk kirurg og makeover-avdeling. 

I «sandbox»-modusen har du derimot full frihet til å fokusere all din energi og kreativitet på filmskaping, uten å måtte sitte barnevakt for stjernene dine. 
Du kan lage filmer i fire forskjellige sjangre: komedie, skrekk, romantikk og action. 

Manus settes sammen av ferdiglagede handlingsklipp, som til slutt danner en mer eller mindre sammenhengende historie. 
Vær, rekvisitter, bakgrunner, kostymer og hårfrisyrer kan forandres på i det uendelige, men jeg skulle gjerne hatt enda litt mer kontroll over innholdet i hvert enkelt klipp og det skuespillerne gjør. 

Det er uten tvil på dette stadiet av spillet at filmene blir til på ordentlig. 

Muligheten til å vise sine kreasjoner til hele verden ved å legge ut filmene på nettet, har allerede tatt av. 
Har du tid til overs ligger det et enormt antall filmer ute på spillets hjemmeside. 

Hollywood vil derimot neppe få problemer med nattesøvnen: filmene laget med «The Movies» utgjør nok ikke noen reell trussel riktig ennå. 
