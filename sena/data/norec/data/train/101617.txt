Belgia med ti mann - Vertonghen avgjorde
(Sør-Korea 
- Belgia 0-1) 
Sør-Korea så lenge ut til å kunne tukte et redusert Belgia, men plutselig sto forsvarsspiller Jan Vertonghen (27) helt alene foran mål. 

En fryktelig takling av Steven Defour på Sør-Koreas Kim Shin-Wook, gjorde at Belgia måtte spille med ti mann i en halv kamp. 
Sør-Korea var soleklart best i den andre omgangen, men 13 minutter før slutt satte Vertonghen inn kampens eneste scoring. 

Forsvarsspilleren hadde lurt seg frem i angrep. 
På en retur fra Sør-Koreas keeper Kim Seung-Gyu, luktet Vertonghen scoring. 
Med venstrefoten plasserte han ballen enkelt forbi Seung-Gyu og sørget samtidig for at Belgia vant sin tredje og sist kamp i gruppe H. 

- Dette er et spesielt øyeblikk i min karriere. 
Vi er videre i VM som gruppevinner, og jeg scoret vinnermålet, sa Vertonghen etter kampen ifølge NTB. 

Belgia var allerede klare for åttedelsfinalen før kampen mot Sør-Korea. 
Derfor tillot også trener Marc Wilmots seg å gjøre hele syv endringer i startelleveren fra laget som slo Russland 1-0 på søndag. 

- Dette var en viktig erfaring for de nye spillerne i laget, sa Wilmots. 

- Karrieretruende takling 

Lagene hadde hver sin store sjanse i den første omgangen, men det virkelige høydepunktet kom minuttet før hvilen. 

Belgias Steven Defour kom inn med knottene først i en takling på Kim Shin-Wook. 
Knottene til Defour møtte Shin-Wooks legg i sammenstøtet. 
Dommer Ben Williams sendte belgieren rett i dusjen. 

Ekspertene i VGs fotball-studio var helt enige med dommeren i at rødt var korrekt. 

- Tenk deg den taklingen med maks fart: 
Da er det bare å plukke opp restene av leggbeinet og reise til sykehuset. 
Det går ikke an å forsvare seg mot en slik takling, sa VGs fotballekspert og Vålerenga-trener Kjetil Rekdal. 

- En slik takling kan gjøre slutt på en spillers karriere. 
Det har vi sett mange ganger, kommenterte VGs fotballkommentator Truls Dæhli. 

Møter USA 

Det var ingen tvil om at Sør-Korea styrte kampen etter pause. 
Med ti mann hadde Belgia mer enn nok med å forsvare seg, og Thibault Courtois var bare heldig da han så ballen treffe tverrliggeren etter 59 minutter. 

Artikkelen fortsetter under bildet. 

Et innlegg fra høyre ble plutselig farlig da ballen duppet ned på aluminiumet. 
Keeper Courtois hadde ikke kontroll. 

Selv om sør-koreanerne presset på for en seier, ble den til slutt belgisk. 
Jan Vertonghens scoring gjorde at Belgia endte på ni poeng i sin gruppe - og at motstanderen i åttedelsfinalen blir USA. 

Jamel og Nikolai i VGTVs studio har satt opp det de mener er årets VM-lag, men Kjetil Rekdal er uenig i flere av valgene. 
VGs fotballekspert mener at spesielt forsvaret ikke stemmer. 
