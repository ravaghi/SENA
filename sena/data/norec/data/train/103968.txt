Carola:«Guld, platina och passion 
- Det bästa med Carola» 

(Universal) 

Carolas 20-årige karriere komprimert ned til et dobbeltalbum. 

Og det holder egentlig i lange baner. 
For etter at «Främling», «Mickey», «Tommy tycker om mig» og «Tokyo» er sunget, så er det ikke mye morsomt og - for den saks skyld - interessant igjen. 
Det er ikke helt enkelt å forstå hvordan Carola ut ifra det låtmaterialet som presenteres, har klart å opprettholde sin status som plateselgende artist de siste ti-femten årene. 
GP-slagerne «Mitt i ett äventyr» og «Fångad av en stormvind» har jo sin sjarm, men gjenhørsgleden er ikke like stor når man hører låter som «Sound of Music» og «The Light», sanger som enkeltvis kan være fine, men som samlet utgjør et slitsomt sprik mellom tung gospel, musikalsvisker, svenske viser og gla'pop. 
Riktignok er Carola det største populærmusikalske fenomenet i vårt naboland, men bortsett fra at det er noen få nostalgiske høydepunkter, er ikke dette noe du må ha i CD-hyllen. 

KIKKA KROG 
