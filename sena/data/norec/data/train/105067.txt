Juleplateanmeldelse:Familien Akselsen: 
«Velkommen hjem» 

For en hundre prosent real samling julesanger. 

ALBUM: POP/VISER Familien Akselsen «Velkommen hjem» (Grammofon/Musikkoperatørene) 

Familien Akselsen - Veronica, Stig og Kristine, samt pater familias Elias - gjorde det i 2012, med «Blå juleglede». 
De gjør det igjen her, med nok en uhyre tiltalende samling både kjente og mindre kjente juletraller. 

«Velkommen hjem» er stinn av stemning, men kjemisk fri for den følelsen av affektert patos som så gjerne dominerer fremføringene når det skal krampe-jules. 

Den beveger seg uanstrengt fra det komiske («Julekveld på Hawaii») til det inderlige, og trår ikke ett skritt feil i løpet av sine korte 37 minutter. 

Musikken er upretensiøst lekker, med innslag av gnistrende gitarspill, og fremført med en umiskjennelig «livefølelse». 

Trenger du bakgrunnsmusikk til gaveinnpakkingen? 
Eller noen stille minutter med refleksjon? 
«Velkommen hjem» egner seg like ypperlig til begge behov. 

Vokalprestasjonene er uten unntak smellvakre, på en befriende liketil måte. 
Sånn skal julen høres ut! 

BESTE LÅT: 
«Velkommen hjem» 

MORTEN STÅLE NILSEN 
