Dum Dum Girls:«I Will Be» 

(SubPop/Tuba) 

Garantert uten Prepple. 

Med samme Iggy-utgangspunkt som «Splitter pine»-gutta, The Shangri-Las' prinsipper og The Jesus & Mary Chains romklangbokser har californiajenta med Ramones-dekknavnet Dee Dee allerede gjort det meste korrekt og riktig. 
Legg til SubPop-album med produsenten av alt fra «I Want Candy» til støypoperne The Raveonettes - og Dum Dum Girls nærmer seg kynisk referanseoverdose på papiret. 

I ørene er det naken, solglad og melodisterk indiepop med bipolare «lo fi»-komplekser. 
Lite nyskapende, men perfekt for dem som liker tyggegummipopsangene sine badet i klang, hakket til garasjerock og ferdig beskåret til to minutters poging og snarlig forglemmelse. 

BESTE LÅT: 
«Jail La La» 
