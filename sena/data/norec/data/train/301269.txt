Klar for Tom Cruise i bisarre syngende sexscener?
Da er «Rock of Ages» din film. 

FILM: 
Verken alenemødrene i snekkerbukse eller de langraggede Los Angeles-rockerne ville antagelig vært henrykte over sammenligningen, men det er vanskelig ikke å se «Rock of Ages» opp mot «Mamma Mia!». 
Begge er såkalte «jukebox-musicals», plott og persongallerier spikket til for å passe til tekstene i en ønsket parade av karaokeklassikere. 
Begge gjorde suksess som sceneshow før de fikk stjernetette filmversjoner. 
«Rock of Ages» foregår i miljøet rundt rockeklubben The Bourbon Room på The Sunset Strip i 1987 og har et soundtrack av power-ballader fra Twisted Sister, Def Leppard og Bon Jovi. 

Stjernelag 

Berømthetene som har stilt seg til regissør Adam Shankmans disposisjon, med hud og hår og haltende sangstemmer, er, fra den verste til den beste: 

Catherine Zeta-Jones, fanget i en grell grimasestafett som kristen politikerkone som vil djevelskapen til livs. 
Julianne Hough og Diego Boneta, porefri og pregløse artistspirer som jobber i baren og drømmer om et gjennombrudd, Barbie og Ken med hårspray og naglebelte som beklagelig nok er filmens hovedpersoner. 
Mary J. Blige, som en moderlig strippeklubbvertinneversjon av seg selv. 
Alec Baldwin og Russell Brand, som gjør de slaskete klubbeierne bak baren i The Bourbon Room så sjarmerende som de slitne replikkene tillater. 
Paul Giamatti, som glatter seg til som manipulerende manager. 
Malin Akerman, det hittil intetsigende svenske stjernehåpet som her endelig får en rolle som lar henne være litt skamløs, i rollen som Rolling Stone-journalist som skal trå over en og annen profesjonell grense underveis. 
Og til sist, mannen Akerman har en bisarr simulert sexscene med mens de remjer «I Want To Know What Love Is»: 
Tom Cruise. 

Strålende Cruise 

Cruise er sær og strålende. 
Han spiller den uforutsigbare, dekadente og ganske så latterlige rockestjernen Stacee Jaxx, han som kanskje kan redde The Bourbon Room fra økonomisk ruin, om han bare husker å stå opp. 
Jaxx virker ikke som om han lever i samme film, eller samme galakse, som de andre. 
Han skjener iblant inn i livene deres fra en annen bane. 
Cruise gjør her noe av det samme som Johnny Depp gjorde i den første «Pirates of the Caribbean»: 
Han tar en rolle som på papiret er en campy tegneseriefigur og gir ham en eksentrisk karisma og en overraskende sexiness. 

Utspjåket 

I «Rock of Ages» får en allerede utspjåket sjanger et ekstra lag med lakk av regissør Shankman, som også er kjent som koreograf og dommer i danseprogrammet «So You Think You Can Dance». 
Filmen er, som den mer gjennomførte «Mamma Mia!», både tåpelig og trivelig. 
Headbangerne i hovedrollene forsøker å være grenseløse rebeller, men er egentlig bare ørlitt fnisete og uskikkelige, i en familievennlig fremstilling av åttitallet slik det garantert aldri var. 
