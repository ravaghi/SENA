Samsung 5-serie ULTRA
Prisgunstig Ultrabook fra Samsung. 
Vår dom: 
Meget bra. 

Prisene på de populære ultrabookene er på vei nedover, og Samsung er blant PC-produsentene som satser stort på disse tynne, lette og robuste maskinene. 

Selskapet var tidlig ute med sitt første bidrag, 9-serien, som ble vist fram under fjorårets CES-messe i Las Vegas. 
Det var imidlertid før Intel hadde definert Ultrabook-kravene, så 5-serie ULTRA er faktisk den første "ekte" ultrabooken fra Samsung. 
Det vil si at den møter alle kravene som stilles av Intel, hva angår størrelse, vekt, prosessor og lagringsløsning. 

Dette er den femte ultrabooken vi tester. 
Fra før har vi testet Apple Macbook Air, Asus UX31, Acer S3 og Toshiba Z830. 

Før vi ser nærmere på eksteriøret skal vi ta en kjapp gjennomgang av de viktigste tekniske spesifikasjonene: 

Fullt navn: 
Samsung 530U3B-A01 13,3" matt LED-baklyst skjerm, 1366 x 768 pikslerIntel Core i5-2467M-prosessor4 GB minne (maks 8)500 GB harddisk, 5400 rpm, med 16 GB SSD-arbeidsminneIntel HD 3000-grafikk med WiDi-støtteTrådløs-kort fra Intel (b/g/n)Bluetooth 3.0HDMI-utgang (full størrelse)VGA-utgang (krever overgang, denne medfølger)1 stk USB 3.0-port2 stk USB 2.0-porterStøtte for kablet nettverk (Gigabit LAN)Kortleser for alle xD/SD-kort1,3 megapiksels webkameraStørrelse: 315,1 mm x 218,9 mm x 17,6 mmVekt: 
1436 gramVeil pris: 6790 kroner 

I motsetning til de fleste (ofte dyrere) ultrabookene, har Samsung satset på en hybrid-løsning med 500 GB harddisk. 
Det er kanskje ikke så rart, Samsung var inntil nylig en av verdens største produsenter av harddisker, men har nettopp solgt denne delen av virksomheten til Seagate. 

Ifølge Samsung selv har de selv laget 75 prosent av komponentene i maskinen, og ellers valgt kvalitetskomponenter - blant annet trådløst nettverkskort fra Intel, og et batteri som tåler inntil tre ganger flere ladinger enn konkurrerende batterier. 

Bra utstyrt 

Maskinen er for øvrig temmelig oppdatert utstyrsmessig, med blant annet WiDi-støtte (trådløs overføring av bildet til TV), Bluetooth 3.0 og USB 3.0. 
Sistnevnte fungerer også som lade-port for for eksempel mobiltelefoner, selv når PC-en er skrudd av. 

Vi liker også godt at maskinen er utstyrt med fullstørrelses nettverks-kontakt og HDMI, enkelte konkurrenter krever overganger her, og ikke alle har innebygd støtte for kablet nettverk i det hele tatt. 

Optisk drev er det ikke plass til i Ultrabook-er. 
Trenger du dette, kan du koble til en eksternt via USB. 

Slik er den bygd 

Skjermen er godt beskyttet bak et aluminiumslokk. 
Det er helt matt, og fingeravtrykk vises knapt. 

Vi merker oss også at Samsung har brukt aluminium på begge sider, altså også rundt skjermen, samt rundt tastaturet, noe som styrker og stiver opp konstruksjonen. 
I tillegg er skjermen leddet til PC-en ved hjelp av en bred hengsel, der flere konkurrenter har to tynne hengsler på hver side. 
Det lover godt for varigheten, mener vi. 

Alle tilkoblingene sitter på venstre og høyre side, og lengst unna brukeren. 
Det er ryddig, mener vi, og gir god tilgjengelighet. 

Undersiden er slett og av plast, og et lokk dekker harddisken (helt vanlig 2,5" størrelse, 9 mm tykk) og en ledig minneplass. 
Kun én skrue må løsnes før du kan kneppe lokket av. 

Designen er forøvrig svært ren og pen. 
Dedikerte hurtigknapper er fraværende, uten at vi griner på nesen av den grunn. 
Tastaturet er av chicklet-typen, der hver tast er isolert fra de andre. 
Det er pent, og ikke minst praktisk med tanke på å fjerne støv og smuler. 

Tastaturet er for øvrig godt å skrive på, det er ikke blant de aller stilleste vi har prøvd, men er relativt fast og responsivt. 

Den store, multifølsomme pekeplaten har to adskilte knapper. 
De avgir en markert klikkelyd, men ikke så sjenerende som på Asus U32U som vi nettopp har testet, mener vi. 

Slik er den i bruk 

Maskinen er klar til bruk på 40 sekunder. 
Det er et godt stykke bak de raskeste maskinene med SSD, og forklaringen ligger naturligvis i at harddisken i denne PC-en ikke er blant de raskeste. 
SSD-delen på 16 GB sørger imidlertid for å hurtigbufre programmer du bruker ofte, så den opplevde ytelsen kan i mange tilfeller ligge ganske tett opp mot SSD-en. 
Om ytelsen ikke blir fullt så god, har du til gjengjeld mye mer lagringsplass å boltre deg med. 
Det finnes knapt modeller på markedet med større SSD enn 240 GB, og de er langt dyrere enn 5-serie Ultra. 

Maskinen oppleves som rask og responsiv, og - i motsetning til de fleste andre ultrabookene vi har testet - denne maskinen er tett innpå lydløs under vanlig bruk. 
Du kan dessuten enkelt svitsje mellom aktiv- og passiv viftemodus ved å trykke FN-F11 på tastaturet. 
Aktiv viftemodus betyr maks ytelse, mens passiv viftemodus betyr at ytelsen senkes noe når temperaturen øker. 

Blir varm 

Og nettopp dette med temperaturen er dessverre et issue ved denne maskinen. 
Sitter du med den i fanger vil du fort merke at det er et temmelig varmt felt bak til venstre. 
Det er harddisken som er årsaken. 
Det er riktig nok et luftinntak på undersiden, men viften i maskinen er tydeligvis ikke kraftig nok til å holde temperaturen på harddisken på et lavere nivå. 
Hvorvidt dette er et problem for harddisken eller ikke skal vi ikke uttale oss om, men i et trangt kabinett som dette er vi ikke i tvil om at en ren SSD hadde vært det aller beste. 

Høyttalerne fortjener også litt oppmerksomhet. 
Av alle ultrabookene vi har testet, har Serie 5 Ultra den minst dårlige lyden. 
Det er ikke noen hedersbetegnelse, men her går det faktisk an å lytte til radio og litt pling/plong uten den metalliske klangen som blant annet skjemmet Asus UX31. 

Ytelsestestene 

Windows Opplevelsesindeks gir oss følgende indikasjoner på ytelsen, her går skalaen fra 1,0 (svakest) til 7,9 (sterkest): 

Prosessor: 6,3 Minne (RAM): 
5,9 Grafikk: 
4,5 Spillgrafikk: 
5,6 Primær harddisk: 
5,9 

Passmark PerformanceTest 7.0 gir en totalscore på 840, og i diagrammet under har vi sammenlignet dette tallet med noen åpenbare konkurrenter: 

Det er først og fremst disk-ytelsen som gjør at Asus-en ligger et godt stykke foran de andre: 

Prosessor og grafikkytelse ligger rundt 2500 og 250 Passmark-poeng for alle fire. 

Men hva med batterilevetiden? 
Som vanlig kjørte vi testen i to omganger, første gang med minimal belastning tilkoblet trådløst nett, andre gangen med kontinuerlig HD-videoavspilling. 
I diagrammet under ser du hvordan 5-serie Ultra kom ut i forhold til de samme konkurrentene: 

Samsung sier at du kan bruke maskinen i rundt seks timer med variert bruk, en påstand vi sier oss meget enig i etter å ha testet maskinen. 
Det er kun Asus UX31 som byr på bedre levetid av de ultrabookene vi har testet så langt. 

Konklusjon 

Samsung viser nok en gang at de er en meget god PC-produsent, og leverer et solid tilskudd til ultrabook-segmentet. 
Serie 5 
Ultra er blant de aller billigste ultrabookene vi har testet, men scorer meget bra på det meste, både eksteriørmessig og innvendig, ikke minst med tanke på støy og batterilevetid. 

Eneste ankepunktet er harddisken, som dessverre gjør at maskinen blir temmelig varm mot fanget. 
Hadde den kommet med en SSD og med baklyst tastatur, hadde Samsung nok en gang luktet på sekseren på terningen. 
Men for all del: 
Dette er et produkt vi absolutt kan anbefale til deg som ønsker en tynn, lett og dugandes maskin - uten å blakke deg helt. 

OPPDATERT: 
Fra Samsung får vi opplyst at modellen også selges med 128 GB SSD, og at denne koster fra rundt 7990 kroner. 
Det vil i så fall være et klokt alternativ for mange. 
