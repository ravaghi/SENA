Acer Aspire S5
Svært tynn, med innovative løsninger og ekstremt rask SSD. 
S5 er Acers nye spydspiss i Ultrabook-segmentet. 

Acer kastet seg tidlig inn i markedet for Ultrabooks, og var også blant de rimeligste med modellen Aspire S3, som riktig nok fikk litt blandet mottakelse i markedet. 
Du kan lese vår test her. 

Tynnere enn konkurrentene 

Nå setter Acer sin lit til at etterfølgeren, S5, blir en større suksess. 
Den er, ifølge Acer selv, tynnere enn alle konkurrentene, med sine 15 mm på det tykkeste. 
Den er innpakket i magnesium og aluminium, har en skjerm på 13,3 tommer, og veier 1,36 kg. 

Den er også den første Ultrabook-en vi har sett som har vært utstyrt med en høyhastighets Thunderbolt-port, som åpner for svært mange spennende bruksområder. 
Mer om det siden. 

Først skal vi ta en oppsummering av de viktigste egenskapene: 

13,3" blank LED-baklyst LCD-skjerm, 1366 x 768 piksler Intel Core i5-3317U prosessor Intel HD 4000 grafikk 4 GB RAM (som også er maks) 128 GB SSD fra LiteOn Bluetooth 4.0 Trådløst nett b/g/n (Atheros-brikke) 2 stk USB 3.0-porter Thunderbolt-port HDMI-utgang (full størrelse) Webkamera (1280 x720 piksler) Windows 7 Home Premium 64 bits Størrelse: 
32.3 x 21.85 x 1,5 cm Vekt: 1,34 kg Pris denne konfigurasjonen: 
Ca 8.990 kroner 

Med unntak av Thunderbolt-porten er maskinen veldig typisk for en gjennomsnittlig godt utstyrt Ultrabook. 
Vi merker oss at den verken har kontakt for kablet nettverk, ei heller VGA-utgang. 
Dette har måttet vike for å holde tykkelsen på et minimum. 

Oppsiktsvekkende MagicFlip-knapp 

Acer har dessuten gjort en annen liten spesialløsning for å spare plass i høyden. 
Alle tilkoblingspunktene sitter bak, men de dukker ikke opp før du trykker på knappen på høyresiden av tastaturet, som Acer har kalt MagicFlip. 
Da starter en motor som hever maskinen 7,5 mm i bakkant, og alle tilkoblingene kommer til syne. 

Det er en litt snedig løsning, men det mest positive ved den, slik vi ser det, er at den beskytter tilkoblingene mot smuss og støv når de ikke er i bruk. 
Den gir også maskinen et renere designuttrykk. 
Det mest negative er at enhver motordrevet løsning kan ryke, og hva gjør man da, når man ikke får tilgang til portene? 

Videoklippet under viser hvordan beskyttelsen fungerer i praksis: 

Maskinen virker godt konstruert og oppstivet, med gode materialvalg. 
Det sørger utstrakt bruk av metall for. 
Den tynne skjermen er også godt oppstivet, og alt i alt gir det et tillitsvekkende inntrykk. 

Rent og ryddig 

Maskinen er helt fri for klistremerker, og har et fast og fint tastatur. 
Det er imidlertid ikke baklyst, slik mange Ultrabooks er, og vi merker at vi savner det når lysforholdene er dårlige. 
Små piltaster og enter-tast trekker litt ned totalinntrykket, men det er ikke problematisk. 

Det som oppleves som litt mer problematisk er at den trykkfølsomme pekeplaten ikke alltid virker helt ut i kantene (ved trykk), spesielt ved høyreklikking har vi opplevd flere ganger at vi må flytte fingeren lenger inn på pekeplaten for at den skal registrere trykkene våre. 

Utover dette har vi ikke noe å utsette på tastaturet og pekeplaten. 

Ikke elite-skjerm 

Skjermen er blank og relativt lyssterk, men lyset avtar raskt fra sidene. 
Ser du skrått på skjermen fra toppen, blir bildet raskt invertert. 
Dette er typisk for de enklere panelene, og vi har allerede sett hvordan Samsung og Asus har parkert alt alle med sine høyoppløste IPS-skjermer i Ultrabook-segmentet. 

Helt grei skjerm, men i andre divisjon sett i forhold til Asus UX31/32 og Samsungs nye 9-serie. 

På venstre side sitter av/på-knapp og minnekortleser (SD og MC-kort), på motsatt side sitter en 3,5" minijack-kontakt for både mic og hodetelefoner. 

Alle andre tilkoblinger sitter bak. 
Det er bra for ryddigheten, men dårlig for tilgjengeligheten. 
En USB-port på siden hadde vært supert når vi ønsker raskt å kunne plugge inn minnepluggen eller mobilen. 
Av portene er det verdt å merke seg Thunderbolt-porten. 
Det er en høyhastighets-port som kan brukes til alt fra skjermer til eksterne lagringsløsninger. 
Les mer om Thunderbolt her. 

Maskinen suser en del under bruk, ofte uten at vi helt forstår hvorfor (ved lav belastning). 
Åpner du en nettside, kan vi nesten garantere at viftene begynner å gå på relativt høy frekvens ganske umiddelbart. 
Dette kan være sjenerende, spesielt hvis du befinner deg i svært stille omgivelser. 

Lynet McQueen 

Men den oppleves som svært rask, og fra å være helt avskrudd til å være klar for bruk, tar det bare 13 sekunder. 
Det er kun Samsungs nye 9-serie som har vært raskere blant maskinene vi har testet, med 12 sekunder. 
Fra hvilemodus tar det bare ett sekund eller to til den er klar. 

En viktig årsak, hvis vi ser bort fra relativt fornuftig Windows-konfigurasjon fra Acers side, er den lynraske SSD-løsningen. 
I praksis dreier det seg om et helt spesielt RAID-oppsett av to 64 GB SSD-er (som fremstår som én med 128 GB kapasitet). 
Det gir en lesehastighet på 804 MB pr sekund på det raskeste, og skrivehastighet på 349 MB pr sekund. 
Dette er vesentlig raskere enn noe annen SSD-løsning vi har testet tidligere. 

I diagrammet under har vi sammenlignet ytelsen mot andre, aktuelle SSD-utstyrte Ultrabooks. 
Vi har også tatt med en modell med harddisk, for å illustrere forskjellene: 

Når det gjelder prosessor- og grafikkytelse er den på linje med det øvrige i klassen: 

Det betyr i praksis at maskinen løser 99% av alle oppgaver kjapt og smidig, hvis man ser bort fra spill av den mer avanserte sorten. 
Den er i stand til å håndtere en del nyere spill, men du må forvente å gå ned på oppløsning og detaljrikdom. 

Batteriet målte vi til å holde i 6,5 timer med minimal belastning, og i underkant av 4 timer med kontinuerlig videoavspilling. 
Det betyr at du, med normal bruk, kan forvente at batteriet holder i 5-5,5 timer. 
Det er helt grei levetid, vi har sett både dårligere og bedre tider i Ultrabook-klassen. 

Konklusjon 

Ser vi bort fra SSD-ytelsen, som er helt enorm, samt muligheten for å koble til Thunderbolt-utstyr, er denne maskinen helt gjennomsnittlig bra i forhold til Ultrabook-segmentet for øvrig. 
Vi savner baklyst tastatur, litt mindre vifteaktivitet, samt et par USB-porter på sidene. 

Vi setter et spørsmålstegn ved prisen, som er noe høy i forhold til hva du får igjen, mener vi. 
Og hva skjer om den motordrevne MagicFlip skulle ta kvelden? 
Vi liker best best at portene er tilgjengelig hele tiden, men det er kanskje bare oss... 

Acer Aspire S5-391-53314G12akk (NX.RYXED.001) 
