Umulig å overse
Jazmine Sullivan 

ALBUM: 
Hun har gitt oss gåsehud siden «Lions, Tigers & Bears», men dessverre blitt plassert i skyggen av mer rampelystypiske (les: tynne) og mindre talentfulle sangerinner. 

Likevel er Jazmine Sullivan en stemme det heldigvis er umulig å overse, noe som til de grader befestes når 27-åringen denne uka returnerer med tredjealbumet «Reality Show». 

Et åpenbart produkt av den hjerteknuste arven til Mary J Blige, men atskillig mer spennende og ektefølt enn hva dronningen selv har levert på seinere år. 

Den nye skiva bærer videre i samme tradisjon, med et klart budskap om selvrespekt («Masterpiece», «Stupid») - tungt forankret i klassisk soul, men uten å noensinne havne i det forutsigbare sporet retrofiseringen av sjangeren gjerne kan bli. 

En R&B-kvalitetsutgivelse; av de sjeldne, toppet av vakre «Forever Don't Last», Frank Ocean-inspirerte «Mascara» og den Da Internz-produserte funkbomba «Stanley». 
