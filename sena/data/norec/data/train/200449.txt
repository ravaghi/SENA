20"Samsung SyncMaster 205BW 

Konkurransen i 20-tommers segmentet skjerpes, vi har testet Samsung sin rimelige og svært konkurransedyktige utgave. 

20-tommere i bredformat har falt mye i pris og er nå i et prisleie som ikke lenger er forbeholdt entusiaster og spesielt krevende brukere. 
Når prisen faller er det naturlig å spørre seg om det bare er prisen som er lavere, får vi virkelig samme kvalitet til mye lavere pris? 

LES OGSÅ: 

De første 20-tommerne i bredformat var fra Apple og Dell, og begge modellene var kvalitetsskjermer, blant det beste som var tilgjengelig. 
Andre produsenter kom på banen etter hvert, men ingen kunne måle seg med disse. 

Prisene falt jevnt og trutt, men på slutten av 2006 dukket det så opp brede 20-tommere i en langt lavere prisklasse. 
Dell kom med en rimelig og enklere variant som likevel ikke var stort rimeligere enn den klart bedre forgjengeren når den var på tilbud (som Dell kjører stadig vekk). 
Senere kom den billige modellen også på tilbud, og da var den enklere modellen og prisen straks mer interessant. 

Nå har vi altså brede 20-tommere med 1680 x 1050 oppløsning fra Dell, HP og LG til under tre tusen, mens Samsung i skrivende stund ligger rett over. 
Videre oppover i prisleiet finner vi fremdeles modeller som har mer å by på, men til noe høyere pris. 

Dette prisbildet gjelder vel å merke i skrivende stund, altså i midten av januar. 
Priser kan endre seg fort. 

Hva har Samsung å by på? 

Det er altså Samsung som vi har hatt på testbenken, og vi har i tillegg brukt den som hovedskjerm i daglig kontorbruk et par uker. 
Kontorbruk kan jo være så mangt, men for vår del så innebærer det bruk av Office-programmer, web, mail, bilderedigering og litt visuell underholdning innimellom. 

Den siste bolken med skjermer vi testet var av den mer jålete typen, med blank pianolakk og tydelig vekt på design for bruk også i andre sammenhenger enn kontor. 

Samsung har ikke lagt vekt på disse kvalitetene, derimot har den en smal ramme i sølvfarget plast, og en fleksibel fot som både kan dreies og justeres i høyden. 
Det er altså først og fremst lagt vekt på funksjon framfor trendy design. 
Vi liker det, men andre står helt fritt til å mene noe annet. 

Under foten sitter det en dreieskive, som gjør det lett å snu skjermen mot en kollega hvis du skal vise fram noe. 
Med den fleksible foten kan du tilpasse høyden slik det passer deg. 
Vi liker å ha skjermen så lavt som mulig, og Samsung 205BW står bare ca 6 centimeter over bordplaten på det laveste. 

Tilkoblingene er VGA og DVI (med HDCP) og strømforsyningen er intern. 

Betjeningen er grei, knappene og symbolene er lette å identifisere og betjene. 
De forskjellige instillingene tilpasset forskjellig bruk, som Samsung kaller MagicBright kan styres fra knappene skjermen eller fra PCen. 

Bildekvalitet 

Som vi hadde en mistanke om var skjermen ikke like imponerende som de dyrere modellene. 
Det er ikke bare prisen som faller, det er også kvaliteten på noen punkter. 
Om disse punktene er vesentlige eller ikke er opp til den enkelte. 

Fargene er klare og sterke, skjermen er lyssterk og har god kontrast. 
Det som ikke var så imponerende var - som vanlig - betraktningsvinkelen. 
Med høyt kontrastnivå slik den kommer fra produsenten er det tydelige fargeforandringer når du endrer vertikal betraktningsvinkel, og hud og andre fargetoner med rødskjær blir mer pog mer hvite og til slutt blå etter hvert som du reiser deg opp og ser på skjermen. 
Reduserer du kontrasten en del blir denne (d)effekten vesentlig mindre, og skjermen blir for de fleste praktiske formål mer brukbar med noe lavere kontrast. 
Dette gjelder alle LCD-skjermer med rimelige og raske IPS-paneler. 

Etterslep var ikke noe problem, skjermen egner seg utmerket til spill. 
6 ms er tilstrekkelig for alle som har et liv :-) 

Konklusjon 

Samsung 205BW er fleksibel i konstruksjonen, har bra bilde etter litt justeringer og er utmerket både til allsidig kontorbruk og til spill og underholdning. 
