Julian Berntzen «Rocket Ship Love» (Universal)
Jøss, er det «guttebølge» på gang nå? 

Det virker i hvert fall som om det er mannlige soloartister som skal dra lasset for norsk platesalg nå, etter lengre tids jentedominans. 
Og 2000-tallets gutter har i likhet med jentene en nesegrus kjærlighet til syttitallets myke, nennsomt orkestrerte pop. 

Berntzen er uheldig med timingen; det er vanskelig å ikke sammenligne ham med høyt-på-VG-lista-aktuelle Thom Hell: 
Begge har sin tredje plate ute, begge forsyner seg grådig av Paul McCartney- og Todd Rundgren-katalogene, begge tenker konseptuelt. 
Men Berntzen går ikke like hardt til verks emosjonelt som Hell. 
Og selv om det er vel og bra å være inspirert av The Beatles' «Magical Mystery Tour», kan dét også resultere i tant og fjas. 

Dette sagt: 
Det er mye snasen pop her, så det er litt synd at Berntzen nok en gang må finne seg i et B-stempel - i begynnelsen av karrieren var det Sondre Lerche han ble sammenlignet med. 
Han får trøste med seg at det finnes verre folk å ligne på. 

ANBEFALTE KJØP: 
«Rocket Ship Love», «Julia's Jewelry», «Clouds Will Pass», «A Loveletter For Jenny Bell» 
