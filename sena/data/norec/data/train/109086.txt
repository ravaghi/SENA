Plateanmeldelse:Arve Henriksen - «Chron»/«Cosmic Reaction» 

En musikers guide til galaksen. 

ALBUM: 
JAZZ Arve Henriksen «Chron»/«Cosmic Reaction» (Rune Grammofon/Musikkoperatørene) Spellemann-nominerte Henriksen er allerede på vei videre med to album i ett; det nye «Cosmic Reaction» koblet med «Chron», tidligere utgitt på vinyl i praktboksen «Solidification» fra 2012. 

Begge viser en uredd musiker med tydelig kunstnerisk profil i verdensformat. 

Som vanlig trosser Henriksen alle sjangerbegreper, i et melodisk, delikat, tidvis klanglig utfordrende univers. 
Gjennomgående anes en filosofisk utforskende tilnærming til musikkens tids- og stedsdimensjon. 

Hans karakteristiske, sårt hviskende trompetsang får følge av sterkt bearbeidede feltopptak og et oppbud av elektroniske virkemidler. 
Musikken inviterer til indre billedskapning, samtidig er den nærmest fysisk berørende. 

BESTE LÅT: 
«Cosmic Reaction #7» 

CARL PETTER OPSAHL 
