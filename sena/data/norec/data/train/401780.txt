TV-anmeldelse:«Kielergata» er en forfriskende og lettbent thriller | 
Anmeldt av Asbjørn Slettemark 

Er «Kielergata» et norsk svar på «Frustrerte fruer»? 
De mørke hemmelighetene er det i alle fall nok av. 

Den første episoden av TV 2-serien Kielergata er en aldri så liten oppvisning i hvordan starte en fortelling. 
Historien om den duse Jonas i Kielergata i Slusvik smyger seg lekende lett gjennom mystisk fortid, mørk humor og morsomt drama. 

Etter hvert går serien mer krøkkete fremover, men mer om det litt senere. 
Først må vi se hva som skjer. 

Eks-kriminell eller Bourne på bygda? 

Fiktive Slusvik omtales av TV 2 som Norges minst kriminelle sted, men vi får raskt en snikende følelse av at roen bare er på overflaten. 
Den lune, men tilbakeholdne Jonas lever et forsøksvis A4-liv i Kielergata sammen med kjæreste og hennes barn. 
Han går på AA-møter uten å holde utleverende innlegg, jobber på den lokale kafeen, småprater med naboen og holder en så lav profil som mulig er på et norsk tettsted. 

Jonas har nemlig en fortid, uten at seeren får helt taket på hva det er. 
Tidligere kriminell som gjemmer seg fra politiet, Jason Bourne-aktig eksagent undercover eller god gammeldags vitnebeskyttelse? 
Det er ikke lett å si, men det er veldig moro å gjette etter hvert som vi får drypp fra Jonas’ fortid. 

Naboen oppdager at alle har hull i fortiden 

Den rolige hverdagen avbrytes først av en fisende katt, så av en AA-kompis og nabo som har fått en dram for mye og har PC-en full av informasjon om nabolaget. 
Dét viser seg å være en fryktelig dårlig kombinasjon, spesielt når naboen også konfronterer Jonas med hans manglende fortid. 

Jonas må rydde opp, samtidig som han selv blir nysgjerrig av at alle rundt ham i Kielergata ser ut til å skjule noe. 

Thorbjørn Harr, Andrea Bræin Hovig og Ylva Angelina Lyng Fuglerud er en fryd å se som den lille familien. 
Som en erkenorsk, konsensussøkende utgave av et Harlan Coben-skrevet ektepar, er Jonas og Elin perfekte sparringpartnere for datteren Sofie. 
Og den lette, småskeive tonen treffer klokkerent mellom fengende thriller og mørk komedie. 

Det føles titt og ofte som et utvalg frustrerte fruer fra Wisteria Lane skal komme joggende rundt hushjørnet for gjesteopptredener. 

Fra helt perfekt til kjedelig, fisende katt 

Episode to byr på større utfordringer, både for Jonas og serieskaperne. 
Der første episode flyter perfekt gjennom etablering av familie, naboer og plott, hakker neste kapittel frem og tilbake i tid. 

Spesielt nåtiden, der Jonas og Sofie med ivrige naboer på slep leter etter den fisende katten, blir som en langstrakt episode av Side om Side kuttet grunnet vitsemangel. 
Repetisjoner og overdrevne nabotullinger kjeder. 
Tilbakeblikkene gir oss derimot noen ordentlig overraskende blikk inn i Jonas’ fortid, med hendelser som får konsentrasjonen tilbake til det store spørsmålet: 
Hvem er denne karen? 

Etter mørke krimdrama er «Kielergata» forfriskende 

De første rundene med Kielergata er uansett lovende. 
Etter en lang rekke seriøse krimdrama (Frikjent, Elven, Øyevitne, Grenseland, Monster) av både høy og lav kvalitet, er det forfriskende å se en lettbent thriller som overrasker og underholder. 

Om Kielergata bare får ordnet opp i problemet med den forsvunne katten, kan Thorbjørn Harrs Jonas bli en god kompis gjennom høsten. 
