Uviktig spill om verdens viktigste spill
Bare så det er skrevet: 
Liverpool vinner årets mesterliga. 

Ikke bare fordi vi bruker å knuse Milan nede i Balkan og Levanten, men fordi finalen allerede er spilt. 
Gerrard scoret kampens eneste mål. 
På en kontring. 
Alene mot keeper gjorde han ingen feil. 
Etter dette la jeg meg bakpå. 
Trillet ball. 
Gikk for sikre pasningsalternativer, keeper for eksempel, og hvilte en del med ballen i laget. 
Vakkert? 
Slett ikke. 
Og mer drepende enn effektivt, men så ble altså pokalen pyntet utelukkende med rød bånd. 
I år igjen. 

«You'll never walk alone», drønnet fra tribunene idet rød konfetti flagret gjennom den milde Aten-natten. 
Akkurat det er ganske kult. 
Her er fansen mer tilbake enn i noe fotballspill jeg har vært borti tidligere. 
Storklubbenes sanger og heiabrøl ligger inne. 
Nydelig detalj fra EA Sports. 

For øvrig er dette spillet en nedskrelt utgave av Fifa 07 som legger opp til spill i mesterligaen med et av de kvalifiserte lagene, men med noen nye detaljer som varsler hva vi har i vente når Fifa 08 kommer til høsten. 
Den mest sinnrike av disse har vi sett komme. 
For to år siden ble det mulig å skape en helt ny klubb i EAs managerspill og bygge den opp til en toppklubb. 
Denne tidkrevende øvelsen ble kronet med muligheten for senere å laste klubben inn i Fifa 07 og spille med for eksempel Brodd i Tippeligaen. 
I Uefa Championsleague kan du nå gå hele veien. 
Helt til Aten 23. mai. 
Med for eksempel Finnøy. 
Det er moro, men det er fryktelig tidkrevende, og det fjerner en del av autentisiteten ved spill av denne typen. 

Ettersom vi stiger i gradene her, samler vi fotballbilder som vi limer inn i en bok. 
(Vi slipper heldigvis den grusomme rosa tyggisen som fulgte med før i tida.) 
Disse kan byttes i oppgraderinger av spillerne, eller tilføre klubben for eksempel bedre medisinsk støtteapparat som gjør at skadede spiller kommer raskere tilbake på banen. 

Grafikken er pusset opp i forhold til Fifa 07. 
Spillet er rett og slett billedskjønt. 
Spillerne ligner enda mer på seg selv enn de gjorde sist og alt det der som egentlig ikke er så grassat viktig. 
Så er etter min mening keeper blitt raskere og utespillerne noe mer temposvake, men det er heller ikke en spesielt viktig detalj, for det går an å skru spillfarten opp eller ned. 

Alt i alt et fotballspill du ikke trenger hvis du har Fifa 07. 
Spar heller til Fifa 08. 
Det blir enda bedre. 
