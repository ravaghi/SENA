Nokia 3230
Nokia forsøker å bringe megapikselkameraer og Symbian-operativsystem til massene, og lanserer nå en telefon som har masse funksjoner til lav pris. 
Er den noe bra? 

Det er jo veldig hyggelig at mobiler med forbedret bildekvalitet og fleksibelt, profft operativsystem blir lansert til lavere priser. 
Det er jo ikke akkurat lenge siden megapikselkameraene og Symbian-operativsystem var forbeholdt dyer modeller, men nå kommer Nokia med en telefon som har svært god funksjonalitet og likevel lav pris. 
Men det er klart at de har vært nødt til å inngå noen kompromisser. 

Penere design 

Vi legger fort merke til at telefonens designere kanskje har latt seg inspirere av Sony Ericssons nyere modeller. 
3230 er fremdeles relativt stor, men mindre enn mange andre Symbian-telefoner fra Nokia. 
Den har en stor skjerm, mens tastaturet er skvist sammen under denne, og det er tydelig at selskapet har prøvd å spare plass ved å gjøre tastene ganske smale. 
Det ser stilig og pent ut, men flere av funksjonstastene er rett og slett litt for små, og det samme gjelder også joysticken som brukes til å styre menyene. 

Det er ellers ingenting spesielt oppsiktsvekkende når det gjelder telefonens ytre, vi finner IR-porten på siden og kameralinsen med speil ved siden av på baksiden. 
Telefonen er fin, men samtidig har en ganske billig plastfølelse. 

Skjermen er også egentlig litt skuffende. 
Selv om den er ganske stor og støtter 65.000 farger, virker det som om menyikonene er ganske fargeløse. 
Vi trodde nesten at skjermen bare støttet 4096 farger til å begynne med. 
Det ser rett og slett litt lite levende ut - men i det minste ser bildene du har tatt med kameraet bra ut. 

Full av muligheter 

Det som imponerer mest med telefonen er de tekniske spesifikasjonene. 
For det første bruker den jo Symbian-operativsystem, noe som gir deg tilgang til en lang rekke tilleggsprogrammer og applikasjoner. 
For det andre er telefonen utstyrt med det aller meste. 
Vi har allerede nevnt 1.2 megapiksel-kamera, og her er det også Bluetooth, EDGE, minnekortstøtte, push-to-talk, MP3-avspilling, XHTML-leser, radio, videoopptak og mer. 
Vi er imponert over at du får såpass mye teknologi i en telefon til 3.200 kroner. 
Det følger også med en del applikasjoner, for eksempel et program for enkel redigering av video, samt en del spill. 

Den maksimale oppløsningen på bildene du kan ta med telefonen er 1280x960. 
Nokia har i det siste laget telefoner med usedvanlig bra kvalitet på bildene (i forhold til andre telefoner, selvsagt, ikke ordentlige kameraer), og 3230 følger denne tradisjonen. 
Bildene er skarpe og fargene er fint gjengitt, og selv om vi ikke anbefaler å bruke denne telefonen som ditt primære kamera, fungerer den kjempebra til å ta raske bilder av sosiale situasjoner og lignende. 
Bildene kan raskt overføres via Bluetooth eller IR, eller sendes som MMS. 

Menysystemet er identisk med alle de andre Symbian series 60-baserte telefonene til Nokia. 
Det betyr at menyen aktiveres med en egen, kryptisk tast, og består av lettleselige ikoner som åpner de forskjellige applikasjonene. 
Lenger ned på listen finner vi mapper som skjuler flere funksjoner man ikke bruker dramatisk ofte. 
Brukervennligheten til dette systemet har alltid vært temmelig høyt, og har du brukt tilsvarende tidligere vil du raskt finne deg igjen. 
Ingen minuspoeng her. 
Du kan også endre menyenes utseende ved å velge et av de forhåndsdefinerte temaene. 

Hastigheten ofres 

Hasitgheten på menyene derimot, er et problem. 
3230 har fått en underdimensjonert prosessor (vi regner med at det er en av grunnene til den lave prisen), og resultatet er at telefonen er irriterende treg. 
Det er ikke så ille som tilfellet var med 9500 Communicator, men likevel. 
Det tar sekunder å åpne selv de enkleste programmene, og det sier seg selv at det er et stort irritasjonsmoment. 
Tregheten er uten tvil det største problemet med telefonen. 

Vi merker altså at Nokia har gjort kompromisser her, for å holde prisen nede. 
Maskinvaren er treg, skjermen virker litt svakere enn hos tilsvarende modeller, og hele telefonen føles litt billig og skranglete. 
Til gjengjeld har 3230 overraskende god funksjonalitet og et bra kamera, og representerer på denne måten et hyggelig gjennombrudd. 
Telefonen åpner en verden av megapiksel-bilder og skikkelige operativsystem også for de mer budsjettbevisste brukerne, og sånn sett må Nokia få kreditt for det. 
3230 er alt i alt en fin telefon, men har en del klare minuser som hindrer den fra høyere plassering. 
