Starten på storhet
Britiske Monuments har kommet langt på vei siden starten og debutalbumet «Gnosis» fra 2012. 
Nå har de fått med seg den tidligere «Periphery»-vokalisten Chris Barretto, og på spørsmålet om Monuments har klart å overgå seg selv, er svaret definitiv ja! 

Fra første sekund klarer de å dra lytteren inn i en verden av fantastiske dimensjoner. 
Likt mange andre djent-band, inneholder albumet et bredt spekter av variasjon. 
Det går fra det rolige og melodiske til det harde og brutale. 
Singelen «Orgin Of Escape» er bandets mest melodiske låt til nå, og melodilinjen kunne nesten vært hentet fra pop. 
Men under ligger det brutal chug-riffing, skiftende taktarter og imponerende instrumentalferdigheter fra alle medlemmene. 

Lydbildet har også blitt mer dynamisk enn forgjengeren, og denne gangen låter det mer rått og organisk. 

Barretto viser seg også å være bandets perfekte match, og har gjennom tekstene sine skapt et konseptalbum som baserer seg på gjenfødelsessyklusen Samsara. 
Han har også et godt register på stemmen og behersker både clean og growling. 

Monuments har med dette albumet vokst til å bli et av verdens ledende band innen sin stil, og alt tyder på at dette bare er starten på noe stort. 
