Antisjokk
The Margarets: 
Look For Love 

Trygg oppfølger med lovende frempek. 

Andre album på ti måneder fra et band som brukte ti år på debuten – lukten av overskudd fyller neseborene. 
The Margarets' musikk genererer overhodet ingen bekymringsfulle rynker i pannene våre: 
Det låter nemlig gjennomgående rent, krispt og urovekkende harmløst når vokalist Alex Rinde på queen's english forkynner ”... so scared of changes / it comes with age, I guess” (”At The End Of The Sea”). 

Tuftet på sin etter hvert kjente gitarpop, med nikk til Echo & The Bunnymen og The Thrills ispedd solfylte vestkystharmonier (”It Must Be”), har The Margarets satt seg enda bedre til rette i godstolen. 
Ja, bandet låter nærmest som en pyntet Frode Grytten. 

Til tross for at dette er et overskuddsprosjekt, savnes likevel flere av de energiske stingene som den glimrende og bevrende avslutningslåten ”The Masks Are Coming Off” gir oss. 
Her skimtes hint av en råskap, et dyp og en nerve som kler bandet i særdeleshet. 
Måtte de besitte ideen om frempek som grep. 
