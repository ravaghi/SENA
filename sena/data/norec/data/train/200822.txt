Nikon CoolpixL4 

MINITEST: 
Vi fortsetter jakten på det beste billigkameraet. 
Er Nikon Coolpix 
L4 en god kandidat? 

Flere lesere har etterlyst tester av de litt billigere digitalkameraene, og vi har tatt oppfordringen. 
Vi har satt en grense på ca 1500,- (gatepris) og testet for et par dager siden Fujifilm A500 som vi var middels fornøyde med. 
Nå er det Nikons tur. 

Nikon har nettopp sluppet en håndfull nye kameraer, og den billigste serien, L-serien, er oppgradert med tre nyvinninger. 
Det billigste av dem igjen heter L4 og har en gatepris som ligger en tjuekroning over femtenhundrekronersgrensa, men vi legger godviljen til og tar det med. 
De to andre (L3 og L2) er noe dyrere, men skal være helt like bortsett fra at CCD-brikken gir litt flere megapiksler. 
L2 kommer vi tilbake til i en senere test. 

Lett og lite 

For de femtenhundre kronene gir Nikon deg et relativt lite og nett kamera 
 kameraet er omtrent akkurat like høyt og like tykt som Fujifilm A500, men en centimeters kortere bredde merkes. 
L4 er veldig godt å holde i og har et søkk på forsiden som passer fint til langfingeren 
 det er vanskelig å miste dette kameraet når du holder det i én hånd! 

Når det gjelder det tekniske, har kameraet en 1/2,5 tommers CCD-brikke på fire megapiksler. 
Nikkor-objektivet byr på 3x optisk zoom, med akkurat samme brennvidde som Fuji-kameraet (36-114mm). 
Objektivet er noe mer lyssterkt, med 2,8 som største blenderåpning på vidvinkel og 4,9 på tele. 
Også makroegenskapene er bedre med en nærgrense på 4cm. 

På baksiden har kameraet en vesentlig forskjell i forhold til Fuji A500. 
Foruten at LCD-skjermen er 2 tommer med 115.000 piksler (kontra 1,8/70.000 på A500), har den også raskere oppdatering og en mer riktig gjengivelse av farger. 
L4 har også et større utvalg av knapper, inkludert piltaster og en langt bedre zoomeknapp. 
Nikon har de siste åra blitt flinkere med menyer enn de var i begynnelsen, og også i dette kameraet er det lett å finne frem. 

Gjenkjenner ansikter 

Kameraet har dessuten forhåndsprogrammer for 15 ulike motiver, og tilbyr også panoramahjelp uten at det selv klistrer bildene sammen. 
En interessant detalj er det Nikon kaller face priority, der en algoritme automatisk gjenkjenner ansikter og sørger for at de havner i riktig fokusområde. 
En annen finesse er BSS (Best shot selector), som vi også finner i de dyrere modellene. 
Poenget her er at kameraet knipser bilder så lenge du holder utløserknappen nede, og lagrer kun det beste bildet av de du tok, dvs. det med flest detaljer. 
Dette er kun tilgjengelig uten blits. 

En annen ting vi liker er at kameraet sier i fra dersom bildet ble uklart, basert på hvor lang lukkertid som ble brukt kontra hvor ustøtt du holdt kameraet. 
Da kan du velge selv om du vil lagre bildet, eller om du prøve igjen. 

Ytelsesmessig bruker kameraet 6 sekunder mellom to blitsbilder og cirka 3,5 sekunder mellom hvert bilde uten blits, noe som er akseptabelt uten å imponere. 
Kameraet mangler dog kontinuerlig modus, og har derfor ikke mulighet til å ta et par-tre bilder med raskere hastighet. 
Autofokusen er ganske rask, og Nikon L4 er et godt hestehode foran Fuji A500 under svake lysforhold. 

Bildekvaliteten er vi godt fornøyde med. 
Det største ankepunktet er at bildeskarpheten avtar ganske markant i hjørnene av bildet, men dette er noe også mange andre lommekameraer sliter med. 
Vi synes også at hvitbalanseringen kunne ha vært noe bedre i enkelte tilfeller. 
Ellers har bildene god fargegjengivelse, kromatisk feilbrytning er så å si fraværende og også innendørsbilder med blits blir fine uten at ansikter blir alt for hvite på nært hold. 
At objektivet er mer lyssterkt gjør også at kameraet ikke trenger å kompensere med høye ISO-verdier, og på så å si samtlige av bildene som ble tatt, valgte automatikken ISO 50 som betyr mindre støyfylte bilder. 
At kameraet bare har fire megapiksler synes vi ikke er et problem 
 det holder fint til å bli skrevet ut i A4-format, og har man behov for større utskrifter enn det, bør man kanskje legge litt flere kroner i et kamera også? 

Konklusjon 

Det er ingen tvil om at vi er mer fornøyde med Nikon L4 enn det vi var med Fujifilm A500. 
Mens Fujikameraet føltes billigere over hele linja, med svak ytelse, lyssvakt objektiv, dårlig knappeutvalg, plastfølelse, liten skjerm og lite attraktive menyer, er det ingen vesentlige ting ved Nikon L4 som skulle tilsi at det var et billig kamera, annet enn at ytelsen er litt så som så og at CCD-brikken bare har fire megapiksler. 
