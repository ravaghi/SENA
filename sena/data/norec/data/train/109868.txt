FILM:Tilbake til videobloggen, jenter! 

Hvorfor skal du se en helaftens spillefilm med to av de mest utspjåka karakterene fra en av de siste årenes komediesuksesser på TV? 

Produktet som nå foreligger klarer på ingen måte å gi et tilfredsstillende svar; «Tina og Bettina - The Movie» er uten snert og overraskelser, og skylder hjertevarme. 

Langfilmen fremstår som en uttværet sketsj, hvor høydepunktene som finnes allerede er sett i traileren - og hørt i Madcons ultrafengende promohit. 

Plotet - når det ikke avbrytes av kleine musikalnumre som sikkert hadde funket torsdag kveld - er slik: 
De overflatiske 15-åringene Tina og Bettina fra Smestad deler folk inn etter «labels»; kule, nørder og «hooorer». 
De styrer dessuten elevrådet med jernhånd. 

Kraftig utfordret blir de når vakre Synnøve Risnes blir presentert på første skoledag. 
Hun sier hun kommer fra naboskolen Midtstuen, og blir med alle midler forsøkt utstøtt, anført av kompromissløse Tina, med en litt nølende Bettina ved sin side. 

På vei mot årets høstens store begivenhet - og filmens finale - Halloween-festen, presenteres vi for arketyper, gjenkjennelige fra amerikanske high-school-filmer, splashet utover lerreret med kjempepensel. 
Jada, jeg vet det er meningen, problemet er bare at man simpelthen ikke ler. 

Det fleipes selvsagt med vestkant-klisjeer og fordommer. 
Enkelte oneliners er morsomme, som når Trygve Hegnar presenteres som lærer for årets valgfag: hedgefond-forvaltning. 

Men gode Trond Kirkvaag, alias Jacob Winche-Lanche fra Montebello gjorde dette langt smartere på TV for femten år siden. 

Det er kanskje dumt av meg, men jeg hadde faktisk et lite håp om en eller annen tvist, et lite innblikk bak fasaden som kunne utfordret eller utviklet karakterene. 
Men nei, alt fjases bort og faller grunt til jorden. 
Vest er vest og øst er fremdeles øst, og Tina og Bettina får bare fortsette videobloggingen til flere enn blodfansen forstår. 

ØYSTEIN DAVID JOHANSEN 
