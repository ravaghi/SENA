HP Omen
Svært linjelekker og høytytende gaming-PC fra HP. 

Denne PC-en inngår i en trippeltest av PC-er myntet på gaming og underholdning. 
Du finner testoversikten her. 

HP 
Omen er en helt ny bærbar spill-PC fra HP. 
Selskapet er kanskje mer kjent for helt andre typer bærbare PC-er, men Omen beviser at de kan mer enn å tilfredsstille kontor- og allround-markedet. 
Ikke bare er den den slankeste, letteste og etter vår mening lekreste av de tre gaming-maskinene; den byr også på best prosessor- og diskytelse. 
Den er også en maskin som skiller seg ut i mengden, noe vi snart skal se nærmere på. 

Før vi gjør det, tar vi en titt på noen av de viktigste spesifikasjonene (uthevet), sammenlignet mot de to andre PC-ene i testen: 

Som vi ser i tabellen er dette den eneste med berøringsskjerm. 
Berøring er kanskje ikke det som trigger flest gamere, men en god del spill fra Microsoft Store, samt det nye Modern UI-grensesnittet i Windows 8, er optimalisert for berøringsskjermer. 
Vi ser videre at HP og Multicom har kuttet ut den aldrende VGA-skjermutgangen, og satser heldigitalt på HDMI 1.4 og MiniDisplayport - begge støtter 4K-oppløsning på eksterne skjermer. 

HP 
Omen er også maskinen med klart mest minne. 
16GB er tilstrekkelig for selv de tyngste oppgaver - gjerne flere av dem kjørende samtidig. 

De eneste ankepunktene (for enkelte) er mangelen på optisk drev og nettverkskontakt (Ethernet). 
Disse er blitt ofret for å holde vekt og tykkelse på et minimum. 
Vi tror de færreste vil savne dette utstyret, som uansett kan løses på andre måter. 
Det finnes eksterne USB-baserte CD/DVD/Blu-ray-løsninger, og det finnes også overganger mellom USB og Ethernet, men dette blir å regne som ekstrautstyr i denne sammenhengen. 

Det som ikke kommer fram av tabellen, men som likevel er ganske essensielt, er at alle tilkoblingene sitter bak. 
Kun kortleseren sitter på høyre side. 

Å ha hodetelefonutgang og alle USB- og skjermtilkoblingene på baksiden har sine fordeler (ryddig med hensyn til kabler), men vi savner en hodetelefonutgang, samt en enkel tilgang til én USB-port på siden, for eksempel når vi skal koble til mobilen. 
Noe stort problem er det uansett ikke. 

Overflaten er av metall og dekket av matt, svart lakk. 

De små prikkene i pregingen er i praksis små trekanter - bittesmå piltaster, faktisk. 
Også undersiden - som domineres av riller - er av metall, og bidrar til å gi et solid kvalitetsinntrykk. 

Også området rundt tastaturet er av metall, og vi ser at HP har kuttet ut det numeriske tastaturet og i stedet har de fått plass til seks programmerbare taster til venstre. 
Det viser med all tydelighet at det er gamere (og ikke kontorister) HP har hatt i tankene når de designet denne PC-en. 

Selve tastaturplaten er baklyst med rødt lys, noe som er ganske typisk for gaming-PC-er. 
Øverst på tastaturplaten sitter det hurtigtaster for blant annet lyd, lys og mediavspilling på F-tastene. 
Disse aktiveres ved å holde nede fn-tasten nederst. 

Før vi gjør oss ferdig med tastaturet må vi bare få understreke at det er svært fast og fint, og avgir minimalt med støy under bruk. 
Dette oser det kvalitet av! 

Pekeplaten er bred og multiberøringsfølsom, med integrerte felt for venstre- og høyreklikking. 
De lager litt klikkelyd, men temmelig diskre. 

Det som er litt mer spesielt er «discolysene» på hver side nederst, som blinker i takt med musikk og actionscener. 
Sikkert mange som vil synes slikt er tøft, men særlig funksjonelt er det ikke. 

Svært god skjerm 

Men det er mer her som oser av kvalitet. 
Skjermen er kanskje testens beste, med full HD-oppløsning og svært god innsynsvinkel fra alle kanter. 
Både fargegjengivelse og lysstyrke er helt i toppklassen, men på batteridrift fant vi noen ganger det nødvendig å justere opp lysstyrken litt i forhold til standarden. 

De integrerte høyttalerne merket BeatsAudio mangler imidlertid litt bass, noe som kan fort bli et savn i film og spill. 
Koble til hodetelefoner eller eksterne høyttalere for å bøte på det. 

Slik er den i bruk 

Maskinen er svært tynn, og muligens er det lite plass til passive kjøleløsninger, for viftene i denne PC-en går mer eller mindre konstant. 
Det betyr at du må leve med litt susing, selv når maskinen bare brukes til lette oppgaver. 
Noen ganger spinner viftene opp uten at vi helt skjønner hvorfor. 
Det er ikke direkte skjemmende, for støynivået er gjenerelt lavt, men helt optimalt er det ikke, synes vi. 

Maskinen er bra konfigurert, og kommer med prøveversjoner av Microsoft Office og en sikkerhetspakke fra McAfee. 
Sistnevnte gjør dessverre litt for mye av seg, med irriterende sprettoppbokser i tide og utide. 
Om du skulle få lyst til å avinstallere denne begrensede prøveversjonen, er det greit å vite at Windows Defender, som allerede ligger i operativsystemet og er gratis, byr på relativt god sikkerhet uansett. 

Den er også utstyrt med en god del HP-programmer som helt eller delvis overlapper standard Windows-funksjonalitet. 

Når det er sagt er maskinen svært raskt. 
Den starter opp på få sekunder, og nær sagt alt du normalt vil utføre på en PC går unna i rakettfart. 
Det er to åpenbare årsaker til dette, den første heter Intel Core i7-4710HQ, og er PC-ens svært kraftige prosessor. 
Vi får et enda litt høyere ytelsestall i Passmark på prosessoren i denne PC-en enn i de to andre, selv om det er den samme som sitter i alle tre: 

Den andre årsaken er SSD-en. 
Den er rett og slett svært rask, og klart raskere enn den som sitter i Multicom-maskinen og mange ganger raskere enn harddisken i Toshiba Qosmio X70. 
Med lesehastigheter på godt over 600MB i sekundet og skrivehastigheter på godt over 500, blir det minimalt med venting: 

Men så kommer det store spørsmålet: 
Er 256 GB nok lagringsplass for en seriøs gamer? 
Vi er litt i tvil, og hadde nok foretrukket det dobbelte - eventuelt at det var plass til en harddisk/SSD til, som i Multicom Kunshan P651S. 

Spillytelsen er også temmelig god, selv i full HD-oppløsning, noe denne videoen fra ytelsesprogrammet Catzilla demonstrerer. 
Vi understreker at dette er svært krevende scener: 

Sammenlig gjerne med tilsvarende videoer fra testene av Multicom Kunshan P651S og Toshiba Qosmio X70. 

Hvis vi tallfester spillytelsen ved hjelp av Passmark Performance Test, ser vi at den plasserer seg i midten i dette selskapet: 

Hva så med batteritiden? 
Vi tester alltid PC-ene i to omganger, én med minimal belastning - kun tilknyttet det trådløse nettet, og én med kontinuerlig videoavspilling i 720P. 
Et normalt bruksmønster vil resultere i en batteritid som ligger mellom disse, noe som skulle tilsi rundt 3,5 timer for HP Omen. 
Det er litt bak de to andre - og riktig nok tyngre maskinene i denne testen. 
Vi må legge til at HP antyder rundt 7 timer, så vi utelukker ikke at det kan være noe spesielt med vårt eksemplar som trekker ned tiden. 
Vi kjørte testene flere ganger. 

Konklusjon 

Den tynneste og letteste av de tre, og etter vår mening den lekreste, er sylferske HP Omen. 
Maskinen byr på en glimrende full HD berøringsskjerm og testens raskeste SSD og prosessor. 
Spillytelsen er også meget god til det aller meste, og får derfor en solid femmer på terningen. 
Sjekk plussene og minusene i boksen under før du bestemmer deg. 

Tilbake til testforsiden eller les om de to andre PC-ene i testen, Toshiba Qosmio X70 og Multicom Kunshan P651S 

HP Omen 15-5000no 
