Overraskende bra
Knut Erik Østgård har visstnok gått svanger med et soloalbum med tekster på dialekt lenge. 
Som vokalist og frontfigur i bandet Return haglet det med floskler og klisjeer på engelsk fra Østgårds munn. 
Det fungerer langt bedre når han synger på morsmålet. 
Totningen synger til tider flotte og fine fortellinger om minner og skildringer fra hjemtraktene. 

Det høres aller best ut på balladene. 
Låten «10.000 ganger» er en vinner i så måte, mens han og musikerne går seg litt fast på noen av de rocka låtene. 
Da låter det ofte som et fattigmanns Dum Dum Boys. 

Albumet er spekket med variasjon i tekst og melodi og uttrykk. 
Ujevnt, men likevel med mye som er overraskende bra. 
Med noen flotte ballader altså. 
Hør bare den lengtende og såre «Soldaten» mot slutten av albumet. 
