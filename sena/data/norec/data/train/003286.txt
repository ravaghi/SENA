Jason Bournes ultimatum
Strålende spenningsfilm! 

”Jason Bournes ultimatum” gir full pinne fra start til finish! 
Det er sjelden jeg ser en film som til de grader holder koken. 
Hvert minutt er en jakt, et race, en kamp mot klokka. 

Nær perfekt 

Regissør Paul Greengrass har laget en uvanlig effektiv spenningsfilm som ikke kaster bort ett eneste sekund. 
Dette er en nær perfekt actionthriller som bare får trekk for manglende emosjonelt engasjement. 

Vi vet godt hvordan det vil ende. 
Men dæven, så gøy det er å være med på ferden! 

Jakter på sannheten 

Treeren plukker opp tråden fra den forrige, og følger Jason Bournes flukt fra Moskva. 
Samtidig er en britisk journalist på sporet av en hittil ukjent side ved Bournes opphav som agent. 

Det blir starten på en rekke hendelser som tar Bourne til flere europeiske, afrikanske og amerikanske byer i jakten på sannheten om hvem som gjorde Bourne til kaldblodig drapsmann. 

Realistisk 

Det er fabelaktig spennende å være med når Jason Bourne jakter sannheten, mens han til alle tider har sine motstandere fra CIA i hælene. 

Han har så ufattelig god oversikt og evne til å analysere kjapt. 
Samtidig er Bourne uvanlig dyktig til å komme seg ut av trengte situasjoner. 

Han er faktisk så flink at jeg nesten blir tatt ut av filmopplevelsen, fordi jeg vet at det bare er på film at et menneske kan utføre det han gjør. 

Samtidig holdes resten av filmen på et realistisk nivå. 
Her er det ingen superhelter som rir på toppen av jetfly, hopper av og lander uskadet! 

Mer edge 

Matt Damon imponerer meg som Jason Bourne. 
Det gjorde han ikke i like stor grad i den første filmen. 
Da syntes jeg han var litt for ung og pinglete. 

Nå har han blitt fem år eldre, og er betraktelig bedre skikket som Bourne. 
Fremtoningen er tøffere, mer edgy og kompromissløs. 
Denne gangen tror jeg på ham. 

Men er Bourne virkelig så hinsides menneskelighet at han ikke føler lenger? 
Selv ikke i filmens emosjonelle klimaks virker han særlig berørt. 
Jeg skulle ønske han hadde en litt større personlig utvikling. 

Thriller i toppklasse 

Dette er likevel en thriller i toppklasse! 
Mange sammenligner Bourne med Bond, men det er plass til begge. 

Kan vi egentlig få nok av heseblesende action i eksotiske omgivelser? 
Ikke når resultatet er så bra som ”Jason Bournes ultimatum”, den beste i trilogien 
