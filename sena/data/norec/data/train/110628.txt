Halvdan Sivertsen:«Mellom oss» 

Viser (Nordaførr/EMI) 

Noen fine øyeblikk, men like mange tommeltotter. 

Av og til får jeg en mistanke om at Halvdan Sivertsen gjør seg mer triviell enn han egentlig er. 

Kontrasten mellom det likegyldige og forsøksvis morsomme (som svært sjelden er morsomt her) og de fine, vare og ettertenksomme visene som han er så flink til å skrive, blir nærmest nådeløs denne gangen. 

Få kan beskrive kjærlighetens minste, men mest betydelige kjærtegn på samme enkle måte som visekjempen Sivertsen, men effekten forsvinner faderlig fort når humoristen Sivertsen slår rundt seg med nordnorske bjørnelabber uten klør. 
Dermed oppstår en noe irriterende mangel på helhet som dessverre forstyrrer mer enn den behager. 
Men slapp av, alle dere med et sterkt forhold til Halvdan Sivertsen - dere vet hva dere får, og dere får det her også. 

ANBEFALTE KJØP: 
«Bli med mæ dit», «Kjæresta» og «Bønn til vinterdagen». 
