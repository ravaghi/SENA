Bridge of Spies
Ny knallfilm fra Steven Spielberg. 

En velkjent hendelse fra den kalde krigens dager fortelles med en veterans drevenhet i Bridge of Spies. 

Steven Spielberg regisserer solid og trygt en film der mange små elementer sys sammen til en imponerende, helhetlig historie. 

Kanskje overdrives nostalgien over denne tidsepoken en smule, med litt for glansede bilder og søte strykere. 

Men med Tom Hanks i den bærende hovedrollen, et vell av interessante bifigurer, et velskrevet manus og mester Spielberg i registolen, har Bridge of Spies blitt en spennende og interessant historieleksjon. 

Må forhandle med russerne 

Filmen er inspirert av virkelige hendelser, hvilket sikkert betyr at visse elementer er endret, utelatt eller oppdiktet. 

Men faktum er at advokaten James B. Donovan (Tom Hanks) blir spurt om å forsvare den russiske spionen Rudolf Abel i 1957. 

Tre år senere blir et U2-spionfly skutt ned over Sovjetunionen, og piloten Francis Gary Powers tatt til fange. 

På bakgrunn av hans forsvar av Abel, blir Donovan spurt om å dra til Øst-Berlin for å forhandle med russerne om en mulig utveksling av fanger. 

Tom Hanks har denne rollen inne fra før, den hverdagslige amerikaneren som utfører store ting med overbevisende moral og integritet. 

Han omkranses av et imponerende ensemble, der jeg har spesielt lyst til å trekke frem teaterveteranen Mark Rylance. 
Han spiller fantastisk i rollen som Rudolf Abel, med stor beherskelse og suveren ro. 

Hans rolletolkning gjør at Abel fremstår som en hyggelig og bedagelig eldre herre, som det ikke finnes noe vondt i, til tross for at han faktisk er hemmelig agent på fremmed jord. 
Rylance kan kanskje være høyaktuell for noen store filmpriser. 

Coen-skrevet manus 

Selvsagt er det filmatiske av ypperste kvalitet, med Spielbergs faste samarbeidspartnere, fotograf Janusz Kaminski og klipper Michael Khan, som solide støttespillere. 
Tidskoloritten er overbevisende, uten å være påtrengende. 

Manuset er signert Matt Charman og, ikke minst, Ethan Coen og Joel Coen, som har sørget for at tørre, historiske fakta levendegjøres med smart dialog, og gir en forståelse av alvoret bak hendelsene. 
Man føler virkelig at noe står på spill her, selv om utfallet er kjent for mange. 

For de som mener at vi er på vei inn i en ny kald krig, eller allerede er der, kan Bridge of Spies virke skremmende aktuell. 
Det er også en ny knallfilm fra Steven Spielberg, som viser få svakhetstegn i sitt femte tiår som regissør på toppnivå 
