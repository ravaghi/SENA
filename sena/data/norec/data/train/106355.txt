Lind, Nilsen, Fuentes og Holm:«Hallelujah Live» 

(Universal / Sony BMG) 

Genre: Pop (DVD) 

Det som startet med et nachspiel, endte som en av landets største musikalske suksesser noensinne. 
Det er noen her som har god grunn til å rope «Hallelujah». 

For noen av oss andre kan det derimot virke litt underlig at så mange finner det interessant å høre - og se - fire kamerater med gitar fremføre i hovedsak andre artisters låter - selv om låtene og kameratene hver for seg er aldri så gode. 

Men man må jo ta til etterretning det faktum at snart en kvart million nordmenn har gått til anskaffelse av de såkalte «Hallelujah»-guttenes album, og antageligvis også synes at dette er topp underholdning. 

For dem som har sansen for dette musikalske firkløveret, er dette en godt oppbygd DVD, som byr på mange godbiter, med opptak fra både den første konserten i Oslo Spektrum i april og fra avskjedskonsertene samme sted i oktober. 
Vel så artig er jamsessionsekvensen med intervjuer hjemme hos familien til manager Karlsen på Slemmestad i november - som var stedet der hele samarbeidet startet på et nachspiel for snart et år siden. 

I tillegg er deres opptreden på «Først & sist» med, samt en billedmontasje fra den siste helgen med gutta. 

Det vil si nesten tre timer med gitar og sang, fremført av fire løse og ledige karer som i utgangspunktet gjorde dette for moro skyld. 

For oss som likevel synes hele opplegget - musikalsk sett - virker litt for lettvint, er DVD-en uansett interessant som historisk dokumentasjon. 
For stjernekonstellasjonen Lind, Nilsen, Fuentes og Holm er ikke bare årets desidert største norske salgssuksess - men et av de største i landet noensinne. 
