Johnossi «Johnossi»
(V2/Bonnier Amigo) 

Svenske hvitstriper med litt grått i. 

En hardtslående garagerockduo bestående av en gitarist/vokalist og en trommis, dannet i 2003, må selvfølgelig emigrere til Sydpolen for å slippe unna White Stripes-sammenligninger. 
Johnossi greier likevel å sette et svensk særpreg på musikken sin; tidvis er ikke dette langt unna The Soundtrack Of Our Lives' tolkning av rockhistorien. 

«Johnossi» låter frisk og tent, livstrett og optimistisk på samme tid, men albumet blir ganske tungpustet i sluttspurten. 
Dessuten lover det ikke godt for svenskenes fremtid at høydepunktet «Man Must Dance» er det som ligner aller mest på The White Stripes. 
På den annen side er dette et godt substitutt i kjølvannet av Detroit-duoens mislykkede album av fjoråret. 
