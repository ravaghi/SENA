Diverse artister - «Shockadelica: 50th Anniversary Tribute To The Artist Known As Prince»
(C+C Records) 

Aj, for en bursdag! 

Det føles en smule absurd å trille terningkast på en så enorm og uvanlig utgivelse som dette. 
Denne helnorske hyllesten til artisten som kan absolutt alt, unntatt å berøre dypt, består av hele fem CD-er og 81 sanger, og intet menneske vil kunne like hele stasen - enn si én fjerdedel. 
De fleste vil likevel finne det lett å applaudere den store musikkgleden som ligger bak prosjektet, og som også lar seg høre i de fleste bidragene. 

Alle artistene i hele Norge, foruten Bertine Zetlitz og Bobbysocks, er med. 
Det virker i alle fall slik. 
Hovedvekten ligger på lettere «alternative» personasjer. 
Overveiende sett har de levert respektfulle bidrag, kanskje i overkant så. 
De som ønsker å være ille originale, og føler det maktpåliggende å «dekonstruere» raskere enn sin egen skygge, er i hovedsak «the usual suspects»: 
Maja Ratkje, Kaada og slike folk. 
Ellers er dette en samling der selv Bare Egil Coverband i all hovedsak holder ironien på avstand. 

Det mest overrumplende innslaget er signert den tidligere Span-vokalisten Jarle Bernhoft, som akkompagnert av Kringkastingsorkesteret begår en versjon av «The One» som er pur, nervepirrende på-stram-line akrobatikk. 
Den veier opp for en vel stor dose dvask funk på spesielt CD2 og 3. 
Det er andre, mindre aha-opplevelser her også. 
«Shockadelica» er i det hele tatt en interessant, kjærlighetsfullt ko-ko samling. 

ANBEFALTE KJØP: 
«Thieves In The Temple» (Ulver feat. 
Siri Stranger), «The Holy River» (Bellman), «The One» (Kringkastingsorkesteret & Jarle Bernhoft), «Paisley Park» (Anne Marie Almedal) 
