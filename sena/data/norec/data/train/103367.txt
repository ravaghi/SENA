«The Graduate»
(1968) 

I motsetning til hva mange tror, skrev Simon & Garfunkel bare én ny sang til Mike Nichols berømte film «Manndomsprøven». 
Den er til gjengjeld en av deres beste - nemlig «Mrs. Robinson». 
Den med «de de de de de de / de de de de de de de», du vet, en popsang så uimotståelig at selv The Lemonheads ikke kunne unngå å få en hit med den (i 1992). 
Resten er kutt hentet fra deres tre første album, samt Dave Grusins meget tidstypiske, Henry Mancini-aktige salongjazz. 

Sistnevnte beholdning føles like utgått på dato som selve filmen, der en tretti år gammel Dustin Hoffman spiller en ti år yngre mann på jakt etter seg selv, i et amerikansk sekstitall som allerede var på vei inn i historien i det politisk og kulturelt stormfulle året 1967. 
