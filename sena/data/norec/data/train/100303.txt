Herlig «Buzz Jr.»-comeback
«Dino Den» snur den nedadgående kurven for den populære barnespillserien «Buzz Junior». 

«Buzz Junior: 
Jungle Party» kom som et friskt pust inn spillverdenen i 2006. 
Endelig et sosialt spill som var underholdende og utfordrende for både barn og voksne! 

Dessverre er det ofte slik at konseptet blir mer utvannet for hver utgave som kommer. 
Slik var det nok i ferd med å gå for disse spillene også, men nå snur «Buzz Junior: 
Dino Den» alt helt rundt. 

Spillkonseptet er det samme: 
Man konkurrerer mot hverandre i diverse minispill, både lagvis og alene, ved hjelp av Buzz-kontrollene. 
Noen ganger skal man bare trykke på den røde knappen, mens andre ganger må man trykke på fargeknappene i bestemte kombinasjoner. 

Og her kommer det første plusset: 
Denne gangen er det veldig vanskelig å vinne på flaks. 
Du må være kjapp, både i hodet og på labben, for å klare å hevde deg på poengtavlen. 
Det gjør spillet utfordrende, og dermed engasjerende, for både store og små. 

Barna lærer også å spille i team, ettersom man ofte spiller to mot to. 
Men som oftest kjemper man alene mot de andre, og er man ikke fulltallige kan maskinen steppe inn med en ekstra dinosaur. 

Grafikken er svært sjarmerende - miljøet er gjennomført forhistorisk og de sprelske, små dinosaurene er både søte og morsomme. 
Spillene omfatter alt fra å isfiske til å surfe på havskilpadder til å hoppe på dinosaurmager. 

«Buzz Junior: 
Dino Den» bør egne seg for barn i de fleste aldre. 
Man kan velge norsk tale, og det er enkelt å forstå hva man skal gjøre til en hver tid. 
Spillbarheten er også generelt god. 

Det eneste irriterende momentet er at det er vanskelig å se forskjell på gul og oransje på skjermen. 
Dermed er det lett å bomme og få trekk for dette. 
Dette kan få både store og små til å miste besinnelsen. 
For det er ingen tvil om at spillet engasjerer. 

KRISTINE STORLI HENNINGSEN 

PS: 
I salg fra onsdag 27. februar. 
Spillet koster ca. 500 kroner med buzzere og 280 kroner uten. 
