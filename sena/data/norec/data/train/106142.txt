Drømmespill for hestegale jenter
Maser datteren din om ponni? 
Her har du et rimeligere og enklere alternativ. 

Jeg var selv en hestegal jente en gang i tiden, som fløy opp til stallen så ofte jeg kunne og sa: 
«Åååh, kan jeg få en sånn?» til mamma og pappa hver gang vi så en lodden, liten ponni med store, brune øyne. 

Selvsagt fikk jeg ingen ponni. 
Jeg fikk ikke noe dataspill heller. 
Selv om det sikker hadde vært et fint substitutt. 

Spillet går ut på at man kjøper seg en ponni, som man både skal ta vare på og trene med. 
Målet er å vinne konkurranser med hesten, både dressur, sprang og terrengritt, slik at hestens verdi øker og man kan kjøpe større og dyrere hester. 

Men: 
For at hesten skal ha energi nok til å trene må den få riktig mat og stell. 
Man må fore den, møkke ut av boksen dens i stallen, børste den, rense hovene og lære den diverse triks. 

Man får også brynet de små grå, blant annet med små hjernenøtter-spill der man får epler i premie, som man igjen kan bruke for å lære hesten nye triks. 
Disse oppgavene er ganske vanskelige - noe som bygger opp under det faktum at dette egner seg best for litt store jenter. 

Pan Vision har gitt ut flere hestespill. 
De forstår at her treffer de en viktig, og stor, målgruppe. 
Dette skiller seg ikke ut nevneverdige ut fra deres øvrige hestespill, men det er i alle fall ikke noe dårligere! 

Det er ingen tvil om at spillutviklerne har satt seg grundig inn i alt som har med hest å gjøre - stell, foring og konkurranser. 
Det gjør de lurt i. 
Jentene i målgruppa vet trolig alt om hest og vil avsløre hver minste lille feil med et foraktfullt fnys. 

Grafikken er nydelig - spesielt ponnien er imponerende realistisk laget. 
Dette er trolig et drømmespill for hestejenter. 
Pass på at de kommer seg av gårde til den virkelige stallen i ny og ne også, så de får mosjon og frisk luft. 
