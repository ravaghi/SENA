Spillanmeldelse:«Mario Kart 7» 

(VG Nett) 
«Mario Kart 7» er en særdeles vellykket miks av gamle og nye elementer. 
Resultatet er et spill som passer for store og små Mario-fans. 

«Mario Kart 7» har tatt et skritt over til 3D-formatet, og jeg må innrømme at jeg var spent på om dette bare var en enkel oppussing, eller et helt nytt konsept. 
Heldigvis er det en god blanding. 

Kjøreopplevelsen i «Mario Kart» har alltid vært smidig, og nå har den har blitt enda bedre. 
Det flyter fantastisk av gårde, samtidig som du må være skjerpet for å holde posisjonen eller komme forbi de andre bilene. 

Som vanlig går det litt på flaks og skitne triks også. 
Rett før målstreken kan du risikere å få en blekkpatron i fleisen av Luigi, eller et lyn i hodet signert Bowser, og dermed innta en sur andreplass. 

Det er nettopp denne faktoren som er med på å gjøre spillet så personlig, sjarmerende, herlig og irriterende. 
Det morsomste er selvsagt å ødelegge for andre, ved å slippe fra deg et bananskall i svingen, eller knocke dem ut med et skilpaddeskall rett før målgang. 

Denne gangen kan du også fly og kjøre under vann. 
Når du kommer opp i luften, gjerne via en rampe, kommer automatisk hangglideren opp, og det gjelder å lande smidig og riktig. 
Under vann gjør du ikke stort annet enn å styre unna krabber og annet som vil rydde deg av veien. 

Du kan velge mellom tre vanskelighetsgrader, og slik sett egner det seg for barn i flere aldersgrupper. 
Og jeg? 
Jeg har ikke blitt noe mindre Mario-frelst etter dette. 
«Mario Kart 7» anbefales varmt til store og små. 

MARIO KART 7 Plattform: 
Nintendo 3DS Genre: 
Racing Alder: 3+ Utvikler: 
Nintendo Utgiver: 
Nintendo 
Mer info 
