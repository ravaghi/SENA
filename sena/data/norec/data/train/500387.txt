Hjemmebrent og vold i Virginia
Seiglivede bondebrødre utfordrer korrumpert makt under forbudstiden i USA 

Vi er i Franklin County, Virginia. 
Vi skriver tidlig 30-tall, depresjon og forbudstid. 
I dette landskapet leverer brødrene Bondurant førsteklasses hjemmebrent til så vel høy som lav, lovens voktere inkludert. 

Lokale overenskomster forrykkes da spesialagent Charlie Rakes kommer fra storbyen for å få sin bit av den lukrative kaken. 

Filmen – med manus av Nick Cave – baserer seg på Matt Bondurants roman «The Wettest County» in the World». 
Den er i sin tur basert på historien til hans bestefar og grandonkler. 
Både film og bok dikter rundt personligheter og hendelser, men det er ingen grunn til å tro at virkeligheten var pynteligere. 

På overflatenkonsentrerer plottet seg rundt «den ærlige lovbryteren» versus «den korrupte purken» – en kjent og kjær sjangerøvelse som John Hillcoat rent filmatisk ikke behandler særlig originalt eller nyskapende. 

Men det skal ikke holdes mot ham, eller filmen. 

For Hillcoat gir oss noe annet, som er vel så interessant. 

Under det blodige og brutale voldseposet ligger en film som tematisk befinner seg i samme landskap som Hillcoats forrige – «The Proposition», en storslått, australsk western, og postapokalyptiske «The Road». 
Det handler om menneskelig mangfold, overlevelsesvilje og -evne under vanskelige vilkår. 

Psykologisk borer ikke «Lawless» fullt så dypt som disse. 
Men Hillcoats særmerkede stil gjenkjennes i måten han utnytter landskap, og i detaljene. 
Scenografien er fantastisk, tidskoloritten nydelig. 
Filmen lukter rust, jern, støv og jord. 

Som gangsterfilmskildrer «Lawless» det landsens fotfolket som skapte storbygangstere som Al Capone og Nucky Thompson i «Boardwalk Empire». 
Blikket kommer nedenfra, for en gangs skyld. 

Og der andre gangsterfilmer gjerne blir ren og uhemmet action, leverer Hillcoat et karakterdrevet drama full av personligheter. 

Og hvilke personligheter! 

Tom Hardys Forrest. 
En brumlende branne, knapt talefør. 
En ulv i fåreklær, les strikkejakke. 
Udødelig i egne øyne. 
En mann av usvikelige prinsipper. 

Howard Bondurant (Jason Clarke). 
Der mykhet anes i storebror Forrests øyne og fyldige munn, er han isblå i blikket og hardmeislet i ansiktet. 
Ravende sterk. 
Stup gal i fylla. 

Lillebror Jack (Shia LaBeouf). 
Veikere, mer unnvikende enn storebrødrene. 
En forfengelig fyr som strever for å vinne brødrenes respekt og staser seg til for å vinne hjertet til prestedatteren Bertha. 

Jålebukken Charlie Rakes. 
Bondetampen Forrest Bondurants absolutte motpol. 
Striglet, pomadisert og med filmhistoriens ekleste midtskill. 
Spilt ut av Guy Pearce til en type man umiddelbart ønsker alt vondt. 

I en liten, men perfekt tolket rolle: 
Gary Oldman som nådeløs gangsterboss. 

Og så kvinnene. 

I «The Proposition» hadde Emily Watson oppgaven med å kontrastere blodet, gørra og de grovbygde mannfolkene. 

«Lawless» byr på Jessica Castain og Mia Wasikowska. 
To ytre sett ganske like kvinnetyper. 
Skjære, men ikke sarte, og aldeles ikke skjøre. 

Der Hillcoat er eksplisitt og nærgående i skildringen av vold mellom menn, er han denne gangen eksepsjonelt tilbakeholden når han skildrer menns vold mot kvinner. 
Han antyder, og overlater resten til våre indre bilder. 
De svir ikke mindre av den grunn. 

Enig med vår anmelder? 
Diskuter her: 
