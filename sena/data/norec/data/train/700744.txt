Tufte-gutta inntar julen
Etter den voldsomme Tufte-feberen som har feid over landet i høst, er det ikke så rart at TV Norge har stått på som gale for å få klar en dvd-utgivelse til julehandelen. 

Det har de klart, og det uten at det på noen måte har gått på bekostning av kvaliteten også. 

Dvd-pakken inneholder tre disker, der en er reservert ekstrastoff. 
Den grafiske utformingen er glimrende. 
Alle de ti episodene fra tv-serien er selvsagt med. 
Det samme er musikkvideoen. 
I tillegg er fotballkampen mot Vålerenga med i sin helhet, med musikkorps og drilljenter og trenerintervju og hele pakken. 
Og en drøss med små og store snutter bak kulissene og andre ting som av forskjellige grunner ikke er vist på tv. 

For blodfansen er alt dette selvsagt gull. 
For de med litt kaldere hode kan det anmerkes at det er dumt at det ikke er mulig å spille ekstramateriellet sammenhengende og at ikke tiden er målt på de enkelte innslagene. 
Og at relevansen og underholdningsverdien på de 12 snuttene er varierende. 

Men: på omslaget loves vi såkalte «easter eggs» fra den danske originalen FC Zulu på disk 1 og 2. 
Regner med at en må kunne et spesielt triks med fjernkontrollen for å få fram disse? 
Jeg fant dem uansett ikke i menysystemet. 

Det har vært voldsomt mye Tufte i høst. 
Det har vært kjekt, men det er nok nå. 
La denne dvd-utgivelsen være et verdig punktum for Tufte-eventyret. 
