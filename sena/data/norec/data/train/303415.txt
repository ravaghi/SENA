Midt I Ansiktet
M.I.A. lykkes bare tidvis med å smelte sammen krevende og inviterende. 

ALBUM: 
Det har tatt sin tid å få ut fjerdealbumet til bråkmakeren M.I.A. 
Om det stemmer, som hun har sagt, at plateselskapet satte ned foten for førsteutgaven fordi materialet var «for positivt», kan det ha slått tilbake på dem. 

Denne «Matangi» er nemlig ikke solskinn og såpebobler. 
Gjennom store deler av plata jager hektiske Switch-beats, som tidvis bikker over i det vel statiske eller kaotiske - selv når vokalisten er i sitt mildere hjørne. 

Konfrontasjon har alltid vært en del av M.I.A.-pakka, men hun lykkes også best når hun klarer å fokusere energi og attitude til noe tilgjengelig. 

Her sitter det skikkelig på en håndfull låter: 
Den nå ett år gamle singel-bangeren «Bad Girls» (produsert av Danja), det slepende, vokalt oppkutta drum'n'bass-sporet «aTENTion», og trap-balladen «Know It Ain't Right» (Doc McKinney). 

«Bring The Noise» er heller ikke dum, men mye av det øvrige stopper ved «ok»-merket. 

De slørete The Weeknd-samarbeidene «Exodus» og «Sexodus» er for eksempel fint nok produsert, men med M.I.A. i front mangler både stemme og melodi dynamikken til å gjøre dem minneverdige. 
