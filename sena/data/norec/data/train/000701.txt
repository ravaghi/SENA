New Super Mario Bros.Wii U 

Etter 30 år er en rørlegger fortsatt Nintendos sterkeste kort. 

Over 30 år etter hans debut er Mario fortsatt den viktigste spillfiguren i verdenen. 

Siden han fikk sitt eget arkadespill i 1983 har Nintendo satt kvalitet, trygghet og gjenkjennelse i førersetet. 

New Super Mario Bros. 
Wii U er det 18. spillet i serien som startet med Super Mario Bros. på Nintendo Entertainment System i 1985 (og da har jeg ikke tatt med alle spin-off-spillene). 

Trygt og familievennlig 

Alle de kjente elementene fra tidligere spill er blitt blankpolert og puttet møysommelig tilbake i New Super Mario Bros. 
Wii U. Har du ikke spilt Mario-spill siden 90-tallet? 
Ikke noe problem, i løpet av knappe 30 sekunder er du med i moroa. 

Løp, hopp, knus blokker, samle mynter, unngå fiender og få spesialsopper (power-ups) med magiske krefter. 
Hvorfor endre på en suksessoppskrift? 

Det betyr også at historien er like tynn som tidligere. 
Prinsessen blir kidnappet av Bowser og Mario må nedkjempe en rekke undersåtter før prinsessa (og halve kongeriket) igjen trygg. 
Super Mario Galaxy (2007) på Nintendo Wii viste at Nintendo klarer å introdusere nye figurer og nye fortellinger i Mario-universet, men holder seg denne gangen tro mot suksessformelen som har vært en bærebjelke i selskapets spillportefølje i flere tiår. 

En, to eller fem spillere? 

Et par kjappe trykk på GamePad-kontrolleren, eller på en av Wii Remote-kontrollerne, gjør at nye spillere når som helst kan hoppe inn og bli med på leken. 

Terskelen er lav og fokuset er på moro for alle som plukker opp en kontroller. 

De mindre flinke spillerne kan følge med de flinke ved å bruke A-knappen – den aktiverer en boble som lar spillfiguren flyte bort til vennene sine om man blir stående fast. 
Eneste nedtur her er at det ikke er lett å forstå hvordan du kan fjerne en person som må forlate spillet. 

Er du alene og kommer over et brett som er for vanskelig gir New Super Mario Bros. 
Wii U deg små hjelpemidler underveis, enten i form av ekstra power-ups eller et tilbud om å få hjelp fra Luigi. 
Om du velger det siste får du se hvordan Marios grønnkledde bror løper pedagogisk gjennom brettet, mens du når som helst kan be om å ta over selv. 
På den måten kan spillet by på store utfordringer uten å sette fast noen spillere. 

Mens spillet bruker Wii Remote-kontrolleren sidelengs når det er mer enn en spiller, kan en også bruke GamePad-kontrolleren til å hjelpe (eller ødelegge) for de andre. 
Med den trykksensitive skjermen kan en person plassere ut kasser som de andre spillerne kan bruke for å komme seg forbi farlige områder. 
To spillere kan samarbeide om hurtige løp (speed runs) gjennom brett, eller flere kan samarbeide for å komme i mål med alle myntene. 

Wii U-konsollen er Nintendos første forsøk inn i en verden som domineres av nettjenester og sosiale funksjoner. 
Det sosiale nettverket Miiverse brukes til å gi andre spillere hint, og du kan legge ut skrytemeldinger på din egen profil. 
På verdenskartet i New Super Mario Bros. 
Wii U dukker det opp tegninger og tips fra andre spillere, men så langt kan jeg ikke si at dette har tilført spillopplevelsen min noe som helst. 

Det er heller ikke mulig å spille mot andre spillere over nett på de vanlige brettene. 
Et frakoblet asynkront system, hvor en spøkelsesversjon av andre spillere i din venneliste er på din skjerm for ekstra konkurranse om tid og poeng, kunne fungert godt – slik det gjør i Trials: 
Evolution. 

New Super Mario Bros. 
Wii U bærer ikke preg av å være det ørtende spillet i en langtlevende serie, men er et en forfriskende og velpolert opplevelse i spillverdenen anno 2012. 

Nintendos – og verdens – viktigste spillhelt er fortsatt relevant og viser med dette spillet at han er den japanske spillgigantens sterkeste kort når det kommer til å selge Wii U-konsoller. 

Husker du når du spilte ditt første Mario-spill? 
Legg inn din kommentar rett under. 
