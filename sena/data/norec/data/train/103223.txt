Kitchie Kitchie Ki Me O: «Kitchie Kitchie Ki Me O»
(EMI, i salg 10. juni) 

Med medlemmer fra Madrugada og My Midnight Creeps er det illusorisk å håpe på solskinnsmusikk. 

Til det slekter Kitchie Kitchie Ki Me O (KKKMO) for mye på moderbandene. 
Likevel makter KKKMO å holde opprinnelsen på en armlengdes avstand og skape sin egen identitet i den dystreste og mest klaustrofobiske delen av rocken. 
Kall det gjerne skrekkfilmrock, for det er slike bilder lytteren uvilkårlig vil koble til KKKMOs musikk. 

Isolert sett var ikke singlen «Next» oppsiktsvekkende, men som førstelåt på albumet åpner den for en hissig frådende atmosfære med blytunge riff, ditto groove og repeterende rytme- og perkusjonsmønstre som påkaller trancen i all sin voldsomhet. 
Enkelte låter, spesielt midtveis, føles som et sammenhengende sug mot en malstrøm som kommer nærmere og nærmere. 
Rock-psykedelia blir ikke vakrere enn dette. 

Over den massive lydveggen hvisker og hveser Alex Kloster-Jensen frem ordene som en kåt sjaman, ypperlig kontrastert av jentekoristenes utemmede jungelhyl, mens Dag Stibergs saksofon lykkeligvis får større boltreplass enn i My Midnight Creeps. 
Men tro nå ikke at KKKMOs debutalbum er blottet for lettere stoff. 

Tross den gjennomgående primitiviteten i lydbildet, er avslutningen «One Day» direkte oppløftende, og platens mest kommersielle spor, «Afterparty Killer», er den perfekte hybriden mellom Madrugada og Bruce Springsteen, ikke minst hører vi klare ekko fra Clarence Clemons hos Dag Stiberg på dette radiovennlige kuttet. 
Faktisk er det en liten genistrek av gutta å legge inn disse lettere partiene. 
Hadde ikke de vært der, ville følelsen av å bli totalt overkjørt vært påtrengende. 
KKKMO har brukt i overkant lang tid på å drive frem debuten sin, uten å være spesielt høyrøstet i media - kun fra scenen. 
Tiden har de tydeligvis brukt godt, for det er slett ikke sikkert du får et bedre og mer særpreget norsk rockalbum i 2011. 

BESTE LÅT: 
«Everything Burns». 
- VISSTE DU AT... 
Kitchie Kitchie Ki Me O er oppkalt etter en låt fra My Midnight Creeps-platen «Histamin» (2007). 
Anbefales sterkt, den også! 
- HØR OGSÅ: 
Nick Cave er heller ikke ukjent for det primale i rocken. 
Hans «Grinderman»-prosjekt er beslektet med Kitchie Kitchie Ki Me O. STEIN ØSTBØ 
