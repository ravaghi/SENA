Natt på Museet 2
Tradisjonell og forutsigbar. 

Med noen av verdens morsomste menn på rollelista og 150 millioner dollar å rutte med, burde regissør Shawn Levy ha gitt oss en flust av latterkick og gisp. 
Men Natt på Museet 2 blir for tradisjonell og forutsigbar. 

Filmen er oppfølgeren til Natt på museet som kom i 2006. 
Larry Daley (Ben Stiller) har sagt opp jobben sin som nattevakt for å markedsføre sine egne oppfinnelser, blant annet en selvlysende lommelykt. 

Når han blir ringt opp av gamle venner som trenger hjelp, må han tre inn i museumsuniformen igjen. 
Vennene er nemlig museumsgjenstander som kommer til live om natta, takket være en magisk, egyptisk tavle. 

På grunn av modernisering av Naturhistorisk Museum i New York, har vennene - og tavla - blitt flyttet til museumsarkivene i Washington. 
Der truer nå slemme museumsgjenstander som Ivan den grusomme, Al Capone, Napoleon og Farao Kahmunrah, som vil stjele tavlen for å bringe fram flere onde krefter. 

Få overraskelser 

Historien i Natt på museet 2 gir oss få overraskelser. 
Vi ser hvor det bærer helt fra starten av, for dette er en klassisk ”rett fram” fortelling hvor de historiske personene svarer til bildet vi har av dem fra før. 

Ja, Napoleon er lav og ja, Einstein var veldig klok. 

Dessverre virker filmen manusstyrt til minste detalj, som gjør at vittigperer som Ben Stiller, Robin Williams, Ricky Gervais, Steve Coogan og Owen Wilson mister noe den uforutsigbare nerven og gløden de ofte har. 

Tidvis underholdende 

Men filmen er ikke helt håpløs. 
Amy Adams tilfører varme og gjør at jeg blir nysgjerrig på hennes rollefigur, den kvinnelige piloten Amelia Earhart. 
Jonah Hill er fornøyelig prippen vakt. 

Det er artig med alle smårollene og småtingene som dukker opp underveis, som Darth Vader eller rubinskoene fra Trollmannen fra Oz. 

Og noen enkeltscener er velfungerende sketsjer; som når den lespende faraoen Kahmunrah (Hank Azaria) prøver overbevise sine gangstervenner at han ikke har på seg en kjole, men en tunika. 
"Thith is not a dreth!" 

Det er mulig at filmen kan bidra til å øke historieinteressen blant de yngste seerne, men som en familiefilm, som helst skal være like underholdende for voksne som for barn, ligger dagens animasjonsfilmer langt foran Natt på Museet 2. 
