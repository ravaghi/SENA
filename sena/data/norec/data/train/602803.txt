Konsist og presist rockekjør
Skambankt fortsetter på det samme kjøret med sitt sjette album med bredbeint gitarrock. 

Her handler det ikke om å tilpasse seg musikkens trender og utvikling. 
For Skambankt fra Jæren er det den pulserende og tøffe gitarrocken som teller. 
Dette albumet kunne like gjerne vært utgitt på 70-tallet, men det låter ikke utdatert for det. 

Dette er Terje Winterstø Røthing og hans Skambankt sitt sjette album. 
Det er konsist og presist, og de tuller ikke bort tiden med unødig dilldall. 
De går rett på fra start til mål. 
Hastigheten på låtene varierer en smule, men de ni låtene på "Horisonten brenner" er garantert balladefrie. 

Det pumpes bra her med tyngde og rytme. 
Gitarriffene sitter, og det er ujålete og ekte. 
På åpneren, "I dette huset", går de rett i rockestrupen på lytteren med en herlig overgang fra vers til refreng. 
Hele veien snakker vi om fengende låter med gasnke så enkle grep med en og annen saftig gitarsolo, som på "Når imperiet faller". 

På tittelkuttet går det litt saktere for seg, en bra låt forresten, og det blir aldri kjedelig om du liker rock der gitarene regjerer. 
Den skrudde og litt utydelige vokalen er fortsatt Skambankt sitt vesle hinder fra å bli et rockeband høyt der oppe blant de aller beste og største. 
Energien de legger igjen i framføringen gjør at de høres bra ut for det. 

Og de er som oftest enda bedre live. 
Det kan du sjekke ut på Kick 2. mars. 
