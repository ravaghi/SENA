Clap Your Hands Say Yeah:«Clap Your Hands Say Yeah» 

(Wichita/Bonnier) 

Imponerende uoriginalt. 

Clap Your Hands Say Yeah er allerede ekstremt hypet - også i Norge - via Internett før offisiell utgivelse her hjemme, men det sier nok vel så mye om iveren etter å være først med det nye enn det gjør med selve produktet. 

En glitrende anmeldelse på det vel så hypede nettstedet Pitchfork skader heller ikke. 
Låtmessig finnes ikke snev av originalitet her, og det blir ganske fort tydelig at Talking Heads er de store forbildene for Brooklyn-gjengen, noe som også gjenspeiles i vokalen til Alec Ounsworth. 

Likevel er Ounsworths hang til å etterape David Byrne det som bærer platen, ikke minst fordi han har en diksjon som får Shane McGowan til å høres ut som en logoped. 
Ounsworth drar i vokalene og snøvler frem surrealistiske tekster om revolusjon hos den amerikanske ungdomsgenerasjonen, og på en snodig måte får han det hele til å låte både oppløftende og livstrøtt. 
Midtveis - på «Details Of The War», postrockeren «The Skin Of My Yellow Country Teeth» og «Heavy Metal» - løfter han dessuten Clap Your Hands Say Yeah et øyeblikk opp til noe mer enn at vi bare får lyst til å finne frem den ferskt remastrede Talking Heads-katalogen. 
