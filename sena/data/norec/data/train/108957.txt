Film:Amazonia 

Et fargesprakende, visuelt og noe manipulert møte med Amazonas dyrisk frodige tilværelse. 

Saï er en liten apekatt av kapusiner-typen; en sirkusape som angivelig skal fraktes i fly til et nytt sted. 
Under et uvær styrter flyet, og apekatten overlates til seg selv. 

Allerede her skurrer det. 
Du skjønner at dette er en fiktiv story som altså pretenderer å være en dokumentar. 

Filmen er helt uten dialog, alt sees gjennom den vesle ape-sjarmørens blikk. 
Detaljerte nærbilder (i 3 D) av innsekter, krypdyr, slanger, farlige dyr, og fargerike fugler er både imponerende og fascinerende, og vitner om langt og solid arbeid fra det franske filmteamet. 

Å se apens reaksjoner og instinkter bli satt på prøve er utvilsomt også spennende. 
Naturens spill, samspill og råskap er dokumentert med fine nyanser. 
Her gjelder det å være smart for å slippe unna. 
Sai er en lærenem krabat i så måte. 

Mye av dette er utvilsomt fascinerende for et ungt publikum. 
Men jeg har vanskelig for å tro at filmskaperne ikke har hatt en manipulerende hånd med i laget. 

Særlig gjelder det apens møte med menneskets forurensing av regnskogen. 
Grensen til økoporno er nær. 

Men til tross for denne ambivalente følelsen, er det likevel slik at jeg heier på apens vei mot friheten. 

BORGHILD MAALAND 
