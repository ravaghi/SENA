Tradisjonell julekonsert med beskjeden allsang
TID: 
Lørdag kveld 

PUBLIKUM: ca. 450 

Mens vinden herjer utenfor, samler i overkant av 400 publikummere seg i Kristiansand Domkirke for å få en dose julestemning, dagen før første søndag i advent. 
Det er duket for julekonserten Stille Natt Hellige Natt,som er en over 20 år gammel tradisjon i samarbeid med Strømmestiftelsen. 
Man hører blant publikum at det er flere som har vært på konserten tidligere, og i år er det kvartetten Anita Skorgan, Rune Larsen, Tor Endresen og Marian Aas Hansen som synger julen inn over hele Sør-Norge. 

Det hele starter med en flott versjon av «Gammel Mariavise» fremført av Hansen med koring av Skorgan. 
De to viser sin klare stemmeprakt, og en god og rolig stemning brer seg fort blant publikum.Endresen og Larsen blir med for å fremføre «Kimer i Klokker». 
En fantastisk låt som brått blir stoppet for å gå inn i en mindre heldig versjon av «Joy to the World». 
Man blir sittende igjen med en følelse av å gå glipp av en julesang som man gjerne vil høre resten av. 

Det var mye allsang denne kvelden. 
Larsen oppfordrer blant annet til allsang på sin sololåt; «En stjerne skinner i natt», noe som publikum beskjedent gjør. 
Deretter følger en rekke kjente norske låter;en søt versjon av «Deilig er den himmel blå», og en mer livlig «Et barn er født i Betlehem» med et originalt gitarspill av Olav Torget 

Mellom låtene får vi høre noen klassiske historier fra juleevangeliet av Larsen. 
I tillegg tar han opp et problem med språkdrakten til det nye opplaget av Bibelen, hvor de har tatt bort ordet «herberge». 
Han forteller så noen historier om julespill fra barneskolen som vil få problemer når dette ordet er borte, noe som morer publikum. 

Det er ingenting negativt å si om stemmene til kvartetten. 
De synger fint sammen og virker trygge på låtene, men tonen i vokalen er til tider litt for diskant og volumet på konserten var bra balanser men generelt lavt. 
Dette gjorde så man ikke fikk helt den romklangen man ønsker på en slik konsert. 

Sangen «BecauseWeBelieve», kjent med Andrea Bocelli, ble både mektig og vakkert fremført av Endresen, Skorgan og Hansen, men høydepunktet i konserten var da Endresen sang «O’Helga Natt». 
Her fikk han virkelig vist sin stemmeprakt, etterfulgt av stor applaus fra publikum. 

Stille Natt Hellige Natt bød på en blanding av kjente og mindre kjente julesanger, innpakket i en tradisjonell julekonsert med kjente og kjære musikere. 
