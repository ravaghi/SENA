Onkel Tuka med venner:«Woodys verden» 

(Norskamerikaner/Ess Engros) 

Lystig lekestue. 

Haldenserne fortsetter å vise kjærlighet overfor rotnær americana på dette hyllestalbumet til Woody Guthrie, hundre år etter at ikonet ble født. 
Og de gjør det med supert oversatte tekster fra Håkon Ohlgren, som skaper imponerende nåtidsbilder av i utgangspunktet gammelmodige tekstvendinger. 

Produksjonen (av Geir Sundstøl) er stuenær, uttrykket sprudlende av overskudd. 
Melodisk har Onkel Tuka - som for øvrig aldri lar gjesteartister som Henning Kvitnes og Paal Flaata overskygge seg selv - hatt sterke variasjonsutfordringer, men lander stort sett på begge beina der også. 
Her er det nok å hente for alle elskere av akustisk instrumentkrydder og enkle hverdagshistorier på grensen til skillingsvisen. 

BESTE LÅT: 
«En tone langt nedi en vei» 
