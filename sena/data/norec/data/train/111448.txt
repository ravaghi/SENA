Spillanmeldelse:«The Sims 3: Reisefeber» 

«The Sims»-serien har alltid hatt hverdagslivet i fokus, men nå får også 3. generasjonssimmere anledning til å ta seg en velfortjent ferie. 

De hardtarbeidende simmene har hverdager fylt av karrierejag, husarbeid og vedlikehold av sosiale nettverk. 

Nå gir EA simmene muligheten til å reise på ferie for å lade batterier og oppdage verden - slik både 1. og 2. generasjons simmene også fikk i sin tid. 
Utvidelsespakken «The Sims 3: Reisefeber» gir deg tre feriedestinasjoner å velge mellom. 

Når du tar opp mobilen for å bestille en ferietur, får du valget mellom simmeversjonen av Frankrike, Egypt og Kina. 
Alle destinasjonene er tydelig inspirert av virkelighetens populære reisemål og har en hyggelig atmosfære med passende musikk, lokalbefolkning i tradisjonelle antrekk og erketypisk arkitektur - komprimert til passelig simmelandsbystørrelse. 

Heldigvis er simmespråket universelt, så du slipper lommeparlør og kommunikasjonsproblemer - en klar fordel i forhold til reising i virkeligheten. 

Hovedaktiviteten på disse ferieturene er eventyr og skattejakt. 
I tillegg sørger lokalbefolkningen for å gi deg oppdrag som fotografering, henting av ting de har klart å glemme igjen i de dypeste gravkamrene og øvrige oppgaver som skal holde de ferierende i aktivitet. 

Eventyrene innebærer som regel å finne et hull i bakken eller et gravsted som fører ned til et underjordisk sett med rom og ganger bestrødd med forskjellige skatter, så tid til solsleiking på stranda kan du se langt etter. 
Størsteparten av ferien vil du antakeligvis plyndre graver og leke løpegutt for lokalbefolkningen, og det er vel ikke noen ferie? 

Merkelig nok har verken lokalbefolkning eller øvrige turister vist særlig interesse for skattekistene og gullmyntene som ligger strødd rundt på feriedestinasjonene. 
Samling er derfor særdeles viktig for ferierende simmer, enten det er snakk om verdifulle skatter og mynter, skrap og rot eller deler av samlinger det gjelder å komplettere. 

Du får dessuten lange lister over ting du skal fotografere, kulturskatter å ta med hjem for å pynte sjefens kontor og opplevelser simmene ønsker å få krysset av på listen, som å sove i et gravkammer. 

Noe av det jeg savnet mest da «The Sims 3» kom ut tidligere i år, var muligheten til å ta større del i aktivitetene simmene fyller livene sine med. 
Utenfor husets fire vegger er det veldig begrenset hvor stor innsikt og styring man har på hva simmene foretar seg i hverdagen. 

I feriemodus får du derimot være med på eventyrene og utforsking av underjordiske labyrinter, du blir ikke satt til å vente på simmen din ved utgangsdøren. 
Det er etter min mening slikt serien behøver mer av. 

Skattejaktene og eventyrene byr dessverre ikke på de store utfordringene selv om utviklerne har valgt å la spilleren forsøke seg på litt problemløsing. 
Hemmelige ganger og gjemte dører befinner seg som regel bak mistenkelig plasserte steinhauger, og låste dører åpner seg enkelt nok når du stiller deg på lyse steinheller på bakken. 
For å være helt sikker på at spillerne skal fatte cluet er disse hellene til og med merket med fotavtrykk. 

Selv om «The Sims 3» er en spillserie som appellerer til yngre spillere, kan jeg ikke unngå å føle at spillerne har blitt sterkt undervurdert i dette tilfellet. 
Det blir rett og slett latterlig enkelt. 

Et annet problem er at styringen fort blir for upresis samtidig som at kameravinkelen må endres til stadighet for å få oversikt, slik at den store utfordringen man savner i problemløsingen blir erstattet av knoting på den tekniske siden. 
Å holde styring på flere enn én sim på ferie er også en så rotete affære at det ble svært få familiereiser for mine simmer. 

Hvis du synes simmehverdagen begynner å bli grå og blass, kan «The Sims 3: Reisefeber» sikkert sette litt farge på tilværelsen. 
Noen veldig spektakulære reiseopplevelser bør du imidlertid ikke forvente. 

PS: 
«The Sims 3: Reisefeber» er en utvidelsespakke. 
Du må også ha «The Sims 3» installert for å kunne spille spillet. 
