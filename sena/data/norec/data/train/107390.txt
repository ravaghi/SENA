Tam kalkun for cineaster
REGI: 
Pablo Berger. 
MED: 
Javier Camara, Candela Peña og Mads Mikkelsen. 
Spansk/dansk komedie. 
Sensur: 15 år. 

«Torremolinos 73» er noe så uhyre sjeldent som en slapp sex-komedie som kan fungere som en liten godbit for alle som gjerne vil tro at de vet mye om film. 

Handlingen er lagt til 70-tallet, den gang en hel generasjon trodde seg frigjorte og omfavnet hverandre og pornoindustrien. 
Dette var også tiden da film måtte være dyster og uforståelig dersom den skulle kalles kunstfilm. 

Hovedpersonene er et ungt, spansk og pengelens ektepar som går med på å gjøre opptak av sitt sex-liv for en «vitenskapelig» publikasjon om forplantning. 
Etter hvert røper handlingen at han blir en ivrig filmfotograf, mens hun bare ivrer etter å få barn, og pornografi er pornografi uansett hvilken forkledning den kokett ifører seg. 

Filmen leker uhemmet med 70-tallets blasse farger og henvisninger til Ingmar Bergman og hans dystre film «Det syvende segl». 
I sine beste stunder morer filmen med sin milde ironi over 70-tallet. 
Men som helhet er dette en unnselig liten kalkun av en film, i beste fall kan den fungere som tamfugl for nyetablerte cineaster. 
