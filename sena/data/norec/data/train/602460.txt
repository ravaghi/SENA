Ingen sommer uten hai
Filmdistributøren skal ha stor takk for ikke å ha sluppet denne før badesesongen var over. 

Ingen kan påstå at "47 Meters Down" tilfører haihorror-sjangeren – joda, klart haihorror er en egen sjanger – noe som helst nytt. 
De av filmens elementer vi ikke husker fra klassikeren "Haisommer" (1975), kjenner vi i stedet igjen fra fjorårets riktig underholdende "The Shallows". 
Men sannelig om ikke oppskriften fungerer denne gangen også. 

På badeferie i Mexico lar søstrene Kate (Claire Holt) og Lisa (Mandy Moore) seg overtale av to lokale kjekkaser til å bli med på haisafari. 
Det burde de selvsagt ikke ha gjort. 

Jentene har knapt rukket å stige inn i dykkerburet, før hele greia løsner og synker til havets bunn. 
Og der blir de sittende, vet du, mens haiene sirkler og oksygentankene deres sakte, men sikkert går tomme. 

I nærmere én og en halv time er "47 Meters Down" lite annet enn flakkende halvlys, desperate blikk bak duggete dykkermasker og den klaustrofobiske lyden av noen som hiver etter pusten. 

Det er kanskje ikke veldig sofistikert. 
Det er definitivt ikke originalt. 
Likevel skal det alvorlig svekket innlevelsesevne til for ikke å bli revet med av denne effektive, lille B-filmen. 
