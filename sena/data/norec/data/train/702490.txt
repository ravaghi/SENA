Ukas overraskelse
I denne overraskende gode dramakomedien blir damene virkelig forelska, hinsides seksual-teknikk-maset og alt det der; forelska på den opprinnelige måten som kan gjøre parenteser til kjærtegn og trommehinner til erogene soner. 

Forelska mennesker lurer ikke på hva man gjør, de lar englene føre seg til himmels uansett hvordan kjøretøyet ser ut. 
Slik kommer kjærligheten ut av skapet (for den har stort sett gjemt seg) med alle sine horn og skavanker. 

Troverdige forelskelser på film er sjeldnere enn sympatisk framstilte, rike afrikanere. 
På ett eller annet tidspunkt oppsto det en sansynlighetstørke i Hollywood med tilliggende elveleier. 
Overdrivelsene fra actionfilmene må ha smittet over på kjærlighetsparene, sånn at de ser ut som bærere av konstruerte spesialaffekter. 

«Imagine me & you» er ikke sånn. 
Piper Perabo og Lena Headey er rørende til stede. 

Perabo skal gifte seg med en herlig mann som ser ut som en uferdig Manchester City-spiller (halvt coaster-samler og halvt kfum-er). 
Perabo har en tanngard som kan brukes som fotgjengerovergang på motorveien, og hun fanges av den lesbiske blomsterhandlersken Lena Headey – som er Englands egentlige Keira Knightley. 
Det skjøre erotiske spillet rundt de to lages på den rutinebritiske «Fire bryllup»-måten, og forfatter-replikker drysser som glitter fra stormherja juletre. 

Rollefigurene veksler mellom småpene briter og forvanska briter – noen av dem har ansikter som minner om Charles Dickens' setninger. 
De er snodige. 

Det pleier å være sånn at de fragåtte har elendige karakter-egenskaper. 
Ikke her. 
Brudgommen er en herlig fyr – men kommer Perabo likevel til å velge sin Lena? 

Uansett: 
Du kommer til å humre litt fjernt av vittighetene og bli oppriktig rørt av den troverdige kjærligheten. 
