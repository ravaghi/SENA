Mer kose-tv fra bygde-Norge
I den endeløse rekken av tv-formater som har den romantiske drømmen om bygde-Norge som tema, hører TV3s "Småbruket" hjemme i det interessante hjørnet. 

Riktignok er programmet så tradisjonelt som det går an å bli, både i tematikk og realitygrep. 

Fire forskjellige familier som drømmer om å forlate storbyens tidsklemme og kjas og mas, får her muligheten til å la det bli med mer enn snakket. 
Til Feda i Kvinesdal og Kalvåg ved Bremanger sendes to familier hver. 
I løpet av "konkurransen" skal de tilpasse seg de små bygdesamfunnene og innynde seg hos lokalbefolkningen så godt de kan. 
Til slutt er det bygdefolket som bestemmer hvilken av de to familiene på hvert sted som vinner premien: ett års opphold på et småbruk i bygda. 

Erkenorsk kos 

Første episode går stort sett med til å presentere opplegg, deltakere og bygdesamfunnene. 
Uheldig for underholdningsverdien, men likevel et godt grunnlag for å vekke nysgjerrighet på fortsettelsen. 
TV3 har her tydelig latt seg inspirere av TV Norges suksess det siste året ved å legge seg på en erkenorsk koselinje med mye natur, dialekter og lystig musikk. 

Tankene går selvsagt til NRKs dramaserie "Himmelblå", som for alvor blåste liv i drømmen om et rolig liv i utkanten, og til serier som "Gøy på landet" og "Jakten på kjærligheten". 
Men selv om også "Småbruket" er oppkonstruert virkelighet, forventer jeg etter første episode et mer interessant og relevant eksperiment enn sjekkeseriene. 
Hvordan går det med valutameglere og genforskere når de flytter til steder der det ikke finnes jobber for dem? 
Hva savner de, foruten venner og familie der de kommer fra? 
Her kan alle de som går rundt med en liknende drøm få se hva som skjer når man tar det store skrittet. 
Det er fire ganske så forskjellige familier som er valgt ut. 

Konkurransen 

Men premien er malplassert. 
Den forutsetter jo at de fire familiene virkelig ønsker å bli boende på stedet i ett år, og må vel derfor påvirke programvinklingen. 

Hvorfor må alt være en konkurranse? 

Ivar "Ravi" Johansen er en fin programleder for dette formatet: tar akkurat så mye plass som nødvendig, og er akkurat passe undrende og koselig. 
