Lenovo IdeaPad Yoga 13
Er dette den perfekte hybrid? 

PC-produsentene har forskjellige tilnærming til hybrid-konseptet, altså PC-er som også kan brukes som nettbrett. 
Enkelte har avtagbare skjermer, andre har skjermer som vris og kneppes over tastaturet, mens Lenovo i tillegg har sin Yoga. 
Er denne tilnærmingen den beste? 

Yoga-serien kommer med to medlemmer i starten, én med 11,6" skjerm og Windows RT (Windows 8-variant som kun kan kjøre nye apper, ikke tradisjonelle Windows-programmer), samt en modell med fullblods Windows 8 og 13,3" IPS-skjerm med oppløsning på 1600 x 900 piksler. 
Det er sistnevnte vi har hatt på testbenken siste uka. 

Og det er først og fremst skjermen som er oppsiktsvekkende på disse PC-ene; den kan ikke bare bøyes langt bakover, den kan bøyes helt rundt, 360 grader! 
Og i den posisjonen deaktiveres tastaturet, og det hele forvandles til et nettbrett. 

Siste generasjon Intel 

Yoga 13 kommer med typiske Ultrabook-spesifikasjoner, med Core i3/i5/i7 ULV-prosessor og 128 GB SSD. 
Foreløpig ser det ut til at det bare er i3- og i7-utgavene som finnes i norske butikker, mens vi har fått tilsendt i5-utgaven til test fra Tyskland. 

Vi har derfor lenket til priser på i7-utgaven som ligger rundt 10.000 kroner i oppsummeringen nederst. 
Den vil ha noe bedre prosessorytelse enn vårt testeksemplar, men er ellers lik. 

Her er de viktigste egenskapene kjapt oppsummert: 

Skjerm: 13,3" blank berøringsskjerm, 1600 x 900 piksler Prosessor: 
Intel Core i5-3317U RAM: 
4 GB (maks 8) Grafikkort: 
Intel HD 4000 Lagring: 128 GB SSD Optisk drev: 
Nei Skjermutganger: 
HDMI USB-porter: 1 x USB 3.0 + 1 x USB 2.0 Webkamera: 
Ja Kortleser: 
SD/SDHC/MMC Trådløst nett: b/g/n Kablet nett: 
Nei Annet: 
Bluetooth 4.0 OS: 
Windows 8 Størrelse: 33 x 224 x 17 mm Vekt: 1,54 kg Pris: ca 10.000 kr (gjelder i7-utgaven, jf Prisjakt 11.2.2013) 

Dette er veldig "midt på treet"-spesifikasjoner, og prisen er omtrent der vi forventer at den skal ligge for denne spesifikasjonen. 
Men Lenovo har som ventet noen ess i ermet, først og fremst når det gjelder innpakning. 

Kvalitetsfølelse 

Designen er slank, uten utstikkende detaljer, materialvalget gir absolutt en kvalitetsfølelse. 
Metallet i chassis og rundt tastaturet er dekket av en lett gumiert hinne, som blant annet forhindrer fingermerker. 

Tastaturet har de karakteristiske, lett buede Lenovo-tastene, og representerer kort og godt noe av det beste du får i klassen. 
Fast og fint med meget god respons, perfekt for lange skriveøkter. 

Den store pekeplaten har integrerte venstre- og høyreknapper, og kan også brukes med såkalte "gestures" hvis du for eksempel vil bla gjennom åpne apper. 
Da sveiper du bare fra venstre til høyre over pekeplaten, slik du ellers ville gjort på skjermen. 
Knappene har litt høyere klikkelyd enn vi setter pris på, ellers fungerer dette helt supert. 

Alle tilkoblingene sitter på sidene, her finner du også av/på-knapp og lydjustering, som blir lett tilgjengelig i nettbrettmodus. 

God skjerm, men fortsatt ikke optimalt 

Skjermen er av IPS-typen som gir svært god innsynsvinkel, uten at bildet blir invertert eller kontrastsvakt. 
Oppløsningen er også perfekt på en 13,3-tommer, mener vi. 
Men overflaten er veldig blank, noe som gir mye gjenskinn. 

Berøringsfølsomheten er helt topp, og maskinen reagerer lynraskt på alle inputs. 

Som nettbrett er imidlertid ikke Yoga mer optimalt enn de fleste andre hybridene; 
De er for tunge til å bli noe førstevalg; Yoga er dobbelt så tung som iPad - og vel så det. 
Det merkes godt under bruk, selv når brettet hviler i fanget. 
Utvalget av berørings-apper er økende, men er langt spedere enn for Android- og iOS-brett. 
Dette må bli bedre i tiden som kommer, pr i dag er det vanskelig å se de store fordelene med å bruke denne og tilsvarende maskiner i nettbrettmodus. 

Hurtigtog 

Fra vi skrur på PC-en til Windows er lastet og man kan begynne å jobbe, tar det i underkant av ti sekunder. 
Det er meget raskt, faktisk blant de raskeste vi har testet. 
Opplevelsen fortsetter når vi bruker PC-en, og med unntak av prøveversjonen av sikkerhetspakken fra McAfee som stadig popper opp med varsler på skjermen, er brukeropplevelsen absolutt god. 

Men hvorfor går viften konstant, Lenovo? 
Den er ikke særlig høylytt, men likevel: 
Merk deg at viften går selv når maskinen ikke har noe spesielt å gjøre. 
Dette har nesten alle konkurrentene fikset bedre. 
La oss håpe fremtidige oppdateringer av drivere og firmware vil rette på dette. 

Windows Opplevelseindeks gir oss følgende indikasjoner på ytelsen. 
Her går skalaen fra 1,0 (tregest) til 9,9 (raskest): 

Prosessor: 6,9 (sannsynligvis 7,2 på i7-utgaven) Minne: 5,9 Grafikk: 
4,7 Spillgrafikk: 
6,2 Primær harddisk: 
7,8 

Passmark PerformanceTest 8.0 gir oss mer kjøtt på benet, og i diagrammene under har vi sammenlignet ytelsestallene mot andre, relevante hybrid-modeller vi har testet den siste tiden: 

Prosessoren yter omtrent nøyaktig med tilsvarende i5 i andre hybrider. 
I praksis betyr det mer enn nok kraft til alle vanlige oppgaver 

HD 4000 sitter i alle disse maskinene, og selv om ytelsen varierer noe (har blant annet med minnehastighet å gjøre), byr de på mer enn god nok ytelse til alt av 2D-oppgaver, inkludert video i alle mulige oppløsninger. 
Til spilling (og da tenker vi ikke på typiske nettbrettspill), ville vil sett en annen vei 

God lese og skriveytelse på SSD-en, bak de beste, men flere ganger raskere enn de fleste harddiskløsningene. 
Det betyr at skriving/lesing av data normalt sett ikke vil utgjøre noen som helst flaskehals i denne maskinen. 

Batteritid helt på snittet 

Lenovo antyder rundt syv timer batteritid. 
Vi klarte også syv timer, men da stod maskinen uten å gjøre noe spesielt, foruten å være tilkoblet det trådløse nettet. 
Ved kontinuerlig videoavspilling holdt batteriet ut i tre timer og 40 minutter. 
Batteritid på 5-6 timer med normal, variert bruk bør være realistisk. 
Det er omtrent som forventet i denne klassen nå: 

Konklusjon 

Ingen tvil om at Lenovo har laget en robust og fin maskin i Yoga. 
Vi vil huske den gode skjermen, tastaturet og innpakningen som spesielt positivt, og litt viftesus som det mest negative. 
At en maskin på 1,5 kg og viftesus ikke er optimal som nettbrett bør vær åpenlyst, men som tradisjonell PC er dette slett ikke noe dårlig valg. 

Vi skulle gjerne hatt muligheten for å gi halve karakterer. 
Da hadde denne maskinen landet midt mellom fire og fem på terningen. 
Vi lar tvilen komme den tiltalte til gode, og havner til slutt på en svak femmer. 
Dette er nemlig en god PC, men sjekk våre plusser og minuser i boksen under før du bestemmer deg, og les også testene av andre, relevante hybrider. 
Du finner oversikten ved å følge lenken under. 

PS! 
Yoga 11 vil dukke opp noe senere, og vi har her kun fått en EU-pris på 799 Euro, eller rundt kr 5900,-. 

Lenovo IdeaPad Yoga 13 2191-2LG MAM2LMX 
