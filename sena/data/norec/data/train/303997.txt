En konfekteske for viseelskere fra storebror Nordstoga
Spenstig sommerplate. 

|||ALBUM: 
Norsk folkemusikk er i støtet, og familien Nordstoga fra Vinje i Telemark er blant dem som på flere vis sprer den musikkgleden og —forståelsen som ligger i denne arven. 

Aasmund Nordstoga er åtte år eldre enn sin bror Odd. 
Han debuterte med CD'en «Ein visefugg» i fjor. 

Oppfølgeren «Friaren» består av viser av ukjent opphav og av komponerte sanger fra nyere tid, med sterke folk som Vidar Sandbeck, Alf Prøysen, Lillebjørn Nilsen, Julius Hougen, Alf Schefloe og Jens Gunderssen. 

Sistnevntes «Vinden rider» er en perle. 

Et utvalg som knytter bånd mellom gammel og nyere tid. 

Den rene konfektesken for viseelskere, gnistrende pakket inn av Abildsø Spelemannslag og den drevne Aasmund Nordstoga, som kan synge både mykt og nært og trå til med kraft når det skal til. 

Man venter forgjeves på de store overraskelsene, men spenst og humør har denne sommerplata mer enn nok av. 
