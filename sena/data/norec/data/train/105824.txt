Kampen etter krigen
Tett portrett av en familie som får Afghanistan-krigen rett hjem til Michigan. 

De to brødrene vokste opp med en streng militærfar, men valgte ulikt her i livet: 
Mens Tommy nettopp har kommet ut av fengsel, er broren Sam på vei til Afghanistan. 
Han etterlater seg kone og to små barn i den trygge forstaden i Michigan. 
Jeg skal ikke avsløre for mange detaljer fra handlingen i «Brothers», men når tragedien inntreffer, får Tommy for første gang muligheten til å være tilstede for familien. 

I «Brothers» kommer vi tett på historien om en familie som må kjempe sin helt egen, private krig. 
Elementer av krigsfilm og familiedrama er fint kombinert, og filmen introduserer oss for et overbevisende rollegalleri. 
Spesielt imponerer de to barneskuespillerne, som i rollene som Sams døtre må gå gjennom et bredt spekter av vonde følelser. 
Det er sjelden vi ser barn gråte med slik overbevisning på film - det er i grunnen ganske vondt å se. 

Det er ikke spart på verken brutaliteten eller følelsene i denne filmen, men det overdramatiseres ikke. 
Det trenger ikke en såpass sterk historie. 
