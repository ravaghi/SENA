Fantastiske ørepropper til løpeturen
Øreproppene fra Jaybird Run er noen av de beste treningsøreproppene vi har testet. 

Det er mye dårlig – og noe ekstremt bra – når det kommer til treningsørepropper, som vår test av ørepropper til løping og sportsbruk viser. 

Men det kommer også stadig vekk nye produkter på markedet – og vi har testet noen av dem i denne generelle testen av trådløse hodetelefoner for all slags bruk. 

Nå har vi testet noen flunkende nye løpeørepropper fra Jaybird, og vi er mektig imponert: 

Noe av det beste vi har testet 

Kanskje burde vi ikke røpe konklusjonen allerede nå, men dette er ganske enkelt noen av de beste treningsøreproppene vi har testet. 

Disse er på høyde med vår personlige tidligere favoritter fra Bose – og det sier ganske så mye – i alle fall når dette i tillegg er snakk om helt trådløse ørepropper. 

Etter vår erfaring, er det nemlig langt mellom lyspunktene innenfor akkurat denne kategorien. 
Her er det mye som er både ukomfortabelt, klumpete og som rett og slett sitter dårlig. 

Jaybird Run gjør rent bord og får toppscore på alle disse punktene. 
Det er bare å juble! 

Sitter som støpt 

Jaybird Run kommer med utskiftbare øremuslinger og plugger til selve øreproppene – og du får med mange forskjellige varianter som gjør at du kan finne den perfekte passformen til akkurat dine ører. 
Settet fra Jaybird kommer med både runde og ovale propper – og med ringer både med og uten «muslinger» (altså den c-en som stikker ut og som du hekter fast i ytre øre). 

Dette gjør at det er enkelt å finne en fasong og form som passer deg og dine ører perfekt. 

Delene er også merket med størrelse, slik at det er lett å orientere seg når du skal prøve deg fram til beste passform. 

Terningkast 6 på passform: 
Her har du mulighet til å finne den perfekte passformen for dine ører. 

Smart ladeboks 

Øreproppene er fullstendig trådløse og kobles opp til telefonen din med Bluetooth. 
De kommer med en smart ladeeske som er fint både for oppbevaring av øreproppene – og for lading. 

Du plasserer øreproppene på designert plass i ladeesken som deretter kan kobles til ladekabel og strøm for lading. 

Men, det som også er supersmart, er at ladeboksen også lades opp ved tilkobling til strøm, og du kan dermed bruke den som en «nødlader» for øreproppene dine når du er på tur. 

Terningkast 6 for lade- og oppbevaringseske. 

Får du mer fart med ekstra mye bass? 

Én ting er den originale lydprofilen til musikken du lytter på. 
Men i Jaybird-appen kan du velge hvilken lydprofil du ønsker å lytte på musikken din i. 

Liker du for eksempel mye bass? 
Da velger du det. 

Du kan også skreddersy lydprofilen enda mer perfekt til dine ønsker. 

Det liker vi! 

Og du trenger ikke laste inn spillelistene dine for å få tilgang til denne funksjonen: 
Det er nok at du åpner musikktjenesten du bruker og starter musikken derfra, og så kan du tilpasse lydprofilen i Jaybird-appen. 
Enkelt og greit. 

Disse sitter. 
Mil etter mil 

Det er langt fra alle løpeørepropper som sitter godt når du løper. 
Mange kan ramle ut, være ubehagelige å ha på – eller den må trykkes så langt inn i øret for å sitte, at det rett og slett blir ubehagelig. 
Og mange plugger igjen øret så tett at det blir et ubehagelig «ekko» av løpestegene. 

Men ikke med disse øreproppene fra Jaybird: 
Når du har funnet den perfekte kombinasjonen av muslinger og propper, sitter de perfekt – og gir deg musikkglede uten forstyrrende ekko eller skraping, mil etter mil. 

Og de er superkomfortable: 
Vi merker nesten ikke at vi har dem på. 

Ørepropper med Bluetooth har hatt en tendens til å være innmari store og klumpete – og dermed ubehagelige. 
Men ikke her: 
Disse føles verken klumpete, tunge eller ubehagelige. 

Dette kan du styre fra proppene 

Når du er ute og løper, er det greit å ha tilgang på til noen elementære funksjoner uten å måtte trekke fram telefonen. 

Jaybird Run lar deg til en viss grad tilpasse disse funksjonene, i appen. 

Du kan slå proppene av og på ved å trykke på utsiden av øreproppene og du kan velge om du vil kunne justere lyden opp og ned – eller om du heller vil ha tilgang på Siri eller å kunne spille eller pause musikken. 

Uansett hva du velger, kan du også svare og avslutte telefonsamtaler ved et trykk på øreproppene. 

Selv om vi synes vi må trykke noe hardt på øreproppene, for at de skal reagere, så fungerer dette helt fint. 
Og lydkvaliteten på telefonsamtaler via disse øreproppene er bra, for begge partene. 

Batterikapasiteten er imidlertid noe knapp: 

Den er nede på rundt 80 prosent etter en drøy time. 
Vi fikk ikke mer enn cirka 3,5 timer batteritid ut av dem, og batterikapasiteten i høyre ørepropp er dårligere enn i venstre. 

Ettersom det er naturlig å plassere øreproppene i ladeesken når du ikke bruker dem, kjenner vi ikke så voldsom mye press på at de må lades hele tiden. 
Og vet du at du trenger mer kapasitet enn dette, kan du alltids nødlade med boksen i lomma. 

Den perfekte treningskompisen 

Vi har et par favoritt-ørepropper som vi alltid ender opp med å gå tilbake til etter en tids testing. 
Noen ganger skjer det ganske raskt, fordi testøreproppene er så vidt lite brukervennlige, og andre ganger har vi med oss favorittene i lomma når vi legger ut på løpetur – rett og slett fordi vi ikke orker tanken på en hel økt med dårlige ørepropper. 

Andre ganger kan vi være litt til mer tilbøyelige til å bruke test-proppene utover det som strengt tatt er nødvendig – og Jaybird Run er et slik sett med ørepropper: 

Her har vi ingen lengsel tilbake til favorittene - og det er et veldig godt barometer på hvor bra eller dårlig øreproppene er. 

Jaybird Run er rett og slett veldig bra: 
De har alt vi trenger i et par treningsørepropper. 

De er imidlertid dyre; de koster i skrivende stund 2.100 kroner hos alle norske butikker vi kan finne via Prisjakt. 
Og ja, batteritida burde vært bedre: 
De beste trådløse har en driftstid på 6–7 timer ifølge en tidligere test av trådløse blåtann-ørepropper på Dinside. 
