Lekker luksuspop
Den svenske duoen sørger for at temperaturen stiger, men gleden er litt for kortvarig. 

Ingen kan beskylde Johan Angergård for å ligge på latsiden. 
Tidligere i år anmeldte jeg soloprosjektet hans Legends og albumet «It's love»; da var jeg svært begeistret. 
Nå er han igjen plateklar med duoprosjektet Club 8.Angergård og vokalist Karolina Komstedt har arbeidet sammen med Club 8 i 20 år, og «Pleasure» er deres niende album. 
«Pleasure» er en kortvarig glede. 
Åtte låter får plass på 24 minutter. 
Resultatet er et lite stykke svensk synthpop å varme seg på i vinterkulden. 

For her stiger temperaturen. 
«Pleasure» handler om varme følelser mellom mennesker som kanskje ikke helt vet hvordan de skal takle dem. 
Det handler om forførelse, begjær, brutte løfter og utforsking. 
Låttitler som «Skin», «Late nights», «Kinky love» og «Jealousy remains» er umåtelig betegnende. 
Sistnevnte er albumets sterkeste kutt –dette er melankolsk, skandinavisk italodisco på sitt beste. 
Legg også merke til de lekre detaljene på «Movement». 

Club 8 kunne like godt ha vært et samarbeidsprosjekt mellom våre egne Skatebård og Annie, to vestlendinger som begge behersker melodisk elektropop på mesterlig vis. 
I likhet med Annie har Komstedt en lys og luftig stemme som kler å bade i klang. 
På sitt beste smyger stemmen hennes seg innpå deg som en luksuriøs silkebluse. 

Club 8 minner i det hele tatt om mye annet. 
Chromatics og Glass Candy er nærliggende referanser, særlig på de nedstrippede «Love dies» og «Promises we never meant to keep». 
Med bare åtte låter til rådighet har en heller ikke rom for middelmådigheter som «Hush». 
Helheten er likevel smakfull, stilig og, tja, sexy. 

«Pleasure» passer utmerket over anlegget i det du gjør deg klar for fest. 
Bare husk at du har en knapp halvtime til rådighet. 

Beste spor: 
«Jealousy remains», «Skin», «Movement». 
