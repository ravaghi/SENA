Footloose
Tre på deg bootsene og bli med i dansen! 

Åttitallsklassikeren Footloose er brakt til livet igjen, og hovedrolleinnehaveren av den originale filmen har gitt den sin velsignelse. 
Jeg skjønner hvorfor. 

Det er nemlig ingen grunn til at Kevin Bacon ikke skulle like den nye Footloose. 
Det er en fornøyelig ungdomsfilm og en nyinnspilling som er mer lik sin originalfilm enn jeg noen gang har sett tidligere. 

TOPP 5: 
De beste dansefilmene finner du her! 

Ren McCormac flytter til den lille byen Bomont etter å ha mistet moren sin. 
Her oppdager han en verden der dansing er ulovlig, der fritidsaktivitetene består av kappkjøring med busser og en prestedatter som ser ut som en forsidepike for FHM. 

Ren vil bringe dansen tilbake til bygda igjen, og det tar ikke lang tid før han havner i trøbbel med både lovens lange arm og den overbeskyttende presten. 

Underholder som originalen 

Resten er strengt tatt åttitallshistorie, og godt er det, for jeg koste meg like mye med denne versjonen av Footloose som med den originale. 
Hvorfor? 
Jo, for det er ikke langt ifra å være samme film. 

Både dansinga og energien er giret opp noen hakk. 
Filmen inneholder mye av den originale musikken, og noe av den har fått seg en oppussing for å tilpasse kinogjengere i 2011. 
Det store sex - og kroppsfokuset er påfallende, men er også noe som følger med en ungdomsfilm for vår generasjon. 

Footlooseer ikke en dansefilm i samme leia som Step Up 3D eller nyinnspillingen av Fame 

Prestedattera Ariel har shorts så trange at man, og jeg siterer fra filmen, "can see if a quarter in her back pocket shows heads or tails". 
Julianne Hough er sikkert en jente som mange unge vil se opp til, men hun mangler fortsatt den "girl next door-faktoren" som mange av åttitallsjentene var så kjente for. 

Kenny Wormald spiller ikke Ren med like mye utstråling som Kevin Bacon gjorde i sin tid, men viser likevel at han enkelt kunne danset singleten av sin forgjenger. 

Miles Teller som spiller kompisen Willard, får meg ofte til å trekke på smilebåndet, men så er han også den eneste av de unge hovedrollene som først og fremst er skuespiller, ikke danser. 

TOPP 5: 
De beste musikalfilmene! 

80-tallsdansing 

Den nye versjonen av Footloose har tatt med så mange elementer fra originalen at de surmaga nostalgikerne ikke burde ha noe å klage på. 
Scenen der Ren danser alene i en fabrikk er gjenskapt med tonnevis av energi og lidenskap. 
Selv om jeg elsker sekvensen, er den såpass lik originalen kan jeg ikke unngå å spørre meg selv om ikke dagens 15-åringer vil synes dette ser litt korny ut. 

Jeg er likevel utrolig glad for at regissør Craig Brewer ikke har falt for fristelsen med å gjøre de nye Footloose FOR moderne. 
Filmen har en del krumping og rævristing, men har fortsatt beholdt budskapet om at sålenge du klarer å ta ett skritt hit og et skritt dit, så sleng deg med. 

Footloose er ikke en dansefilm i samme leia som Step Up 3D eller nyinnspillingen av Fame (gud forby). 

Det er en ungdomsfilm med alle de ingrediensene en ungdomsfilm skal ha: dansing, kyssing, slemme ekskjærester, dumme voksne, og en slåsskamp til slutt. 
Trenger man noe mer da 
