Plateanmeldelse:Grønneberg 
- «I skyggen av en engel» 

Cowboypappa lader pistol med avkom. 

ALBUM: 
POP Grønneberg 
«I skyggen av en engel» (Warner) CC Cowboys' akilleshæl har alltid vært Magnus Grønnebergs karikerte vokal og floskelfylte tekster. 

Dette er også problemet med albumet han nå gir ut i tospann med datteren Hanna-Maria. 
På de tre første sporene er vi innom henholdsvis stjerner, himmelen og engler, og etter hvert blir også «varme glør til ild». 

Musikken er derimot god - rustikk og jordnær P1-pop med korrekte doser country og strykere, velformede melodier og rund, høstlig lyd. 

Platens tittel fremstår profetisk, for beholdningen er Hanna-Maria. 
Hun markerer seg som en vidunderlig vokalist, varsom og tindrende, og bør ha en gullkantet fremtid. 

Sjekk bare hva hun gjør - i befriende ensom majestet - med Leonard Cohens «Bird On A Wire» på slutten her. 

BESTE LÅT: 
«Spurv på en snor» 
