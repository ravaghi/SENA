Hest er best på kino
Familiefilm/Barnefilm 

Østerrike 2013 

Regi: 
Hüseyin Tabak 

Skuespillere: 
Enzo Gaier, Natasa Paunovic, Andreas Kiendl, Enzo Gaier, Natasa Paunovic, Nora Tschirner, Andreas Kiendl, Bibiana Zeller, Ernst Stankovski, Murathan Muslu, Alexander Fennon 

Norske stemmer: 
Johannes Joner, Fabian Berntzen, Iben Berntzen 

Manus: Milan Dor 

Musikk: 
Judit Varga 

Aldersgrense: 7 år 

Egnethet: 
Familie 

10 år gamle Mika er ikke som andre barn. 
Han har Aspergers syndrom — elsker matematikk, ser ikke på folk når de snakker til ham, må ha middagen servert nøyaktig klokken 1717 - og har vanskelig for å skaffe seg venner. 
I begynnelsen av «Hest på balkongen!» får han likevel to: indiske Dana og en hest han oppdager i bygården der han bor. 

Dessverre eies hesten av en døgenikt med spillegjeld til noen skumle typer. 
Å redde det vakre dyret fra slakteriet skal komme til å kreve alt Dana og Mika har av mot og spesielle evner. 

Det er en veldreid historie denne østerrikske filmen forteller. 
Alle karakterene har sine funksjoner og alle handlingstrådene blir på elegant vis samlet helt til slutt. 
Det hadde imidlertid ikke gjort noe om «Hest på balkongen!» hadde vært bare litegrann skumlere og sprøere. 
Temperaturen blir aldri veldig høy og de to «Hjemme alene»-aktige skurkene har nok større komisk potensiale enn de får vist her. 

Men det er en sympatisk film, dette - varm i de mellommenneskelige skildringene og troverdig i sin behandling av Asperger-tematikken. 
Godt dubbet til norsk er den også. 
Både små kinogjengere og litt større hestevenner - og foreldrene deres - vil finne noe å glede seg over. 
