En overdose undergang
Skummel, men sjangerforvirret og i siste instans ganske tåpelig. 

HANDLER OM: 
I en tidskapsel fra 1959 finner astrofysikeren John og sønnen Caleb en kodet beskjed som viser seg å bestå av datoer og dødstall for alle store ulykker de siste 50 årene. 
Tre datoer gjenstår, og den siste skal utslette alt liv på jorda. 
John søker hjelp hos datteren til jenta som skrev koden i 1959, samtidig som det blir stadig tydeligere at hans egen sønn også er knyttet til profetien. 

DOM: 
Det er betegnende at Filmweb plasserer denne filmen i fire ulike sjangere på nettsidene sine: Action, drama, sci-fi og thriller. 
Her skal alt skvises inn: 
Både tallmysterier, skumlinger i skogen, synske barn, fri vilje-filosofi, voldsomme eksplosjoner, dommedag og sorg over døde mødre skal med. 
Resultatet er heseblesende, men forvirrende og overlesset. 

En stund er det lovende og intenst, med godt tempo, ubehagelig brutale ulykkessekvenser og en luskende mørk dommedagsstemning. 
Jeg er til og med tilbøyelig til å tro på Nicolas Cage, en mann som har funnet det for godt å gjøre mye merkelig med karrieren sin i det siste (sist i den forferdelige «Bangkok Dangerous».) 

Men så går det hele opp i sømmene: 
Man slapp øyensynlig opp for motivasjon midt i produksjonen. 
Plot-hullene blir stadig større og er bare forsøkt dekket til med et enormt alvor, til vi kommer til det stadiet der den lidende Cage faller til sine knær i avmakt og frykt - du kjenner den scenen. 
Og da har jeg meldt meg ut for en stund siden. 
