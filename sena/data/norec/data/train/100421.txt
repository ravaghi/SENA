Anne Vada:«Sacral jul» 

GENRE: JULEHYMNER/Lynor 

Etter et lengre fravær fra musikkbransjen er Anne Vada ikke bare tilbake med plate - hun er også fast innslag på NRKs TV-program «Engler i advent». 
Et godt utgangspunkt for å få større interesse rundt en juleplate som kan bli oppfattet som en tanke «smal». 
Den fortjener i hvert fall oppmerksomhet. 

Dette er en befriende vri på juleplatekonseptet, der repertoaret strekker seg langt utover de vanlige traverne. 
Og når hun tar for seg de mest kjente er Vada uansett overbevisende, eksempelvis ved en nydelig versjon av «Her kommer dine arme små». 
Albumet er ganske alvorstungt, med arrangementer av den voksne, viderekomne sorten, med ringrever som Rolf Løvland og Ronni Le Tekrø med på laget. 
Pretensiøst blir det likevel ikke; dette er dypt religiøse sanger behandlet med nennsom hånd, respekt og god smak. 

Og ikke bare synger Vada glassklart, hun har også selv stått for den høyst levende vellyden som dominerer platen. 

ANBEFALTE KJØP: 
«Ave Maris Stella», «Maria gikk i torneskog», «Himlen i min favn», «Her kommer dine arme små». 
