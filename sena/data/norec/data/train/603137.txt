Filmanmeldelse:Småkrypenes magiske hage 

"Småkrypenes magiske hage" er et koselig og bare lite grann skummelt eventyr for de nest minste. 

Det er en vidunderlig liten verden han snubler over, den omflakkende gresshoppen og revyartisten Apollo. 
Med bikuben som naturlig senter, hersker dronning Margritt – som veldig snart skal bli veldig forelsket i Apollo – over et velorganisert samfunn hvor bier med bolleklipp produserer honning og babyer, og ellers passer sine egne saker. 
Det er bare dét at Margritts langlemmede, forføreriske og – i det hele tatt – utpreget voksne kusine Wenche Veps planlegger å kuppe alt sammen. 

De millionselgende barnebøkene til franske Antoon Krings er, så vidt undertegnede har klart å finne ut, ikke oversatt til norsk. 
Likevel føles alle elementene i filmversjonen velkjente. 
Her har man tatt en dæsj europeiske folkeeventyr, blandet dem med en dæsj Disney-aktig sentimentalitet og gitt det hele en moderne, dataanimert form. 
Og liksom bare for at vi ikke skal glemme hvor filmen kommer fra, blir Édith Piafs "La Vie en Rose" brukt som gjennomgangsmelodi. 

"Småkrypenes magiske hage" er – noen ganske skumle nattlige sekvenser til tross – et koselig alternativ i et marked hvor det masete har en tendens til å dominere. 
