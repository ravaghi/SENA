Zepto Znote 1100A
Zepto Znote 1100A er en variant, eller skal vi heller si en oppgradert versjon av Znote 2003. 
USB1.1 er blitt til USB2.0, og desktop-prosessoren fra Intel er byttet ut med en mobil variant fra AMD. 
Totalt sett mener vi denne maskinen er bedre. 

Vi har allerede rukket å teste en rekke maskiner basert på mobilutgaven av AMDs Athlon-prosessor, og vårt inntrykk av løsningene er i hovedsak positive. 
Prosessorene er billige, yter bra, og har et meget effektivt PowerNow!-system (tilsvarer Intels Speedstep-løsning), som justerer prosessorhastigheten etter behov. 
Dermed brukes ikke mer strøm enn nødvendig. 
Etter vår mening er AMDs mobilprosessorer langt fra noen B-løsning på bærbare PCer. 

LES OGSÅ: 

Kraftig og rimelig 

Zepto lanserer nå en bærbar modell basert på en AMD Athlon XP2000+ prosessor. 
PCen sitter i et kabinett som er tilnærmet identisk med det som ble brukt på Zepto ZNote 2003, og spesifikasjonene minner også om denne PCen. 
Etter vår mening er den nye PCen å regne som en oppgradering av 2003-modellen. 
Den er rimeligere, den har fått USB2.0-porter, yter generelt bedre og støyer langt mindre. 

PCen har en funksjonell utforming i sølvgrå plast, uten dikkedarer og "pynt. 
Hurtigknappene fra 2003 er fjernet, vår erfaring er at de sjelden brukes likevel. 
Størrelsesmessig er den langt ganske midt på treet, men noen vil kanskje synes at 3,4 kg er i tyngste laget. 
PCer i denne prisklassen er sjelden lettvektere. 

Spesifikasjonene for øvrig kjenner vi igjen fra Znote 2003: 

256 MB minne 30 GB harddisk CD-brenner/DVD-leser Firewire-port i fronten for bl.a tilkobling av DV-kamera 10/100 Mb Nettverkskort, innebygget WLAN-antenne 56Kb Modem 4 USB-porter (nå USB2.0) 

Firewire-porten er logisk plassert i fronten (fint når du skal koble til DV-kameraet). 
Der finner du også lyd inn/utganger samt et hjul for å justere lydnivået. 
Praktisk og bra! 
Ønsker du trådløst WLAN, er antennen allerede innebygd i lokket, og et WLAN miniPCI-kort koster noen hundrelapper. 

Diskettstasjon er passé 

For øvrig er maskinen utstyrt med én PCMCIA-plass, infrarød port, TV-utgang, lyd inn/utganger, skriverport og en fin 14,1" TFT-skjerm med XGA-oppløsning (1024x768 punkter). 
Diskettstasjon må du klare deg uten, her kan du lese om en sannsynlig arvtaker. 

Tastaturet er det samme som på 2003. 
Vi har store problemer med å se det numeriske tastaturet (blå tall på lysegrå taster). 
Returtasten kunne gått over to rader, men ellers er tastaturet helt greit. 
Spesialtastene har en logisk plassering, og det setter vi selvsagt pris på. 

Du kan klikke på selve pekeplaten, eller du kan bruke høyre/venstre museknapp som sitter under den. 
Du kan også skrolle i skjermbildet horisontalt ved å dra fingeren langs kanten nederst på pekeplaten, og vertikalt langs høyre kant. 
Praktisk! 

Svak på 3D 

Grafikkbrikken fra SIS er byttet ut med en løsning fra S3, som dessverre viste seg å være enda svakere enn førstnevnte. 
Grafikkytelsen i 2D er helt OK, og maskinen takler også DVD-filmer og DivX etc uten hakking. 
Men noen løsning for spillentusiaster er det uansett ikke snakk om, 3D-ytelsen holder rett og slett ikke mål. 

Brikken stjeler minne fra internminnet i PCen, i utgangspunktet 32 MB. 
Dette kan justeres opp/ned etter behov. 
Det betyr i praksis at internminnet på 256 MB blir til 224 MB. 

Klart bedre enn Celeron 

De øvrige ytelsestestene våre viser at XP2000+ prosessoren yter klart bedre enn Celeron 2.0 GHz-prosessoren i Znote 2003. 
Et eksempel er koding av WAV-filer til MP3; her var ZNote 1100a faktisk over 20% raskere enn ZNote 2003. 

Dessuten er det helt på det rene at AMD-prosessoren krever langt mindre kjøling enn Celeron-prosessoren. 
I praksis vil du oppleve at jobbing med dokumenter og regneark, eller surfing på nettet, sjelden eller aldri fører til at viften starter i det hele tatt. 
I grafikkintensive programmer og spill kan du oppleve at den kjører noen sekunder, for så å ta en lang pause. 
Da får det heller våge seg at viften brummer ganske kraftig når den en meget sjelden gang våkner. 

En annen fordel med AMD-prosessoren er at den bruker mindre strøm i forhold til Celeron-prosessoren i ZNote 2003. 
Bekreftelsen på dette kom under batterilevetesten vår. 
Mens Znote 2003 slukket før det var gått 2 timer, holdt Znote 1100A ut i nesten 3. 
Det er ikke eksepsjonelt lenge, men godt over gjennomsnittet for maskiner i denne klassen. 

For flere opplysninger omkring ytelse, klikk lenken til tekniske data i oppsummeringsboksen til høyre. 

Windows eller Linux? 

Znote 1100A leveres, i likhet med Znote 2003, uten operativsystem. 
Ønsker du Windows XP forhåndsinstallert, må du regne med en tusenlapp (+mva) for dette (Home-utgaven). 
CD-brenneprogram og program for avspilling av DVD-filmer får du med uansett. 

I følge Tom Vedvik i Zepto Computers vil det også bli mulig å få Znote 1100A levert med en spesialsydd versjon av RedHat Linux 8.0 installert og konfigurert, sammen med en rekke programmer for kontorbruk og underholdning. 
Dette vil koste deg omtrent halvparten av hva Windows XP koster. 

Konklusjon 

Znote 1100A er billig, stillegående, og har godt med utstyr og tilkoblingsmuligheter. 
Vi satte den på adskillige prøver (blant annet ripping av DVD-plater til DivX), og opplevde ingen problemer. 
Ytelsesen er så god som den bør være i 2003, med unntak av grafikken. 

Hvis spill ikke interesserer deg, og synes 3,4 kg er helt OK, har vi ingen problemer med å anbefale Znote 1100A. 
Dette er absolutt en av våre personlige favoritter i klassen! 
