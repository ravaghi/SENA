For mye på hjertet
Begavet Kristiansand-band gjør det vanskelig for seg selv. 

||| 
ALBUM: 
Kristiansand-gjengen In Vain leverte svært lovende saker med debuten «The Latter Rain». 
Dessverre er det mer et skritt tilbake enn et frem på oppfølgeren «Mantra». 

Ikke fordi gjengen framstår som mindre talentfulle enn tidligere, snarere tvert i mot. 
Problemet er at den mer enn kompetente gjengen til tider har for mye på hjertet. 

Idérikdommen som ved forrige korsvei gjorde dem til en fargerik forsamling, forvirrer mer enn den samler denne gangen. 

Kort fortalt: platen åpner med et stykke episk black metal med en kuriøs undertone av Deftones og avslutter med en epilog som smaker av Mark Lanegans heroinviser. 

I noen øyeblikk vil de veldig gjerne være Opeth, av og til My Dying Bride, noe som til slutt gjør det til en utfordring å se hvem In Vain egentlig er - utover en stor samling flotte musikalske ideer. 
