Det nye Jaglandet blir til
I det nye Europas urutinerte avkroker er det faktisk noen som har avla fram en gruppe nye europeere som ser verre ut enn Grand Prix-deltakere, men de låter likt. 
Vi er der hvor det fjerde riket blir til. 

"Resident evil: Damnation": 
Animert science fiction grøsser. 
2012. 
1 time, 40 minutter. 
15 år. 
Regi: 
Makoto Kamiya. 
Med stemmene til Matthew Mercer, Wendee Lee og Courtenay Taylor. 

Universets onde avkroker er ingenting mot republikkene i det glemte Sovjetunionen. 
I animasjons-grøsseren "Resident evil: Damnation" kommer CIA-skjønnasen Leon til Den Østslaviske Republikk der enten myndigheter eller opprørere betjener seg av etterkommunistiske monstere for å vinne en slags borgerkrig som vi ikke skjønner. 

Monsterne ser ut som anatomiplansjer av muskelsystemet og dets festepunkter, og de er kjæledyra til en mystisk frakkemann. 
Den kvinnelige presidenten kunne vært stivna avhopper fra Beverly Hills 90201, og det gjør også goth-biologen som åpenbart er en kjønnsforvirra reinkarnasjon av Bruce Lee og heter Ada. 
Det er ille nok at Øst-Slavia ville ha stemt på Aserbadsjan i Grand Prix. 
Landet er også hovedsetet for biologisk kriminalitet, og det blir antakelig snart EU-medlem og så kommer monstere som likner imitasjoner av juleslakt i Idsø-disk i stjålne BMW-er og er Schengen-turister. 

Dette er det nye Europa som blir til. 
Jaglandet, der alle er fattige og alle er på flukt. 

De animerte folka er på dataspill-nivå, og handlingen er litt bedre enn den skulle ha vært i en så grapsete film. 
Men du kommer aldri til å skjønne hva det egentlig handlet om. 
