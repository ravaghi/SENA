Denzel mumler i rullebusken
Den stillferdige Dommedag-fabelen til Hughes-brødrene utvikler seg som en gåtefull vandring mellom spørsmålstegn i parenteser. 
Er den ikke det ene, så er den ikke det andre. 

Er Vandreren en Guds engel, men det er han ikke, og er han beskyttet av Guds vilje, men det er han jo ikke – og når alt kommer til alt er kanskje ordene i Elis bok bare et uttrykk for desperat og patetisk håp om frelse. 

Pen er filmen i hvert fall. 
Så pen at den kunne blitt Frøken Norge en dag da Hardangerfjorden til og med stilte opp i bunad. 

Fargene er vakkert avstemt brune, som på foto-utstillinger rundt 1969. 
Eventyr-aktig skogbunn med løvdekka mann, humørløst bladfall og en mager katt som lukter på likets tær. 
Bak en beige busk sitter Denzel Washington med Kaizers-maske og diger bue, for han skal ha pus til middag. 

En stund ser «The book of Eli» ut som «The road» uten barn. 
Denzel W. vandrer i den påtakelig uforklarte intetheten som en like uforklart overlevende inntil han treffer Mad Max-bander av iltre kannibaler som likner motorsykkelbander og egentlig skulle ha blitt gamle i videohyllene på 1980-tallet. 
Sanden støver som en påminnelse om Clint Eastwoods navnløse præriemann uten navn. 
Denzel steker katt, hører Ipod-musikk, vasker seg med våtserviett. 

Men så kommer han til en kopi av gammel western-by, og der regjerer saloon-eieren Gary Oldman. 
Ordføreren Oldman er ute etter Elis bok, for han vet at ordene i boka kan få menneskene til å gjøre hva du vil. 
Han tar på seg silke-kimono og snuser på blid dame, han har hippie-kjeder og er en ekkel mann. 
Da han får høre at Vandreren har Eli-boka setter han opp en gammeldags cowboy-posse for å ta ham, og Washington utfører avsindige voldsmirakler som i muntrere historier ville ha betydd at han var CIA-mann med hukommelsestap. 
Solara blir sendt til Vandreren med tilbud om sex, men gubben er så til de grader i konflikt med Maslow at han ikke ville ha tent på nybada Doris Day i one-piece. 
Så ber han bordbønn med den takknemlige dama. 
Mr. Smith goes to Armageddon. 

Filmen er fascinerende, men vasete. 
Denzel og Solara kommer til et avsides Erlend Loe-hus i ødemarken, men det er ikke noe poeng med det heller. 
Mot slutten antyder hovedpersonen at han kanskje ble så ivrig etter å beskytte boka at han glemte å leve etter den. 
Hallo, statskirken! 
Kan den ha vært til dere? 
Nei, jeg er enig i det. 
Egentlig ikke. 
Egentlig ingen. 
«The book of Eli» handler om en Ingen som ser ut som Noen, men mangler både DNA og fingeravtrykk. 
