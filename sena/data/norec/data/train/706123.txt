Tøffere enn svensk GP-pop
Pop ligger i de svenske genene, ikke minst i Umeå. 

Den Stora Flykten: 
"Den Stora Flykten" (Luftslott/Border) 

Svensk pop er seg selv nok, og god nok for andre også. 
Det betyr ikke at alt er liv laga. 
Det ble med ett album for Popterror fra Umeå, før bandet svant hen etter "Svartåsen" i 2012. 

Det stoppet likevel ikke der. 
I Umeå finnes plateselskapet Luftslott, som nylig ga ut tøffe Sista Brytet fra samme by. 
Nå byr de på Den Stora Flykten, vokst opp i asken etter Popterror. 
Jens Andersson og Joakim Lindquist spilte der, mens David Forsman var fast mann i studio. 

Meloditeft er en del av det svenske DNA-et, og Den Stora Flykten holder på interessen når de tar for seg de store spørsmålene. 
Om hvorfor evig kjærligheten kan ta slutt og alt det der. 
Mattias Alkberg (The Bear Quartet) er gjest på "Minnesgjärdet", mens Julia Hanberg (Nord & Syd) er duettpartner på "Alltid ung". 

Småskurrende gitar med ett og annet luftig engelsk lån. 
Drivende tromming, fin koring, en tidsriktig saksofon og en vokalist som eier sangene. 
Ingen grunn til å flykte. 

Beste spor: 
"Älska mej", "Panik!", "Alltid ung". 
