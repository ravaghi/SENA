Spillanmeldelse:«Resident Evil: Revelations» 

(VG Nett) 
«Resident Evil»-serien kikker bakover i «Revelations» - et håndholdt spill av toppklasse. 

«Resident Evil» begynte som klaustrofobisk zombie-skrekk, men for noen år siden tok serien et langt skritt i retning actionsjangeren. 
I «Revelations» har imidlertid Capcom tatt ett lite steg tilbake igjen, og resultatet er en herlig håndholdt spillopplevelse som er både litt skummel og litt hektisk. 

Det hele tar form av en moderne TV-serie. 
Vi spiller oss gjennom episoder på rundt 40 minutter, før vi blir servert en spennende «cliffhanger». 
Og i typisk TV-format begynner hver nye episode med en oppsummering av de viktigste hendelsene så langt. 

Dette er både effektivt og drivende, og holder historien fersk hele veien. 
Vi har sett denne strukturen i spill før, men aldri så vellykket som i «Revelations». 

Historien utspiller seg i all hovedsak på et forlatt cruiseskip. 
Terrorister truer med å infisere havet med et hissig virus som muterer sine verter til¿ 
vel, hissige mutanter. 
Nokså hjernedøde, vaggende og brune kjøttberg med lange, skarpe tenner. 
Styr unna. 

«Resident Evil: Revelations» selges med en sort plastdings som gir deg en ekstra analog stikke. 
Den gjør 3DSen stor og stygg, men betraktelig bedre å holde i. 
Og ikke minst bidrar den til å gjøre kontrollen i «Revelations» helt upåklagelig. 

«Revelations» er det beste tilskuddet i serien siden den kritikerroste fireren. 
Det er trangt, ammunisjon er mangelvare og kontrollen er akkurat seig nok til å gi deg tendenser til panikk. 
Toppen av kransekaka er cruiseskipet, som utgjør er en perfekt kulisse for god actiondrevet skrekk. 

Det blir en klar anbefaling til litt eldre 3DS-eiere. 

RESIDENT EVIL: REVELATIONS 
Plattform: 
Nintendo 3DS Genre: Action/skrekk Alder: 16 Utvikler: 
Capcom Utgiver: 
Capcom Mer info 
