Rocky Balboa
Den sjette og siste filmen. 

”Rocky Balboa” er den sjette og siste filmen om filmhistoriens mest kjente bokser. 
Det betyr altså at jeg har sett mitt livs siste Rocky-film for første gang. 
Og jeg synes faktisk det er litt trist. 

Ikke fordi verden trenger flere Rocky-filmer, men fordi det er nok et avsluttet kapittel i livet. 
Rocky har liksom alltid vært der i vår sosiale bevissthet. 

Nå tar Sylvester Stallone et hyggelig farvel med sin populære figur. 
Filmen tar opp tråden fra den Oscar-vinnende eneren fra 1976, og sørger for at Rocky går inn i filmhistorien med æren i behold. 

Den aldrende Rocky driver restaurant og forteller gamle boksehistorier til kundene. 
Så viser sportskanalen ESPN en datasimulert kamp mellom Rocky og nåtidens boksestjerne Mason ”The Line” Dixon. 

Det inspirerer Rocky til å søke bokselisens på nytt for å bokse lokale småmatcher. 
Han føler han har mer i kjelleren, som han sier det. 
Dixons managere ser en mulighet til å tjene penger på en oppvisningskamp mellom dem. 
Men Rocky legger seg i hardtrening. 
Han har ingen planer om å leke boksing! 

Rocky fremstilles som en tvers igjennom god mann uten ett eneste negativt personlighetstrekk. 
Han er helt i nabolaget, der han hjelper en alenemor i tilværelsen uten noen andre hensikter enn å være snill. 
Han er en enkel hverdagsmann, akkurat som folk flest. 

Kanskje er det derfor Rocky-figuren sitter i bakhodet på så mange? 
Alle drømmer om den store sjansen. 
Gjennom Rocky får vi oppleve den. 
Stallone identifiserer seg mye med Rocky, og har nok hatt et sterkt ønske om å gi ham en verdig avskjed, noe han får. 

Rockys retur til bokseringen må vi få lov til å ta med en klype salt. 
At en 60-åring skal kunne være en verdig motstander til verdens beste bokser, er ikke annet enn en drøm. 
Men hvorfor ikke? 
Vi snakker ikke om hvilken som helst avdanka bokser her, vi snakker om Rocky! 

Han har alltid hatt ett ben i virkeligheten og ett i drømmeland. 
Matchen som avrunder filmen er kanskje ikke særlig realistisk, men er koreografert, filmet og redigert på svært dyktig vis, slik at det blir bra kino. 
Jeg kjenner at jeg blir revet med! 

”Rocky Balboa” får den gode følelsen frem i meg. 
Den er riktignok ikke fri for klisjeer, men jeg har aldri hatt noe i mot klisjeer, bare de gjøres riktig. 
Stallone har regissert filmen selv og viser at han fremdeles kan utføre godt håndverk, 21 år etter at han regisserte sin forrige film, ”Rocky IV”. 

Allerede innen 2008 skal han regissere sin neste film, ”Rambo IV: Pearl of the Cobra”. 
Om Rambo får en like fin avskjed som Rocky Balboa, skal jeg være mer enn fornøyd 
