Skamløs sjangerløsrivelse
Urørtfinalistene satser alt på Det Store Poprefrenget på sin nyeste singel. 
Det lykkes de med, selv om mye substans forsvinner i dragsuget. 

Tromsøbandet LÜT har ridd listene til P3 det siste året med låter som "Du Vet Ingenting" og "Boytoy", og for folk som har hørt disse låtene og fulgt bandet kommer det kanskje ikke brått på at den hardcore/punk-drakten de hadde på Urørtsingelen "Slepp Mæ Inn" sakte, men sikkert, har glidd av. 
"Trash Gjennom" er dermed som en ren pophymne å regne: 
Pianoakkorder, prosessert synth/vokal og gjennomgående krisp og klar produksjon gjør at versets vokalrasp er siste rest av punk. 
For sjangerpurister kan nok dette føles kalkulert, svulstig og uinteressant: 
LÜT er ikke nødvendigvis lenger et band for dere. 

På mange måter er låten et eneste langt refreng. 
Både tekst- og fremføringsmessig halses det gjennom versene, der nødrim og fremtvungne metaforer truer med å kollapse i flauhet tidlig: 
Ungguttene har ikke den blandingen av vidd og brodd i lyrikken som gir eksempelvis Ondt Blod og Blood Command det lille ekstra, men de reddes inn av klimakset i refrenget, som er en skamløs allsangappell av høy klasse. 

Her er det meatloafklang i tangentene, luftgitarvennlig gitar og hooket "om du tror du kan bruke mæ/æ ser trash gjennom dæ" som det minneverdige. 
Og si hva du vil om dét ordspillet, men det er forbannet effektivt - på samme måte som Sirkus Eliassens "før du går, før du går, æ vil at du ska kom, kom". 

Det er tydelig at LÜT sikter seg inn mot radiospilling også nå, og dét i større grad enn noen gang. 
Det blir interessant å se hvor langt de tør tøye denne strikken før alle bånd til ursjangeren løsner. 
Men: 
For et band som allerede begynner å få et panegyrisk liverykte blir dette en konsertavslutter å regne med fremover, der man formelig ser for seg de app-baserte lighterne blafre under konsertsommeren 2018. 
Så gjenstår det å se i hvilken retning bandet går ved neste korsvei. 

P3 Christine Live: LÜT "Never Ever" (Röyksopp-cover): 
