En utrolig reise gjennom vonde følelser
Susanne Sundfør har problemer. 
Det gjør fantastisk godt å høre på hennes bekymringer om verdens elendighet og kjærlighetens vanskelige virkelighet. 

Hun har blitt en av landets store og sterke signaturstemmer. 
Ikke bare i Norge, men i mange andre land, også. 
Ikke minst i Storbritannia. 

Hun synger som en gudinne, men er samtidig sårbar og er hele veien på en søken etter svar på de store spørsmålene. 

"Music For People In Trouble" er nettopp det; det er en reise mellom kontraster, ulike kontinenter og politiske virkeligheter. 
Det handler om frykt og en skremmende framtid. 
Fra Nord- Korea sine atomvåpen til den klimatisk ødeleggende nedhuggingen av regnskogen i Amazonas. 

Vi kunne ha styrt unna de sterke meldingene til Susanne Sundfør, fordi det gjør litt vondt å lytte til dette, men har du først gått inn i dem, så er det lett for å bli der. 
Lenge! 

Hennes stemme er som på alle andre sanger hun har gitt ut før en sterk lytteopplevelse i seg selv. 
På dette albumet, er hun antagelig på sitt toppnivå. 

Det er lett å la seg bevege og forføre både når hun synger og framfører sine nakne pianoballader, og når hun og musikerne pøser på med effekter og svulstige bevegelser. 
De aller fineste låtene er kanskje de triste og emosjonelle "Undercover" og "No one Believes In Love Anymore". 
Men det er så mye mer her. 
Det er så vakkert, og samtidig så nifst og så skremmende. 

Susanne Sundfør er så full av musikk at det bare er å legge seg flat. 
Hun er en artist som utforsker seg selv og sine muligheter for å lage det helt store. 
Her har hun gjort det, og hun kommer til å gjøre det igjen. 
Til glede for oss som lytter. 
Hun skal gjøre konsert i Kilden 29. september. 
