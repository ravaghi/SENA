Lady Hardanger:Deilig jordnært 

Likte du debuten, vil du like denne også. 

Lady Hardanger: 
"Lost country" (Kinkverk) 

For to år siden debuterte Lady Hardanger med albumet "Young blood" og sanger skrevet av franske Stanley Brinks. 
Nå er de tilbake med en ny dose nedstrippet folk innspilt rundt én mikrofon. 
Denne gang har de lagd brorparten av sangene selv, mens Brinks står bak tittellåten "Lost country". 

I spissen finner vi Ingeleiv Berstad på vokal og fele, pluss Anne Lise Frøkedal, Olav Christer Rossebø, Ingemund Askeland og Jo Fougner Skansaar. 
De sier seg inspirert av folkemusikk fra hele verden, men røttene stikker dypest i det amerikanske landskapet i Louisiana og Appalachene. 
Begge steder står fela sentralt, sikkert mye av årsaken til at Berstad søker dit. 

Som på debuten avslutter de med et stykke ekte cajun, denne gang "Valse de Balfa". 
Med andre ord har lite endret seg, men så snakker vi også om tidløs musikk. 
Elegant utført med god plass til hvert instrument. 

Beste spor: 
"My oh my", "Lost country", "The beast". 
