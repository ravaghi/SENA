Biebers urbane flørt
Den største popstjernen i moderne tid tar et langt steg fra reinspikka ungpikeidol til velkommen oppriktighet. 

Etter å ha hørt Believe, eller deler av det, er assosiasjonene til en annen Justin nærliggende. 
“Forgjengeren” startet også opp som et slags produkt rettet mot tenåringspiker, og viste seg i etterkant å stå bak en av de beste popalbumene gitt ut de siste tjue årene. 
Forskjellen mellom dagens Justin og den forrige er at Timberlake er mindre androgyn og har en sterkere persona. 
Og så hadde sistnevnte Neptunes og Timbaland i toppform ved sin side da Justified ble spilt inn. 
En stor fordel der, altså. 

Men bevares, Bieber er den største stjernen Amerika har fostret siden, tja, det er nærliggende å nevne Michael Jackson. 

Han ser ikke akkurat ut som alfahannen i flokken. 
Men gutten kan synge og danse. 
Og han har med seg folk som heldigvis har vist vei til en mer moden sti. 
Believe er Biebers tredje album, og med tungvektere som Babyface og Rodney Jerkins på laget, er det lett å la seg fenge. 
De to nevnte produsentene har tross alt skrevet musikk for henholdsvis TLC og Destiny`s Child, to av tidenes beste urbane jentegrupper noensinne. 

Ser man bort fra åpningssporet med Ludacris, “Beauty And The Beat” med Minaj pluss tre, fire anonyme bidrag, er Believe inne på noe bra. 
"As Long as You Love Me" er post-Brandy anno Afrodisiac og “Catching Feelings” er i klassisk Babyface-land med akustisk gitar – triveligheten selv, med andre ord. 

Den veldig stødige “Boyfriend”, første singel sluppet fra albumet, følger i samme spor, mens “One Love” er signert Bei Maejor, en av R&b-verdens mest spennende artister akkurat nå. 
Det er også verdt å nevne "Die In Your Arms" som sampler Michael Jacksons “We’ve Got a Good Thing Going” på et vellykket vis. 

Også er det albumets mest gledelige spor, da. 
“Right Here” med Drake er den beste pop/R&b-låta jeg har hørt de siste månedene, takket være Hit-Boy, en 25-åring som tidligere har servert den urbane scenens største navn - blant annet Pusha T, Mary J. Blige og Kanye West - med produksjoner. 

Justin Bieber får meg ikke til å beliebe helt reservasjonsløst. 
Men albumet viser definitive tegn til modning. 
