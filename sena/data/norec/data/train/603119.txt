Severdig Gabriel Scott-komedie
Det dramatiske selskab har skapt god underholdning og et apropos til lokal kunstdebatt med sin andre oppsetning av Gabriel Scotts lite kjente komedie Pukkelen. 

231 år etter starten lever Det Dramatiske Selskab i beste velgående, nå med Gabriel Scotts komedie Pukkelen fra 1949, som samme teaterselskap urfremførte bare for 12 år siden. 
Jeg bemerket da at det kanskje var en grunn til at komedien hadde ligget i alle år uten å bli fremført, nemlig at stykket var ganske svakt. 

Kristian Landmark har bearbeidet teksten en smule, med svært godt resultat. 
Det henspilles utilslørt på dagens kunstdebatt her i Kristiansand, selv det to dager gamle tilskuddet til Tangen-samlingen som skal inn i Kunstsilo, den mye omtalte Løa, er blitt med. 

Handlingen foregår i Komiteen til Kristiansand bys forskjønnelse. 
Man har fått brev fra en advokat på en fjern sydhavsøy. 
Denne bestyrer dødsboet etter en forhatt borger av byen, overtoller Gulliksen. 
Man forstår testamentet dit hen at der må reises en statue for å hedre en avdød borger. 
Statuen skal finansieres av gaven. 
Blir der noe igjen, skal det gå til byens ve og vel. 
Hvis ikke alle statuttene overholdes, går gaven hos Scott til nabokommunen, i denne versjonen til Arendal – og effekten på publikum er umiddelbar. 

Den etter gavestatuttene utvidede forskjønnelseskomiteen – der måtte være kvinner med nemlig – bestemmer seg for å hedre avdøde losoldermann Rasmus Damm. 
Splittelsen oppstår når man må ta stilling til om nevnte Damms pukkelrygg må gjengis naturtro eller om den kan sløyfes. 
Her er teksten med forbedringer blitt mye morsommere enn originalen. 
Legg så til at Dramatiskes mange aktører spiller sine roller så det både lyner og tordner, de eksellerer i karikaturer av ulike borger-typer og yrkesrepresentanter. 
Det blir faktisk veldig morsomt. 

Mot slutten kommer svakheten i stykket tydelig til syne. 
Ett av rådsmedlemmene oppdager noe med svært liten skrift i testamentet: 
Her har man kranglet uhemmet i en uke, uten å ha lest godt nok hva som stod i det første brevet. 
Det er liksom for tynt til å skape den store overraskelsen og dermed løsningen i stykket. 
Men halloi er der nok av, og ensemblet skal samlet ha stor honnør for å ha skapt en «aftenunderholdning» man gjerne kan bruke en kveld på. 
