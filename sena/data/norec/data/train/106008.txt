Hot Chip:«One Life Stand» 

(Parlophone/EMI) 

Potensial realisert. 

De har vist tendenser til storhet før, men på sitt fjerde album tar londonkvintetten Hot Chip steget opp til den britiske popmusikkens elitedivisjon. 
Deres tidligere plater hadde for mye bloggete klubbmusikk; et sted på veien må bandet ha skjønt at vi ikke hadde elsket New Order så høyt om de bare lagde iskalde dansbarheter som «Blue Monday». 

«One Life Stand» er et rikt orkestrert skattkammer med underskjønn pop - vakkert sunget, varmt formulert, produsert med en kontemporær fingerspissfølelse og grandios melodiføring som minner om Pet Shop Boys på høyden av sin karriére. 
Men Hot Chip har ikke bare slukt leksikonet; de har begynt å skrive sitt eget. 

BESTE LÅT: 
«Take It In» 
