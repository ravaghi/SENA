Rock til råkjøring
**Camp Abby 

«we apologize for the inconvenience» (Awesome Records)** 

Tittelen på denne lokale debutplata med det stygge coveret er misvisende. 
Når du først åpner døra for Camp Abby ber de på ingen måte om unnskyldning for at de forstyrrer deg. 

Bandet har vaket i overflaten i Kristiansands bandmiljø lenge, og representerer en sjanger du gjerne må lenger til skogs for å finne. 
Oppskriften er relativt enkel, melodiøs ballerock utført med litt mer enn bare tre gitargrep. 
Endre Kirkesolas produksjon er fet og storslagen, og vokalist Tor Kristian Berge er stilriktig whisky-hes. 
Camp Abby kan nå og da minne om et mindre pønka (og mindre slitsomt) Silver. 
I den andre retningen trekker for eksempel synthen til Terje Arntsen mot Billy Idol. 

Firegreps hardrock er en krevende sjanger når det gjelder låtskriving, og også Camp Abby maser litt på tomgang. 
Et par hvileskjær kunne gjort seg. 
Men på de opptil flere godlåtene er dette ei perfekt plate å kjøre bil fort på indre bygder til. 
