Kingston HyperX 3K 240 GB SSD
Ny og rimeligere utgave av Kingstons SSD. 

Prisene på SSD skal ned, og de er definitivt på vei ned. 
Men produsentene vil gjerne at det skal skje raskere, slik at de kan selge mer. 
Samtidig gjelder det å knipe inn på kostnadene slik at de ikke tjener mindre, og da er komponentprisene et viktig element. 

Elektroniske komponenter prises etter mange parametre, som ytelse og kapasitet. 
Flashminne prises også etter levetid, hvor mange ganger minnecellene kan skrives/slettes før de er så svekket at de ikke lenger kan holde på data. 

Derfor er en SSD med mindre levetid et rimeligere produkt, men likevel mer enn godt nok for den bruken det er tiltenkt. 
Vi snakker om en levetid som uansett er lenger enn de fleste andre komponentene i en PC. 

Hvorfor 3K 

I denne sammenhengen betyr 3K at hver enkelt celle kan skrives til 3000 ganger. 
Men kontrolleren sammen med operativsystemet sørger for å fordele bruken og dermed levetiden jevnt over alle cellene i alle brikkene. 
Ved 10 GB skriving hver dag gir dette en levetid på over 8 år for hele SSD-en. 
I praksis vil dette holde i lange baner for de fleste brukere. 
Til sammenligning vil flashminne med den lengste levetiden under samme belastning vare i over 80 år. 
Vi kan ikke se noen grunn til å spandere ekstra for å holde på private data i flere generasjoner. 
For datasentraler er saken selvsagt en annen, der er også belastningen vesentlig høyere og levetiden reduseres tilsvarende. 

Det som betyr mest for brukerne er hastigheten, og den er ikke dårligere på 3K minne enn på 5K eller mer. 

HyperX 3K 

Vi testet HyperX 3K SSD-en fra Kingston levert som oppgraderingsversjon. 
Det betyr eske med festebrakett, eksternt kabinett til den gamle disken, Acronis programvare for overføring av data fra den gamle disken, kabler, skruer og hendig lommeverktøy. 

Settet fungerer utmerket og gjør det enkelt å oppgradere en stasjonær eller bærbar PC. 
Programvaren overfører og tilpasser partisjonen etter datamengden, men du må selv fjerne unødvendige data fra originaldisken som ikke får plass på SSD-en. 

Med 240GB kapasitet får du ganske god plass til operativsystem og programmer, og mye data i tillegg. 

Ytelse 

Kingston hevder at ytelsen ikke er dårligere på denne enn på forgjengeren, og det bekreftes av våre tester. 

I praksis er ytelsen identisk, forskjellene er ubetydelige for opplevelsen i daglig bruk. 

Konklusjon 

HyperX 
3K holder stand, med samme høye ytelse som forgjengeren. 
Det som er forandret er prisen, som har sunket dramatisk siden forgjengeren ble introdusert. 
Listeprisen var 3 990 kroner på første 5K utgave, mens den nye 3K har i skrivende stund en pris på litt under 2 300 kroner i butikkene. 

Kingston HyperX 3K SSD SH103S3 240GB 
