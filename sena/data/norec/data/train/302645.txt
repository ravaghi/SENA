Død og forfall på plate
Men Loudon Wainwright III (64) kler rollen som «the old man». 

ALBUM: 
Loudon Wainwright 
III har fostret opp en hel familie av musikanter, delvis sammen med nå avdøde Kate McGarrigle. 
Alle de fire barna (Rufus, Martha, Lucy og Lexie) og to av tre mødre er med på «Older Than My Old Man Now», som kan høres som Loudons «musikalske selvangivelse». 

I stedet for å skrive en biografi, oppsummerer han sitt «swinging life» på snaut fire minutter i «The Here & The Now», som ved hjelp av John Scofields elektriske gitar setter deg i jazzstemning: 
«In '46 out I came - This world would never be the same». 

Tekstforfatteren 
Jeg tør påstå at Loudon er en av de aller beste tekstforfatterne innen folk, eller viser som det gjerne heter her hjemme. 
Det skyldes særlig hans miks av utleverende humor og djevelsk selvironi, knallhard ironi og herlig satire. 

Grammy-pris 
Hans forrige album var høyst aktuelle «10 Songs For The New Depression» (2010), og før det «High Wide & Handsome: The Charlie Poole Project» (2009), som endelig brakte ham hans eneste Grammy-pris. 

Denne gang er han tilbake der han er på sitt aller beste, med bare egne tekster - og med et vidt musikalsk bakteppe. 
Noe er nytt og noe gammelt, én har ei åpningslinje fra faren («Double Lifetime») og en skrev han i 1975 sammen med sin daværende ekskone, nå avdøde Kate McGarrigle («Over The Hill» - ja, enda en trist sang om at livet snart er over...). 

«My Meds» 

Symbolsk For Loudon kan nok tittelen på albumet - og sangen med samme navn - tilskrives et anfall av sentimentalitet. 
Overraskende nok er albumet ganske fritt for den selvransakelsen han har «plaget» seg med i mange låter de siste åra. 

Her har han i stedet stoppet litt opp - for å se bakover og for å fundere over livet etter at han som 65-åring nå er blitt eldre enn «the old man», som bare ble 63 (old man er altså et godslig slanguttrykk for far, pappa eller bare gamlingen). 

Hele livsløpet 
Dermed blir døden et ganske naturlig tema, men også forandringene i livet - fra fødselen og fram til nå. 

Dame Edna (!) 
Flere gjester er med på albumet, og den mest spesielle av dem er Dame Edna. 
Bakgrunnen er at hun spilte hans kone i to episoder av tv-serien «Ally McBeal». 
Her bidrar «hun» med sin «visdom» i svært direkte «I Remember Sex»: 
«Sometimes you'd lie on top of me 
- we tried that out a bit / But it didn't work as well - I guess something just didn't fit». 

Typisk Loudon, altså. 

Andre gjester er Chaim Tannenbaum, som han samarbeidet med i London-perioden på 80-tallet, Chris Smither og Loudons musikalske farsfigur, Ramblin' Jack Elliott. 

Men først og sist er dette Loudons plate. 
Han er sjøl blitt «the old man», og det beste med det er at han kler det. 
