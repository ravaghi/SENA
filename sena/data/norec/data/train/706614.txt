Fabulerande og fabel-aktig
BOK: 
Litteratur av ofte høg karat, men med litt for mange ujamne innslag. 

Marit O. Kaldhol: 
Mjølketannmuseet. 
Forteljingar. 
132 sider. 
Samlaget. 

Ei gravid kvinne føder ein fisk. 
Eit syskenpar kastar foreldra sine på bålet. 
Eit ektepar får eit barn som er så stygt at dei ikkje vil ha det, og prøver å kvitta seg med det på alle tenkelege og utenkelege måtar. 
Ei mor samlar på mjølketennene til borna sine for å laga eit museum av dei. 

Slike inngangar opnar umedvitne rom i oss, inn mot det forbodne, tabuiserte. 
Desse korte prosastykka nærmar seg den mytisk ladde draumelogikken der Franz Kafka er den moderne meisteren over alle, og som hjå han er også her ein bisarr humor sterkt til stades, som ein måte å møta det groteske på. 
Dyrefabelen er ein fleire tusen år gamal sjanger, og grensene og overgangen mellom det menneskelege og dyriske ligg nær sjølve røtene til kunst og religion, folkesegner og eventyrdikting. 

Marit O. Kaldhol (f. 1955, deb. 
1983) har også skrive mange barne- og ungdomsbøker, og eg undrar om ikkje nokre av forteljingane her også i like stor mon kunne appellera til born: 
Absurd humor og sære hugskott plar vera vel så kjærkomne innslag som oppbyggjeleg moral for det alltid kresne, heilt unge publikummet. 
At mykje norsk samtidslitteratur har ei heller uklår adresse aldersmessig, er eit problem for seg. 

Når denne boka som heilskap ikkje når heilt opp i den øvste divisjonen av vaksen litteratur, ikkje kan kallast retteleg fabelaktig i tillegg til fabel-aktig, så er det likevel ikkje dette eg meiner er hovudgrunnen. 
Det er meir det at tekstane er ujamne, at ikkje alltid nok av galenskapen frå draumeverda slepp heilt gjennom sensurinstansen som den vakne skrifta er. 
Somme av historiene blir for ordinære, heilt enkelt, og boka får ein litt treig start og daff slutt. 
Kanskje den unge litteraturstudenten i ei av forteljingane, som kan stryka ut alle uturvande ord og setningar frå bøkene på biblioteket med fingertuppen sin, likevel skulle ha kikka litt på denne? 
Men bokstaveleg tala kjernen i boka, ein god handfull tekstar – ”Skråstilt tann”, ”Feilen”, ”Saum”, ”Besøk” osv. 
– er dikting av høg karat. 
