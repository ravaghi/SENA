Zero7 «The Garden»
(Atlantic/Warner) 

Årets soundtrack til hvitvin på verandaen. 

Denne britiske duoen ble først kjent som et av de mer karaktersterke navnene i chillout-bølgen tidlig dette tiåret. 
Deres kjærlighet til syttitallssoul ga dem en egenart alle «bølgeband» er avhengige av for å overleve, og på sitt tredje album fortsetter de å dyrke den til noe som nærmer seg perfeksjon. 

Jazzinspirert sofafunk er det rikelig av på «The Garden», og stemningen platen formidler er en glovarm sommerdags skumringstimer. 
Lyden er varm og organisk, også når elektronikken trer frem, og låtene formelig smelter inn i ryggmargen. 

Zero7 er armert med to utmerkede vokalister, Sia Furler og José Gonzalez, og deres sjelfylte bidrag gjør albumet til den rake motsetning av det typisk ansiktsløse produsentforetagende. 

LAST NED: 
«The Pageant Of The Bizarre», «Today», «Futures», «Throw It All Away», «This Fine Social Scene». 
