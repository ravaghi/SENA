Sløyfe-menn
Denne filmen forteller om hvorfor Superman-skuespilleren George Reeves (Ben Afffleck) skjøt seg/ble skutt i 1959, og derfor bærer mennene sløyfe, et plagg som av uforståelige grunner bare brukes av helsehertugen Per Fugelli i vår tid. 

Filmen gir et fascinerende bilde av det økonomisk-seksuelle establishment i filmbyen, for Reeves er elskeren til den aldrende MGM-sjefens hustru Toni (Diane Lane), men han har alle slags ambisjoner og drømmer og fristelsesbaserte frihetsfornemmelser, så dama blir omsider dødelig fornærma. 

Detektiven Adrien Brody blir hyrt til å etterforske selvmordet, og han oppdager mye, blant annet at Hollywood er en slags musefelle det katten tar deg hvis du blir for kvikk på osten. 
Den fraskilte etterforskeren finner også ut at familie er uerstattelig – og dermed får en ganske snedig periodefilm også et troverdig og vermutbittert budskap som neppe kommer til å skade de mottakelige. 
