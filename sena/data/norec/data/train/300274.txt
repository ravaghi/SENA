Musikkanmeldelse:Demi Lovato - «Confident» 

Overivrig vokalrunking fra selvransakende Disney-stjerne. 

ALBUM: 
Ung skuespiller blir kjendis via Disney Channel, satser på egen musikkkarriere, og ender til slutt opp som rusmisbruker. 
Høres historien kjent ut? 

23 år gamle Demi Lovato er neste store navn ut fra underholdningkjempens talentkvern, og har til tross for sin unge alder allerede levd et liv fylt av voksne livsutfordringer. 
Når hun nå slipper sitt femte (!) soloalbum, er det derfor med fokus på et oppgjør med gamle vaner, og ikke minst budskapet om at hun endelig er glad i seg selv. 

Kanskje ikke noen stor overraskelse, skiva heter tross alt «Confident». 

Det hele starter flott med albumets triumferende tittelspor, sommerens store hitlåt «Cool For The Summer», og selvransakende «Old Ways». 
Men så dukker utgivelsens store problem opp. 
Demi er nemlig fullt klar over sin egen styrke som sanger, og bruker stemmen for alt den har vært gjennom de 39 minuttene skiva varer. 
Dette betyr unødvendig vokalrunking i en ambisiøs serie med powerballader jeg ikke har sett maken til siden 80-tallet. 

Sleng på et av Iggy Azaleas mest tilgjorte rapvers noensinne (det sier litt), og vi har å gjøre med et av årets mest slitsomme lytteropplevelser. 
