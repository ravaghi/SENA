Band of Gold:24 karat 

Debutalbumet til Band of Gold er et slikt som får musikkanmelderhjernen til å gå i spinn. 
Først er det den varme, akustiske 70-tallsklangen i «No Way Around». 
Så er det trommemaskinen som får «Wishes» til å minne om noe Prince kunne ha laget i tiåret etter og den boblende rytmen som får «But in the Movie Baby» til å høres ut som et av samarbeidene til Robyn og Röyksopp. 
Mot slutten er det de prog-psykedeliske utbruddene i «I Picture Movies» og «For You». 
Og som røde tråder gjennom helheten: 
Fleetwood Mac-ske melodilinjer parret med ABBA-aktig vokal. 
Man kan bli lykkelig — og litegrann ør - av mindre. 
De trenger noen runder for å feste seg, disse sangene, men til gjengjeld fortsetter de bare å vokse. 
Balladen «Ready» kan for eksempel virke nokså unnselig. 
Men over tid skal den vise seg som selve albumets gravitasjonspunkt. 
Du kjenner det på gåsehuden som alltid kommer i det siste vers tar av mot himmelen. 

Nina Elisabeth Mortvedt skriver, spiller og synger. 
Nikolai Hængsle Eilertsen (BigBang, Elephant9) skriver, spiller og produserer. 
Alle studioflinkisene fra en viss generasjon bidrar. 
Men la ikke referansene skremme deg. 
Band of Gold er for bra til bare å bli hørt av musikkanmeldere. 
