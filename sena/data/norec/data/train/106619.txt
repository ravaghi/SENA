Rune Rudberg «Runaway»
(Piraya Music) 

Stilsikker og likandes country fra Norges førstecowboy. 

Etter et beryktet nachspiel i Skien i fjor har Rune Rudberg måttet tåle mye motgang - fortjent eller ufortjent, men den godeste Rudberg lar seg heldigvis ikke knekke. 

Det engelskspråklige countryalbumet «Runaway» er ikke bare en stilsikker og hyggelig oppfølger til hans forrige soloskive «Gone Country» fra 2004; det er også en fin nesepeker til dansebandet Scandinavia, som ga ham sparken etter ovennevnte hendelse, om at han står mer enn fjellstøtt på egne ben. 

I den rendyrkede countrybekledningen kommer østfoldcowboyens stemme helt til sin rett, og låtene, som i hovedsak er signert andre låtskrivere, er absolutt lette å like. 
I tillegg byr han på noen temmelig alrighte coverversjoner av blant annet Lonestar-hiten «Amazed», Alan Jacksons «Dallas» og Kid Rock/Sheryl Crow-låten «Picture», hvor nykommer Liz Olsen gjør en fin entré som duettpartner. 
Men bonussporet «Cæsar Part II» kunne med hell vært utelatt. 

For så vidt en morsom idé å parodiere over «Hotel Cæsar», men låten oppleves som litt malplassert i denne settingen. 

Anbefalt kjøp: 
«Hillbilly Dream», «Dallas» og «Picture». 
