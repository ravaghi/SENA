Bekvemme idealister
Langt mellom lynnedslagene fra grunge-legendene Pearl Jam 

22 år har gått siden Pearl Jam skrev seg inn i musikkhistorien med sin brakdebut "Ten", som også ble Seattle-bandets kommersielle gjennombrudd. 
Kvintetten, som den gang ble beskyldt for å selge seg, har lenge benyttet seg av sin posisjon til å fremme idealistiske prinsipper og politisk engasjement. 
"Lightning Bolt" markerer, med sin bastante tittel, bandets faktiske tier i albumrekken. 
Da kunne man kanskje forventet noe kortere avstand mellom lynnedslagene. 

Sporene "Getaway", "My Father's Son" og platens førstesingle "Mind Your Manners" åpner albumet med høyt tempo og lovende intensitet. 
Med fengende gitarer, harde bassriff og elementer fra både punk og hardrock viser Pearl Jam sin skitne side. 
Viljen til å sparke fra seg virker evig og nådeløs, men så stopper det hele litt opp. 
Råskapen legges til side og "Lightning Bolt" glir mer i retning "Backspacer" fra 2009, bandets forrige album. 
Lystig rock, akustiske ballader og Eddie Vedders følelsesbetonte lyrikk preger store deler av platen. 
Pearl Jam leverer som kjent også dette på uanstrengt vis, men fremstår vel motstandsløse og bekvemme i sitt uttrykk. 
