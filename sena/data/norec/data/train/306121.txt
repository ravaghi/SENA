Nå tar han Klæbo-klyvet
Kristian Kristensen lager Bylarm-fest. 

BYLARM: 
Det er strengt tatt ikke mange som har tatt de store stegene karrieremessig etter TV 2-serien «The Voice». 
Et unntak er harstadværingen Kristian Kristensen (25). 
Før det hadde han bandet No Name 
- No Fame, og det gikk troll i ord. 
Men nå, mine damer og herrer, er han i ferd med å ta det store «Klæbo-klyvet»! 

To minalbum 

Det har riktignok tatt tid, han røk jo ut i semifinalen så langt tilbake som 2013, men han har klart å etablere seg som artist med to minialbum i boka. 

Og - han har hatt en god utvikling: 
Til topps i Urørt-finalen på P3 med «Lyset» i 2015 og nominasjon til årets hit i Spellemannprisen i 2016 for «Kan du lære mæ». 
​ 

Mer rocka 

Nå er han klar for de store scenene, foreløpig en nattlig konsert i Kulturkirken Jakob. 
Uttrykket er mer rocka enn på plate, og han har en tilstedeværelse på scenen som jeg regner med at han lærte seg underveis i «The Voice» - og nå har tatt enda noen skritt videre. 

Det er beundringsverdig. 
Han eier scenen, og går ikke av veien for å dra med seg publikum i allsang, heller . 
Kristensen har en naturlig utstråling som smitter over på alle som ser og hører, han har en trygghet på scenen som mange etablerte artister kan misunne ham. 

Aleine 

Han begynner aleine bak et keyboard (ett av fire på scenen) i dunkel belysning, mens bandet forsiktig melder seg på i «Tårnet». 
Den er enda råere enn på plate. 
Kristensen er i flyten nå og følger opp med «Kan du lære mæ» - med falsettsangen som er blitt et kjennetegn. 

Lystig 

Han sier sjøl at han bare synger deprimerende sanger, men på et vis får han dem til å høres lystige ut. 
Det skyldes kanskje frodigheten i uttrykket og det faktum at han synger på dialekt. 
Musikken blir mer levende. 

I ryggen har han et tett band (to gitarer, bass, trommer og tangenter) som får Kristensen til å stråle om kapp med den fantastiske stemmen. 
Kristian Kristensen må bare smi mens jernet er varmt. 

Spiller også på Rockefeller lørdag kveld. 
