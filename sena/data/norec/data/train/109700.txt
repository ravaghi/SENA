Spillanmeldelse:«Little Big Planet Karting» 

(VG Nett) 
«Little Big Planet» tar skrittet over i racing-genren med «Little Big Planet Karting». 
Resultatet er fargerikt, underholdende og veldig likt «Mario Kart». 

Skal jeg beskrive «Little Big Planet»-serien med ett ord, så må det være «sjarmerende». 

Den trivelige tøybylten med knappeøynene, de fargesprakende landskapene, de søtmorsomme miniplottene - alt presentert av den godmodige stemmen til Stephen Fry (i den engelske versjonen, spillet er også lokalisert til norsk). 
Det er rett og slett umulig å mislike «Little Big Planet». 

Etter to eventyr i plattformgenren handler det altså om go-kart-racing i «Little Big Planet Karting». 
Med på bilturen har utviklerne husket å pakke de fleste av de egenskapene som gjorde forgjengerne så populære. 
Sackboy kan fortsatt modifiseres og kles ut i en sann myriade av ulike antrekk, hatter, briller, paraplyer og det meste annet man kan tenke seg. 

Selve bilen kan da bygges i ballongdyr, byttes ut i en flyvende mini-zeppeliner eller modifiseres med skipshorn-tute. 
Valgmulighetene er kort og godt enorme. 

De fleste av brettene er billøp mot syv motstandere. 
Her slår likheten til «Mario Kart»-spillene inn for alvor, med et rikt arsenal oppfinnsomme våpen, gjemte snarveier og en spillmekanikk som sørger for at sistemann får noen voldsomme fordeler. 

Med jevne mellomrom byttes baneløpene ut med en rekke alternative spillmoduser. 
Hyppigst er «battle mode» hvor målet er å slå ut motstandere innen en gitt tidsfrist på et mellomstort stadium-område. 
Ikke helt ulikt «battle mode» fra, joda, «Mario Kart». 

Når sant skal sies så er det flere avgjørende forskjeller fra Nintendos populære maskotracer, og den japanske spillutvikleren har da heller ikke monopol på lekne go-kart-spill. 
«Little Big Planet Karting» har også mye til felles med «ModNation Racers». 

Brettene, som ligger fordelt på et knippe planeter med ulike temaer, har sine egne små historier, akkurat som i de tidligere «Little Big Planet»-spillene. 
De lykkes både med å være søte og morsomme, men i motsetning til tidligere synes jeg ikke den overhengende historien er særlig sammenhengende i «Karting». 

Dessuten er énspillerdelen kortere enn tidligere, iallefall hvis man ikke er fanatisk opptatt av å samle hver minste lille hemmelighet og belønning som ligger gjemt rundt omkring. 

Men nå handler egentlig ikke «Little Big Planet Karting» om énspillerdelen. 
Som Stephen Fry slår fast hver gang anledninger byr seg, så handler «Little Big Planet» om å skape og å dele. 

Foreløpig er det litt tidlig å si noe om hva slags baner som blir skapt rundt omkring på kloden i tiden fremover, men skal man dømme utifra forgjengerne og verktøyene man har tilgjengelig i «Karting», kommer det til å bli veldig mye som er veldig bra. 

Sackboy har kanskje enda ikke samme spillhistoriske pondus som Super Mario, men «Little Big Planet» er i ferd med å bli en spillserie man kan stole på at leverer hver eneste gang. 
«Litte Big Planet Karting» er allerede i dag et veldig bra spill. 
Med all den kreativiteten som finnes der ute har det potensiale til å bli fantastisk. 

Jeg gleder meg iallefall veldig til å se hva som kommer ut på the «imagisphere» i tiden fremover. 

LITTLE BIG PLANET: 
KARTING Plattform: 
PS3 Genre: 
Bilspill Alder: 
7 Utvikler: 
United Front Games/Media Molecule Utgiver: 
Sony Mer info (Wikipedia) 
