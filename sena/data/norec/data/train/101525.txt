LÅTANMELDELSE:Gaute Grøtta Grav 
- «Ekte mann» 

Hellbillies «lite». 

Gaute Grøtta Grav 

GGG kaster seg ut i en artistkarriere, og – ahem – «mannsrolledebatten» med denne debutsingelen. 
Den er verken pinlig eller minneverdig. 

Musikken er oppjaget countrypop med et visst «dansbandsgung», twangy el-gitar og gammelrock-schwung på skarptrommen. 
Produksjonen er pen og pyntelig, en smule ordinær. 

Grøtta Grav har ikke verdens vakreste stemme. 
Og bro-partiet før refrenget deklameres mer enn det synges. 
Det føles litt corny, teatralt. 

Temaet i teksten er en gammel viserocktraver. 
Om «kvinnfolk» som sier de vil ha en mann som kan «føle, lytte og vise», men etterlyser en staut alfahan idet lysene slukkes. 
Det ble skrevet flere norske tekster om dette i fotformskoens tiår, 1970-tallet. 
Ole Paus’ 
«Jeg er så glad i dyr» var vittigere. 

Totalinntrykket er ordinært. 
Men ikke utenkelig at debutalbumet «Gardsgut» kan bli en vinner i bensinstasjonssegmentet når det det slippes til høsten. 

MORTEN STÅLE NILSEN 
