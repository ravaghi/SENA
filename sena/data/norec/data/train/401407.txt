Påskekrim:Vikaren på NRK1 | 
Anmeldt av Asbjørn Slettemark 

Ikke engang vikaren fra helvete kan redde «Vikaren». 

Man er unnskyldt om man blir litt tåkete i toppen av å være i fødselsperm. 
Det er lett å miste taket på voksenverden og bruke mer tid enn sunt er på å gruble over detaljer. 
Men at det skal gå så hakkende galt som for arkitekten Ellen Rooney, det unner man virkelig ingen. 

Hun har akkurat vunnet et stort prosjekt for arkitektkontoret hun jobber for, men må gå baklengs ut av det da hun blir gravid og skal i mammaperm. 
Inn arkitektdørene kommer vikaren Paula, som etter sitt gjennombrudd som lovpriset arkitektspire tok mange års pause fra jobben for å oppdra datteren sin. 

Hvem er egentlig paranoid? 

Ellen er først strålende fornøyd med en god erstatter, men snart aner hun at noe er galt med Paula. 
Hvorfor er hun så opptatt av Ellens graviditet og kommende mammaperm? 
Hvor er datteren som Paula sier hun var hjemme i årevis for å passe på? 
Eller er det egentlig Ellen selv som sjangler høygravid inn i paranoia og vrangforestillinger? 
Hun var jo tross alt selv under psykiatrisk behandling da hun traff ektemannen. 

Vikaren åpner aldeles strålende og forstyrrende, med skuling og psykodrama som om Single White Female og Gone Girl gikk på kinodate sammen. 

Vicky McClaire, kjent fra Line of Duty, Broadchurch og This is England-seriene, er ubehagelig god som Paula, og spiller passiv-aggressiv potensiell psykopat som om Englands fremtid som thrillernasjon sto på spill. 
Serien ymter også frempå med noen kommentarer om status for karrièrekvinner og fødselsperm, men når nøstet skal snøres og kabalen legges, kollapser Vikaren. 

Der det åpner som stillespillende psykothriller i første episode, blir andre – og avsluttende – episode til en sjanglende fest av usannsynligheter og melodrama. 
Det gråtes, lyves og konspireres uten noen hensyn til små ting som troverdighet og sammenheng. 
Til slutt blir man snytt for en potensielt knallgod påskekrim. 
Det er ingen grunn til å bruke timevis på Vikaren denne påsken, prioritér heller å brette papirfly av Kvikk Lunsj-papir. 
