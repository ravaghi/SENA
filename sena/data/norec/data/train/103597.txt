Rachel Stevens:«Funky Dory» 

(19/Universal) 

Erke-britisk kommers-pop anno 2004 

Rachel Stevens klarer ikke helt å løsrive seg fra sin bakgrunn i S Club 7 på sin solodebut. 
Med profesjonell produksjon fra deler av det svenske Murlyn-teamet (deriblant den norske eks-Murlyn-mannen David Eriksen) og alt dette betyr av gromlyd og diverse vokalpålegg, makter ikke Stevens helt å frigjøre seg fra jentegrupper som Atomic Kitten og Sugababes i uttrykket. 
Synd, fordi i spor som «Heaven Has To Wait» viser Rachel Stevens hvor god stemmen hennes egentlig er, men altfor ofte forsvinner denne i produksjonen. 
Gledelig nok er den norskproduserte tittellåten blant de aller beste her, der David Eriksen har stjålet taktfullt fra David Bowies «Andy Warhol» og skapt en leken låt med kontant groove. 
Men denne - og hiten «Sweet Dreams My LA Ex» - redder dessverre ikke dagen for Rachel Stevens. 
