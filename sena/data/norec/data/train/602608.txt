Blodig om sosiale medier
I «Tragedy Girls» tar to jenter jakten på «likes» og følgere til helt nye høyder. 

Tragedy Girls 

USA 2017 

Skrekkfilm/sort komedie 

Regi: 
Tyler MacIntyre 

Manus: Chris Lee Hill, Tyler MacIntyre 

Skuespillere: 
Alexandra Shipp, Brianna Hildebrand, Josh Hutcherson, Craig Robinson, Kevin Durand, Jack Quaid 

Tyler MacIntyre og Chris Lee Hill har laget nok en skrekk-komedie sammen. 
Forrige film «Patchwork» (2015) handlet om en venninnegjeng som etter en natt på byen våkner opp sydd sammen til én kropp à la Frankenstein. 
Denne gangen er de to kvinnelige hovedpersonene ikke ofre, men tvert imot kaldblodige mordere på jakt etter berømmelse gjennom bloggen sin. 

Filmen er inne på noe riktig spennende om vår tids store utfordring rundt sosiale medier, og folks higen etter berømmelse, «likes» og følgere som gir dem den bekreftelsen de så sårt trenger. 
Og betyr det noe om alt er basert på løgner, eller er det livet på sosiale medier som er den gjeldende virkeligheten – den som betyr noe. 

Dessverre klarer ikke filmen å holde i det mest interessante hele veien gjennom, og roter seg stadig bort i klisjéfylte scener med smålig sjalusi, stereotypiske high school- karaterer og velbrukte slasher-scener, og filmen oppnår aldri den nerven den kunne ha hatt. 

Den funker bedre som sort komedie enn som skrekkfilm, men i disse halloween-tider er det absolutt en underholdende, velspilt og til tider kreativ film som byr på blodsprut uten å skremme vettet av deg. 
Som en mørk versjon av «Clueless». 
