The Fratellis:«Costello Music» 

(Island/Universal) 

Omtrent som Supergrass, minus «super». 

Skotske The Fratellis var blant fjorårets mer uventede salgssuksesser i Storbritannia; forrige uke fikk de Brit Award for «breakthrough act», og denne debutplaten har solgt over en halv million der borte. 
Ikke så rart, for så vidt, for trioens britpop-variant er som kneippbrød - ikke spesielt spennende, men solid og traust. 
Og britene elsker musikalsk kneippbrød. 

«Costello Music» har fint lite med Elvis Costello å gjøre. 
Innholdet er glamrockkrydret, men føles likevel aldri glamorøst. 
Det er flere greie melodier her, men bandet har så lite personlighet at det blir vanskelig å føle noe for dem. 
Den høye hurrafaktoren blir dessuten fryktelig slitsom i lengden. 

ANBEFALTE KJØP: 
«Whistle For The Choir», «Baby Fratelli» 
