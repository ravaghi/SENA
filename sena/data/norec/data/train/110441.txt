Ó JUL MED DIN VREDE
Marerittjul for superparet, når superferien dessverre må tilbringes i den splitrede, nærmeste familie. 

HANDLER OM: 
Brad og Kate er et moderne, eventyrlystent, rikt og lekende par, som ikke har tenkt å gifte seg og ikke har tenkt å få barn og slett ikke har tenkt å tilbringe jula i den avskyelige, nærmeste familie, som er splittet i fire, selvfølgelig. 
Men alt forandrer seg, når tåken legger seg tykk over flyplassen på lille julaften og den planlagte ferien til Fiji må utsettes.... 

Dette har forøvrig vært årets førjulshit på amerikanske kinoer. 

DOM: 
Når all juleidyll er trukket fra, er det vel omtrent dette man står igjen med: 
Tvangskos med dysfunksjonelle voksne og barn, som man dessverre er knyttet til fordi de er familie. 

Det er røff og for så vidt sjarmerende julevrede her. 
Og pinlige øyeblikk og programmerte kriser og, selvfølgelig, en happy ending; det er jo jul! 

Det er etterhvert blitt adskillige anti-julestemnings-julefilmer i USA. 
Noe nær en egen sjanger. 
Originaliteten på denne kan til en viss grad forstås ut fra tittelbruken: 
"Four Christmases" på amerikansk, "Anywhere But Home" på godt norsk. 

Da aner man jo at som filmpakke betraktet blir dette i bløteste laget. 
