Mega hai, middels film
Hvis du skulle være i humør til å se en helt OK film om en kjempediger hai som spiser folk, er "Megalodon" et helt OK alternativ. 

B-filmopplegget kunne neppe ha vært mer oppskriftsmessig. 
En gruppe forskere kommer i skade for å lokke en forhistorisk, antatt utdødd hai – 4–5 ganger så stor som den i "Haisommer" – opp til overflaten, og må be den forfyllede eks-dykkeren Jonas Taylor (Jason Statham) om hjelp. 
Mye plasking i vann og mange "Oh, my God!"-utrop følger. 

Det meste ved "Megalodon" er i grunnen som det burde være. 
Humoren er så klein at den nesten virker naturlig. 
Statham er og blir en av de mer tiltalende actionheltene. 
Haien ser akkurat så grinete ut som et nyss våknet dypvannsbeist burde gjøre. 

At regissør Jon Turteltaub ("National Treasure"-filmene) i tillegg skulle ha en Spielbergs lag med spenningsoppbygging – situasjon etter situasjon som burde ha vært melket for alt de er verdt, er over lenge før vi har rukket å leve oss ordentlig inn i dem – ville kanskje ha vært for mye forlangt. 

Hele prosjektet har tross alt en sånn tilforlatelig "Hei, vi fullt klar over at dette ikke akkurat er Oscar-materiale!"-aura som gjør at man føler seg fornøyd så lenge det ikke blir kjedelig. 
