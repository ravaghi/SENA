Koselig, men litt rotete detektivhistorie
«Operasjon Mørkemann» har rikelig med sjarm og er akkurat passe skummel for de minste, men litt for mye av plottet er presentert på en halvhjertet måte. 

Operasjon Mørkemann 

Sjanger: 
Familiefilm / Krim 

Skuespillere: 
Emma Kilane, Thomas Farestveit, Finn Schau, Eldar Vågan, Ulrikke Døvingen, Lise Fjeldstad 

Regi: 
Grethe Bøe 

Norge, 2018 

Lengde: 1 t. 22 min. 

Aldersgrense: 9 år 

Denne filmen er et godt eksempel på at det som fungerer kjempegodt i bokform ikke alltid klarer overgangen til lerretet uten at det oppstår en del rusk i maskineriet. 
«Operasjon Mørkemann» er basert på Jørn Lier Horsts barnebok med samme navn, en bok som føyer seg inn i en lengre serie om de to barnedetektivene Oliver og Tiril. 
Dette driftige tospannet driver et vaskeekte detektivbyrå i en idyllisk sørlandsby. 
I denne historien ramler Oliver bokstavelig talt over en sak, idet han litt for sent oppdager at noen har gravd flere hull i bakken på den såkalte Fantesletta, noe som fører til at han får et ublidt møte med bakken og et ødelagt sykkelhjul. 

De to nysgjerrige detektivene avdekker etter hvert at sletta var åsted for et tragisk selvmord for over 100 år siden, og de videre undersøkelsene setter dem på sporet av en mystisk mann som lusker omkring i mørket og leter etter et eller annet. 
Det er rikelig med scener som er laget for å skape en passelig porsjon uhygge, tilpasset de yngste seerne. 
Men det blir litt snillere enn det hadde trengt å være, og i tillegg breddfullt av logiske brister som det blir vanskelig å overse etter en stund. 
Disse var det nok lettere å komme rundt i boka. 
Filmen tar i tillegg noen snarveier for å introdusere viktige rollefigurer, noe som virker veldig oppkonstruert og ikke rent lite klønete. 

All ære til de flinke og sjarmerende barneskuespillerne, og det øvrige rollegalleriet har også mye sjarm og sjel. 
Men når en såpass detaljrik handling skal presses inn på under halvannen time, går det til tider på bekostning av både logikk og flyt. 
