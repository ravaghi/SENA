«Den andre siden av håpet:»Uforlignelig Kaurismäki 

Som vanlig tar det bare få sekunder å gjenkjenne hvem som har laget denne filmen. 

Aki Kaurismäki har lenge vært en nostalgisk filmskaper. 
Hans univers er knyttet til et Helsinki som ikke lenger eksisterer, som er blottet for den teknologien og designen vi forbinder med det moderne Finland. 
Isteden er det de som har falt utenfor storsamfunnet vi får møte i filmene hans, de som bærer stoisk på sine sår og sliter med å vise følelser. 
Denne gangen lar han en syrisk flyktning forsøke å bli klok på disse melankolske einstøingene som bak pokeransiktene likevel viser seg å besitte betydelige empatiske evner. 

I forrige filmen Le Havre var det en skopusser som hjalp en afrikaner på flukt. 
Khaled (Sherwan Haji) har også kommet med strømmen over Middelhavet, men havner ved en tilfeldighet i Helsinki. 
Kaurismäki lar ham grave seg ut av en container og det er ikke eneste gangen han minner om en tragisk Buster Keaton-figur. 

Han søker asyl, men får selvsagt avslag. 
Det er da han får uventet støtte fra restauranteieren Wikstrøm (Sakari Kuosmanen, kjent fra Mannen uten minne). 
Sammen med noen spektakulært talentløse medarbeidere på ”Den Gyldne Halvliter” bestemmer han seg for å hjelpe Khaled med å gå under jorden. 
Men noen lykkelig utgang blir det ikke. 

Får fremstå med humor 

Hvorfor disse fortapte skikkelsene vil hjelpe Khaled er ikke viktig. 
Kaurismäki er ingen dokumentarist, men en poet som kan trylle frem medfølelse der man minst venter det. 
Hver eneste karakter er en gåte som besegles av kryptiske onelinere og absurde situasjoner. 
I hvert fall blant dem som befinner seg på den gode siden av håpet. 

Verre er det med fremstillingen av nasjonalistene som vil jage ut flyktningene. 
Her er ondskapen så monoton og banalt skildret at det blir kjedelig. 
Men igjen – dette er ingen dokumentar, og det føles godt, om enn forutsigbart, å være så definitivt på flyktningenes side og riste på hodet av ”de slemme”. 

Kaurismäki tilfører flyktningene en verdighet de sjelden får lov til å opptre med i nyhetsmediene, og skal ha honnør for det. 
Og enda mer eksotisk: han lar de fremstå med humor. 
Som i Le Havre er det enkeltindividets tidløse rett til å vandre fritt på jorden som synes å være budskapet. 

Referanserikdom 

Noen vil muligens huske filmhistoriens mest kjente ananas fra Le Havre. 
Her er det åpningsminuttenes formidable kaktus som fikk meg til å humre godt. 
Det er slike små detaljer vi har lært å forvente av en Kaurismäki-film, og fansen vil ikke bli skuffet. 
Om Le Havre var full av referanser til den franske poetiske realismen fra 30-tallet, er det også her referanser til mye filmhistorie. 

Når Khaled avhøres av politiet skriver tjenestemannen så godt han kan på en gammel skrivemaskin, slik vi kjenner fra alskens dårlige politiserier. 
Og selvsagt dukker Kati Outinen opp i en liten rolle som speiler så mange av hennes skikkelser i Kaurismäkis tidligere filmer. 
Men vi går oss ikke vill i denne referanserikdommen, Kaurismäki holder oss forankret i flyktningenes skjebne. 
Og med noen av replikkene er han tydeligere enn han pleier å være. 

Når du går i gatene i Finland, så må du ikke smile, for da tror de at du er gal, instruerer en dreven flyktning Khaled. 
Og Khaleds egen tro på Finland vil nok treffe en og annen rå nerve: 
”Finnene har hatt sin egen krig og har selv vært flyktninger, så de vil forstå”. 
