Wilfas MasMad-1 massasjemadrass
Kan den erstatte de store stygge stolene? 

Stiv i ryggen eller vondt i nakken? 
Det er få ting som virker bedre enn en tur til massør. 
Men som alt annet som krever personlig assistanse, må du fort ut med fem-seks hundrelapper for en time, og det er en luksus ikke alle kan unne seg i hverdagen. 

Det finnes mange alternativer. 
Blant annet finnes det flere massasjestoler på markedet, men også disse er jevnt over svært dyre. 
Du får en og annen enkel variant fra 5-6.000 om du er heldig, men du kan også fort måtte betale mange titusener av kroner for en svær mastodont av en skinnstol. 
Ikke bare tar den stor plass, i de aller fleste tilfeller er den ikke spesielt pen å se på. 

Heldigvis finnes det enklere varianter på markedet. 
Vi har testet en av dem; MasMad-1 fra Wilfa. 

Les også vår test av vaskeroboten Dirt Devil. 

Slik virker den 

Innholdsfortegnelse: 
Slik virker denI brukKonklusjon 

Den har to hovedprogrammer, shiatsumassaje og rulling, og du kan velge om hele ryggen skal masseres, om du vil ha nakke, midten av ryggen eller korsryggen i fokus. 
Du kan også regulere bredden på massasjen, siden noen rygger er bredre enn andre, og du kan også få den til å konsentrere seg om et spesifikt punkt når du kjenner at den treffer et område som trenger litt ekstra behandling. 

I bruk 

Massasjemadrassen er enkel og grei å ta i bruk. 
Vi trengte ikke noen instruksjoner: 
Du legger den ut på ønsket sted, setter i stikkontakten, og trykker på På-knappen. 
Det vil si Power-knappen. 
Her er alt på engelsk, men det burde ikke by på noen problemer, selv for dem som ikke er så stødig i engelsk. 
"Width" er vel et mest avanserte ordet som brukes. 

Det kan lønne seg å la den rulle opp og ned ryggen til å begynne med, for å se om du burde regulere vidden. 
Vi trengte ikke gjøre noe med den trodde vi - helt til en tester med bredere rygg hadde regulert på den. 

Hemmeligheten i madrassen ligger i ryggen. 
Midt i ryggputen. 
Det er her madrassen gjør jobben i to ulike programmer. 
Både rulleprogrammet og shitatsuprogrammet gjør omtrent det samme vi har opplevd med ordinære massasjestoler. 
Med ett stort minus: 
Fordi man ligger på en flat madrass, og ikke en stol som er litt mer formet etter ryggen, tar den veldig ulikt. 
De punktene der vi trengte den mest (dette vil alltid være individuelt) nådde den ikke ordentlig. 
For at vi skulle kjenne noe i korsryggen måtte vi aktivt presse ryggen ned i puten ("sette stempel" - for dem som har litt erfaring med Pilates eller yoga), og den nådde heller ikke opp ordentlig til skuldre eller nakke, naturlig nok. 
Testpersonen med den bredeste ryggen følte seg også ørlite litt snytt - selv om massasjen kontsentrerer seg om sidene av ryggsøylen, skulle han gjerne sett at det tok litt lenger ut på sidene av ryggen. 

Midt på ryggen, mellom "englevingene" tok den imidlertid godt. 
Og vi likte godt at man kunne skru på varmen. 

I tillegg til ryggmassasjen er det et vibrasjonsprogram i seteputen, der du kan velge mellom vibrasjoner i ulik styrke. 
Dette opplevde vi som litt pussig, spesielt samtidig med shiatsu eller rulling, og vi endte opp med å ikke bruke den funksjonen så ofte. 

Leggputen som følger med har ingen annen funksjon utover å gjøre puten til en hel madrass. 
Du kan ta den av med en glidelås, men vær forsiktig; her er nok designet ikke helt gjennomtenkt, og det er fryktelig knotete å få den på igjen. 
Du er herved advart. 

MasMad-1 er heller ikke spesielt pen å se på. 
Utseendet minner mest om en litt tjukk variant av en solmadrass eller pute til en solstol i formstøpt hvit plast fra tidlig 90-tall - men det er kanskje noen som fortsatt synes det er petn? 
For vår del spiller det uansett ikke så stor rolle, da den enkelt kan pakkes bort. 

Se flere bilder: 

Konklusjon 

Ingen ting erstatter hender som masserer, uansett hvor avansert det blir. 
Dette er ikke spesielt avansert. 
Men mangler du et par ekstra hender som kan kna ryggen din akkurat når du vil, på et øyeblikks varsel, kan dette være noe for deg. 
Prisen er langt hyggeligere enn andre alternativer vi har prøvd, veiledende pris er knappe 2.000 kroner. 

Når det er sagt: 
Personlig vil heller bruke pengene på å gå til massør en gang iblant (noe jeg også gjør med en rygg som ikke er i helt tipp-topp form). 
Selv om det blir dyrere i det lange løp. 
Men for deg som har behov for å få knadd musklene veldig ofte, bare litt, kan det være et økonomisk alternativ. 
Eller kanskje heller supplement. 
For noen fullgod erstatning blir det ikke, uansett hvordan vi vrir og vender på det. 
Men det er det vel heller ikke ment å være? 

Som du ser, vi lander på en tja. 
MasMad-1 er ikke fæl. 
Men den er ikke så god at vi gledet oss vilt og hemningsløst til å bruke den, når vi først hadde prøvd den et par ganger. 
Den fikk løst opp noe, men samtidig satt vi igjen med lyst på mer - som den ikke kunne gi. 
Aller best var nesten det å "ta seg et kvarter" midt i arbeidsdagen. 
Og har du en MasMad-1 liggende, har du verdens beste unnskyldning til å gjøre nettopp dette. 
