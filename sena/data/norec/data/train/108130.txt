En fulltonende skillingsvise om den fredløse Jesse James
Erkeamerikansk mytespinning i fullformat! 

HANDLER OM: 
Bankrøveren Jesse James er en av den amerikanske historiens mest sangnomsuste outlaws. 
Han var fryktet og beundret som kanskje ingen andre. 
Filmen starter i 1881, da James-gjengens virksomhet gikk mot slutten. 
Det skal kanskje bare gjøres ett togrøveri til. 
Det er blitt vanskeligere å gjemme seg. 
Jesse James selv lever et anonymt sivilist-liv når han har sjanse til det, med kone og barn. 
Og USA er etterhvert i ferd med å bli såpass "sivilisert" at å leve - og overleve - innenfor det voldsimpregnerte "Vesten" blir mer og mer vanskelig. 
Men det er ikke en ytre fiende som er mest truende for den mytologiske helten. 
I gjengen hans finnes den unge mannen Robert Ford,hvis besettelse av gjenglederen er total... 

DOM: 
Det finnes filmstjerner. 
Hvid du tror det er tilfeldig hvem som er blant de største, studèr Brads Pitt rolleprestasjon her! 
Og undrer du på hvem som er på vei opp: 
Studer minst like nøye Casey Affleck! 
Dette er grandios skuespillerkunst innenfor et av filmhistoriens sikreste scenarioer: 
Menn, hester, våpen og villmark! 
Javel: 
Det er en slags filmatisk skillingsvis; enkel og rett fram i sin form. 
Men innholdet er nesten symfonisk fulltonende! 
Det er uhyggelig velspilt, det er sammensatt og mangetydig, det er dypt menneskelig og (faktisk) erotisk ladet. 
Det er, kort sagt, en klassisk ladet og gjennomført film i en klassisk sjanger - som faktisk makter å utvide grensene. 
Glitrende! 

PS: 
Og til slutt synger Nick Cave skillingsvisen om Jesse! 
