Asus Fonepad
Joda, det er et nettbrett. 
Men det kan ringes med. 
Har Asus laget den perfekte kombiløsningen? 

Det blir vanskeligere og vanskeligere å definere noe klart skille mellom nettbrett og mobiler – hva angår størrelse. 
Spesielt mobiler blir større og større, og i 2013 har toppmodellene gjerne skjermer på 5 tommer, enkelte over 6. 

Asus Fonepad har derimot en skjerm på hele 7 tommer, og som navnet antyder dreier det seg om en "telefon-pad"; altså ett nettbrett med telefonifunksjon. 

Full telefonfunksjon 

I praksis kan du bruke den som en vanlig Android-telefon: 
Sende vanlige SMS-er og MMS-er, og slå nummeret og holde den opp til øret. 
Mange vil nok oppleve det siste som litt underlig, men det syntes mange om de første (langt mindre) smarttelefonene også. 
Og man kan jo alltids bruke handsfree uansett. 

At 7-tommers telefoner noen sinne kommer til å bli dagligdags, har vi imidlertid ikke noen stor tro på. 
I hvert fall ikke før vi ser produkter med bøyelige skjermer. 

Fonepad har mange likhetstrekk med Google Nexus 7, som også produseres av Asus. 
Den koster også omtrent det samme, men Nexus kommer som kjent uten SIM-kortplass og telefonimulighetene. 
Størrelsesmessig er den temmelig lik, med sine 196 x 120 x 10 mm og 340 gram. 

Intel Inside 

På innsiden er det en vesentlig forskjell: 
Fonepad er utstyrt med en ny enkelkjernet Intel Atom Z2420-prosessor på 1,2 GHz, mens Nexus 7 har en firekjernet Tegra 3-prosessor fra Nvidia. 
Og Atom-prosessoren er en god del svakere, så spørsmålet blir om den likevel er tilstrekkelig til å utføre oppgaver du ønsker å bruke et nettbrett til. 
Det kommer vi tilbake til. 

Brettet har 1 GB RAM og 16 GB flash-minne for lagring av apper og data. 
Det er imidlertid mulig å bygge ut, takket være en kortleser for microSD-kort (maks 32 GB). 
Brettet har frontkamera, men ikke noe på baksiden. 
Dermed er ikke dette noe produkt som kan erstatte fotoapparatet. 

Innebygd støtte for GPS-navigering (og konkurrrenten GLONASS) er også på plass. 

Føles solid 

Byggekvaliteten virker meget god. 
Hele fronten har glassoverflate, baksiden er av metall. 

Helt øverst på baksiden er et plastlokk som dekker simkort- og minnekortleser. 

Av/på-knapp og en todelt volumknapp sitter til venstre. 
Nederst på brettet sitter en mikroUSB-kontakt, samt en minijack for lyd ut/inn. 

Skjermen er av IPS-typen, og har en oppløsning på 1280 x 800 piksler. 
Dette er altså ikke en ful HD-skjerm som stadig oftere er å finne på dyrere brett. 
Kvaliteten er derimot meget høy, med gode farger og kontrast, og meget godt innsyn fra sidene. 

Noen ankepunkter 

Operativsystemet er Android 4.1, altså ikke siste versjon, som er 4.2. 
Det er en ganske "ren" Android-implementasjon, med noen få Asus-tillegg. 
Og selv om opplevelsen ikke alltid er så "snappy" som på kraftigere brett, får vi gjort det vi gjort det meste uten problemer. 

Det er ikke slik at vi til stadighet tenker at noe går tregt – med ett unntak: 
Surfing på nettsider med tung grafikk. 
Det går riktignok noe bedre med standard Android-nettleseren enn med Chrome, for med sistnevnte opplevde vi mye "lugging" på for eksempel VG.no. 

Her ser du hvordan det tar seg ut: 

Slike ting er med på å trekke totalinntrykket noe ned, all den tid at nettsurfing er en viktig del av hva man bruker et nettbrett til. 
Og vi har tross alt testet en del brett den siste tiden, også billigere, som ikke har dette problemet i samme grad. 

Ikke bare negativt 

Det som derimot er langt mer gledelig, er at brettet ikke har noen problemer med å spille av høyoppløst video. 
Alle våre testvideoer i inntil full HD (MKV, MP4, M4V, AVI) ble avspilt uten problemer med flere (gratis) avspillere. 

Og det aller største plusset ved dette brettet, i hvert fall hvis du ønsker å droppe telefonen, er batteritiden. 
Vi snakker om mange dager uten lading, ved moderat bruk (Asus hevder inntil ni timer med kontinuerlig videoavspilling). 
I så måte er dette en langt smartere dings å ta med seg på tur enn en typisk smarttelefon, særlig når det er langt til nærmeste stikkontakt. 

Konklusjon 

I forhåndsomtalene av Fonepad har det vært mye fokus på at det ser tåpelig ut å løfte en 7-tommer til øret når man skal snakke i telefonen. 
For mange, spesielt yngre brukere, er telefoni en bifunksjon som brukes sjelden. 
Det går stort sett i teksting og Skype-ing, og for denne typen brukere bør Fonepad være midt i blinken. 
Vi synes også prisen er et pluss. 
Og om man synes det er flaut å løfte den til øret, kan man alltids bruke handsfree. 

Vi skulle ønsket oss litt bedre ytelse, spesielt ved nettsurfing. 
Mangelen på hovedkamera er også et klart minus for mange. 
En versjon med halvparten så mye minne og et 8 megapiksels kamera er imidlertid å få på det asiatiske markedet, og en kameraversjon kan bli en realitet også her i Europa, har vi blitt fortalt av Asus. 

Asus Fonepad ME371MG 16GB 
