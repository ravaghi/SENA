TEST:Sony Walkman NWZ-A15 musikkspiller 

iPod Classic er død. 
Leve Walkman! 

I september tok Apple livet av sin siste frittstående musikkspiller med harddisk, iPod Classic. 

Mobilen har overtatt...eller? 

Selv om både iPod Touch, iPod nano, iPod Shuffle og et utall andre musikkspillere fortsatt finnes på markedet, er det ingen tvil om at smarttelefonen har vunnet dette løpet. 

Derfor kan det virke som ren galskap at Sony nå satser på mobile dingser som først og fremst er laget for å spille musikk. 

Sonys Walkman NWZ-A15 kan riktignok også vise bilder og video. 
Men i motsetning til iPod Touch kan du verken surfe på nettet, svare på e-posten din eller laste ned apper på den. 

Video og bilder er dermed kun «kjekt å ha»-muligheter. 

For dette er først og fremst en musikkspiller, akkurat som den første iPod-en som kom for 13 år siden. 

Det er likevel én viktig forskjell. 

Støtter høyoppløst 

For i motsetning til de fleste av dagens mobiltelefoner og musikkspillere støtter Sonys spiller såkalte høyoppløste lydformater. 

Men hva betyr det? 
Det eller meste av musikken vi hører på til daglig, som MP3, musikk kjøpt på iTunes eller streamet via Spotify og Wimp, er både komprimert og dataredusert. 
Det vil si at data er tatt vekk, slik at musikken skal mindre plass og være lettere å overføre via nettet. 

Det finnes i tillegg filformater som ivaretar CD-lyden helt og fullt, slik som FLAC eller Apples ALAC (Apple Lossless)-format, og du kan også få det som streaming om du velger WiMP Hifi. 
Disse formatene er uansett komprimerte, men alle nyansene i musikken som er overført fra CD skal likevel være intakte. 

Men for de som ønsker seg enda bedre lyd enn CD, finnes det såkalte HD-filer. 

For der en CD har en dybde på 16 bit og en samplingsfrekvens på 44,1Khz, bruker HD-filene 24 bit og 96 eller til og med 192Khz sampling. 

De fleste studioer bruker 24 bit når de jobber, og musikk i dette formatet er dermed identisk med det endelige resultatet før musikken komprimeres/nedskaleres for salg på CD og i ulike filformater. 

Andre følger etter 

Sony er for øvrig i godt selskap når det gjelder satsing på HD-lyd. 
Den aldrende superstjernen Neil Young presenterte allerede for to år siden sin Pono-spiller, og dyre HD-spillere fra Askell & Kern er allerede på markedet. 

Og nå følger både Samsung, LG og flere andre etter med HD-musikk både i mobiltelefoner og annet utstyr. 

Men hvor skal du kjøpe HD-musikken? 

HD-filer blir stadig lettere å få tak i. 
Amerikanske HD Tracks har vært på markedet siden 2008. 
I tillegg finnes tyske Highresaudio.com, og vår hjemlige GubeMusic, drevet av jazzmusikeren Bugge Wesseltoft. 

Franske Qobuz ekspanderer til stadig flere land, og Panasonic-eide Technics er på vei med sin HD-satsing. 

Apple pusset i 2012 opp enkelte titler i iTunes for å tiltrekke seg kresne lydentusiaster, men det er usikkert om de også kommer til å satse på 24 bit. 

Selv var vi forutseende (noen vil heller si dumme nok) nok til å investere i DVD-Audio-utgavene av våre musikkfavoritter den gangen dette formatet ble lansert av plateselskapene. 
Det døde like fort, men heldigvis er det mulig å rippe platene og legge filene i full 24 bits-kvalitet ut på en harddsik og overføre dem videre til for eksempel Sonys spiller. 

Det er også mulig å rippe det den gangen konkurrerende formatet SACD via en tidlig utgave av spillkonsollen PS3 (de nye støtter ikke SACD), men NWZ-A15 støtter dessverre ike det resulterende filformatet .dsf. 
Slike filer kan imildertid ikke avspilles med NWZ-A15. 
Du kan heller ikke kjøpe DSD-filer i HD-nettbutikkene og avspille dem. 

Sonys-spilleren spiller imidlertid vanlig CD-kvalitet også, i form av FLAC- og ALAC-filer. 
Og selvsagt kan du både spille MP3 og iTunes-formatet AAC. 

Men blir det bedre lyd, da? 

Man kan saktens spørre seg om hva HD-lyd gjør i en bærbar spiller som typisk brukes i støyende omgivelser og sammen med hodetelefoner av beskjeden kvalitet. 
Passer det ikke bedre hjemme i stua, der man i ro og mak kan sette seg ned i sofaen for å høre musikk? 

Både og, mener tydeligvis Sony. 

Men vi kan ikke med hånden på hjertet si at de har rett. 

For både MP3/AAC (over 192 kilobit pr. sekund) og musikk i CD-kvalitet (16 bits FLAC og ALAC) låter fortreffelig på NWZ-A15. 
En rekke uavhengige blindtester har konkludert med at det ikke er mulig å høre forskjell (se Archimago's Musings). 

Selv synes vi musikken får et løft, med mer luft og naturlig musikalitet. 
Men dette blir helt subjektivt, og vi må ta forbehold om at vi lar oss lure av alternative mikser eller rett og slett blir offer for placeboeffekten. 

Det som derimot er helt sikkert, er at dette er en knakende god musikkspiller. 

Jublende enkelt 

Den er lett å betjene, og det er lekende lett å overføre musikken fra PC eller Mac. 
Spilleren kommer opp som en vanlig ekstern disk, og så er da bare å dra og slippe akkurat som du gjør med andre filer. 
Og om du vil, kan du flytte filene fra spilleren tilbake på harddisken igjen også. 

Spilleren er med andre ord ikke befengt med kopisikring eller andre hindringer for fritt å kunne utveksle og lagre musikk, noe vi bare må juble over. 

Mobil er nesten like bra 

Lyden i den innebygde forsterkeren er bra, selv om den kunne vært høyere. 
Men ved bruk av en ekstern hodetelefonforsterker og Sonys nye MDR-1A (det finnes også en enda gjevere modell med innebygget DAC) som vi fikk låne sammen med spilleren (test kommer), blir den helt prima. 

Stikkordene er trøkk, fyldig og kontrollert bass, og masse detaljer. 
Og viktigst av alt: 
Dette blir du ikke sliten i ørene av, selv etter mange timers lytting. 

Vi prøvde samme hodetelefon med en iPhone 5S. 
Frittstående spiller nok NWZ-A15 litt høyere, men koblet sammen med hodetelefonforsterkeren er det ikke dramatisk forskjell i lydkvaliteten når begge spiller av Apple Lossless. 

Valg av hodetelefon, styrken på signalet ut og til en viss grad filformat er nok mer avgjørende enn selve spilleren. 

Kan utvides med minnekort 

Likevel er ikke avstanden dramatisk til vår gamle iPod Classic, som vi ikke kommer til å gi slipp på før den trekker sitt siste sukk. 

iPod Classic spiller riktignok ikke HD, og heller ikke Flac. 
I tillegg bruker den en tradisjonell mekanisk harddisk, noe som gjør at den nok vil svikte før eller senere. 

Sony-spilleren lagrer derimot musikken i et 16GB fastminne. 
I tillegg finnes inngang for microSD-kort. 

Og det er bra, for musikk i HD-kvalitet tar langt mer plass enn både MP3 og tapsløse filformater i CD-kvalitet. 

50 timers batteritid 

Minnekort koster imidlertid litt, og du må regne med å legge ut rundt 1400 kroner for et 128GB-kort. 
Og da kan den fortsatt ikke konkurrere med iPod Classics jumbo-disk (i musikkspillersammenheng) på 160GB. 

Sony lover en batterilevetid på 50 timer med MP3 etter fire timers opplading. 
Med høyoppløst musikk reduseres tiden til «bare» 30 timer (begge målt med Bluetooth av). 
Det er utvilsomt et godt argument for å kjøpe denne i tillegg til en mobil. 

Mange konsumerer i dag store deler av musikken sin via streaming. 
Det ville derfor vært en fordel om Sony hadde lagt inn synkronisering for offline-spilling av Spotify og WiMP, eller i det minste sin egen streamingstjeneste. 

Men nei. 
Spilleren tar dessverre bare filer fra harddisken din. 

Men hva har Sony gjort med kabelen? 

En gang opplevde vi at spilleren stoppet helt opp, slik at vi måtte resette den med en binders via hullet på baksiden. 
I tillegg irriterer vi oss over at Sony insisterer på å bruke sin helt egen plugg i andre enden av USB-kabelen. 
Mister du den, får du verken ladet eller overført musikk. 

Men ellers var vi svært fornøyd både med lyden, størrelsen og brukervennligheten. 
Her finnes i motsetning til i vår gamle iPod både Bluetooth, NFC og FM-radio, og for alle audiofile er dette definitivt et «må ha»-produkt. 

Sony Walkman NWZ-A15 16GB 

Walkman-en vekker uansett appetitten på de andre nye HD-spillerne til Sony. 
De har nemlig flere dyrere spillere i repertoaret sitt, og etter stor suksess i hjemlandet Japan spås det at flere modeller er på vei. 
