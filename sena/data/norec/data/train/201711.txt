Prøvekjørt:Lexus CT200h 

Lexus CT200h er bestselger allerede før den er lansert, og det er ingen grunn til å undre hvorfor. 

Bare så det er sagt med en gang. 
Når Lexus nå lanserer CT200h, så er det en annerledes Lexus på veldig mange måter. 
Tidligere har Lexus vært ensbetydende med noe premium, nesa litt i været. 
Det er det fortsatt. 
I tillegg har Lexus stått for noe sporty. 
Det gjør det også med CT200h, men noen sportsbil er den definitivt ikke. 
Utførelse og fremtoning, ja, men Lexus CT200h er på mange måter det vi forbinder med et får i ulveklær. 
I dette tilfellet er det kun positivt ment. 

Få konkurrenter 

Bilen faller rett inn i konkurranse med de andre premiumbilene i C-segmentet,. 
Der er det ikke mange, men Audi A3 og BMW 1-serie ligger midt i målgruppen. 
Godt utstyrte versjoner av Golf og Volvo C30 kan også blande seg inn. 
Felles for alle de andre i dette segmentet er at ingen av dem foreløpig kan tilby en hybrid, men vi vet at de andre er på vei. 
Om vi sammenligner med hele C-segmentet, premium eller ei, så er Toyota Auris HSD og Toyota Prius de eneste konkurrentene med hybrid. 
Basisen på disse tre bilene er så og si helt like, men fra Lexus får du mye de andre bilene ikke kan by på. 
Om du betaler selvsagt. 

Se bilen fra alle kanter: 

Kjent drivlinje 

Drivlinjen har den samme basisen som vi kjenner i Toyota Prius, og i Toyota Auris Hybrid. 
Det betyr en 1,8-liters forbrenningsmotor, pluss en elektromotor. 
Effektuttaket er som på de andre modellene, 99 hk fra bensinmotoren, og 82 hk fra på elektromotoren (60 kW). 
Samlet effekt er således målt og kalkulert til 136 hestekrefter. 
Dette er mer enn nok til å gjøre bilen sterk nok for de fleste forhold, takket være elektromotorens ypperligere arbeidsområde. 
Den slår til med full kraft fra første omdreining, og sper på der bensinmotoren enda ikke har kommet i gang. 
Ikke noe spesielt med dette, for prinsippet er likt for de fleste hybrider. 
For å koble begge motorene til det øvrige drivverket, så er dette hektet sammen gjennom en CVT girkasse. 

Strøm og bensin 

CT200h kan kjøres som en ren elbil opp til 45 km/t, og du kan klare å tyne den til å gå på strøm alene i ca. 3 km. 
Dette har dog ingen som helst hensikt, og bilen er aldri vært ment å gå på strøm alene. 
Elektromotoren og batteripakken er der som en hjelpepakke, og for å tilbakeføre regenerert energi. 
Det vil si at bremsekraften som skapes når du slakker av, eller bremser, omdannes til strøm, og denne strømmen drar du deretter nytte av i ettertid til fremdrift. 
På den måten avlastes forbrenningsmotoren, og du har spart drivstoff. 
Målinger viser at elektromotoren hjelper til under så mye som 37% av kjøringen. 
Samlet CO2-utslipp på CT200h havner dermed så lavt som på 87 g/km. 

Se bilen innvendig: 

Tvetydig alibi 

Ulempen med å putte denne drivlinjen i en bil som Lexus CT200h er at bilen nærmest oser av velstand og glede, og denne gleden blir ikke helt oppfylt med ytelsene fra det samlede kraftverket. 
Derfor er det svært viktig at man går en runde med seg selv på dette før du eventuelt taster kode og klar hos en forhandler. 
Er du inneforstått med dette, så løp og kjøp. 
Det er i grunnen to måter å definere CT200h på. 
Du kan se på den som en luksuriøs bil med en supergjerrig motor. 
I dette ligger også at den ikke har all verdens av krefter. 
Da er forutsetningene klarlagt. 
Eller du kan se på den som en supersnill motor med luksuriøs innpakning. 
Da er du også innenfor rammene av en CT200h. 

Sportslig design 

Eksteriøret er typisk Lexus. 
Fronten ville du kjent igjen selv uten emblem. 
Videre bakover er det også som ventet fra den kanten, og på sidene bak er bakerste rute trukket rundt hjørnet og opp på sidene. 
Dette gir en formidabel C-stolpe som man skulle tro dekket mye av utsynet, men under bruk var ikke dette noe vi tenkte på i det hele tatt. 
For å få et sporty og friskt design har Lexus latt front- og bakfangeren gå langt ned, og i full bredde. 
I tillegg har bilen fått lave skjørtekanter. 
Dette skaper et sportslig uttrykk som andre får ved å hekte på spoilere. 
Avhengig av hvilken pakke du bestiller bilen med, så kommer den med 15, 16, eller 17” felger. 

Fantastiske seter 

Lexus innrømmer å ha lagt mye arbeid ned i seter og sittestilling. 
Det merkes. 
Jeg vet ikke om noen annen bil i denne klassen som har bedre seter enn CT200h. 
Sittestillingen er også optimal. 
Strekk hendene frem, og du tar fatt i et lite, men tykt ratt. 
Og med fireveis justering kan du få det dit du vil, både opp, ned, ut og inn. 
Skulle du være lang i beina, så spiller det ingen rolle. 
Automatgir betyr en pedal mindre, og du har god plass til å strekke ut venstrebeinet ved siden av. 
Eksemplarisk! 
Velger du den dyreste utstyrsmodellen får du også elektrisk justerbart førersete. 
I baksetet står det derimot ikke like bra til. 
Det er godt å sitte i, men begynner konfirmanten å bli svært langbeint av seg, så er det ikke sikkert han blir med på de lengste bilturene til sommeren. 
Godt voksne har lite der å gjøre over lang tid, men dersom dette er et krav, så er du vel strengt tatt ikke i markedet for en bil i denne klassen. 

Se de forskjellige farge og interiørkombinasjonene: 

På høyde med det beste 

I mine øyne er det ingen tvil. 
Lexus CT200h har C-segmentets flotteste interiør, både med tanke på utseende og praktisk utforming. 
Øverste del av dashbordet er definert som informasjonssone. 
Her finner du naturligvis speedometer og de andre selvskrevne instrumentene. 
I tillegg har du en motorisert 7” skjerm som du kan tilte eller legge helt ned etter ønske. 
Under dette finner du informasjon om temperatur og klimaanlegget. 
Midtkonsollen er det Lexus kaller betjeningssone. 
Denne er bred, opphøyd og i en liggende posisjon. 
Manglende girspak og håndbrekk tillater denne breder og høye plassering. 
Det gir god ergonomi uansett hvilken funksjon du skal endre. 
At det er ryddig og pent utformet gjør heller ingen verdens ting. 
Den normale girspaken er byttet ut med en liten hendel for å velge fremover eller bakover. 
Det manglende håndbrekket er erstattet med fotbrekk. 

Kjennes godt ut 

Interiøret er ikke bare pent utformet, men det har også fått materialer som gir en svært god følelse. 
Hatten over hovedinstrumentene er trukket i skinn med en pen søm rundt. 
Rattet er også skinntrukket, og utrolig godt å holde i. 
Utvekslingen er 2,7 runder fra ende til annen. 
Senteret på rattet er holdt relativt lite, og oser ikke av at det inneholder en diger airbag som truer med å sprekke når som helst. 
Dersom du ikke går for skinnpakke i setene, så er stoffalternativet også bra. 
Det har en slags mikrofiber som kan minne mye om alkantara skinn, og fremstår på ingen måte som billig. 
Alt er smakfullt. 

Krabber du helt bakerst til bagasjerommet, så finner du et tilsynelatende lite bagasjerom, men skinnet bedrar. 
Det er nemlig dobbelt gulv i det, så løft på lokket, eller ta det helt vekk, så har du plass i massevis. 
Batteriene til hybridsystemet er plassert under baksetet, og opptar derfor ikke plass fra bagasjerommet. 

Tre utstyrsvarianter 

For å opprettholde den luksuriøse følelsen har Lexus lagt inn mye utstyr, selv på grunnmodellen. 
Totalt har du tre utstyrmodeller å velge blant. 
Det er basismodellen Eco, med Comfort som det neste. 
Deretter tar du steget opp til Luxury. 
Prisgapet mellom de to rimeligste er ikke all verden, men opp til Luxury må du skreve litt ekstra. 
Derfor har Lexus laget tilleggspakker som kan bestilles som tillegg til Comfort-utgaven. 
I bunn og grunn betyr dette at du med alle valgene kan sy sammen en bil etter eget ønske og lommebok. 

De harde fakta 

Eco starter på 299.300 kroner, men da kun i sort utførelse. 
Alle andre farger er metallik, og koster 7.000 kroner ekstra. 
Comfort starter på 321.600, pluss eventuelle tilleggspakker, og annet fargevalg (se detaljert prisliste lenger ned). 
Luxury starter på 423.600, og jeg gjentar, differansen på de forskjellige bilene handler først og fremst om ekstra utstyr. 
Likevel dekker noe av prisforskjellen opp for ekstra avgift på grunn av økt vekt, og dermed høyere utslipp. 
Med sine 94 gram CO2/km slipper nemlig Luxury ut mer enn Eco sine 87 gram. 

Tut og kjør 

Etter å ha sett bilen, og deretter satt meg inn i den, så står det stemplet et klart ønske fremst i hodet. 
Jeg håper den har 200+ hestekrefter, og et stramt oppsatt chassis. 
Denne drømmen ble aldri knust, men byttet ut med sunn fornuft. 
Som kjøper må du aldri glemme hva dette er. 
Det er en hybridbil som er laget for å kjøre drivstoffgjerrig fra A til B. 
Da er sterk motor bannlyst for å holde utslippet av utøyer nede på et lavt nivå. 
Så er det skapet satt på plass, og vi kan starte opp og kjøre. 
Eller, starte? 
Det gjør den jo selv, og det først når det er nødvendig. 
Vi setter i hvert fall bilen i gir og triller av sted. 
Uten en lyd. 

På landeveien 

All oppførsel er kjent. 
I det vi gir på litt ekstra starter forbrenningsmotoren, og vi kjører som om det er en helt vanlig bil, og det er det jo. 
Drivlinjen oppfører seg som på begge dens brødre, Auris HSD og Prius. 
Intet nytt under solen. 
Resten av bilen er en ny opplevelse. 
Bilen er satt opp med et ordinært passivt chassis, med stålfjærer og vanlige dempere. 
Ingen justeringsmuligheter, selv om det i midtkonsollen sitter et stort hjul med merkene Eco, Normal, og Sport. 
I praksis gjør denne lite annet enn å endre motorstyringen en anelse, i tillegg til at et instrument endres. 
Turtelleren veksler over til å bli et økometer når hjulet vris over til Eco. 
I tillegg endrer belysningen i instrumentpanelet farge fra rødt i sportposisjon, og blått i ecoposisjon, Utover dette har det store hjulet ingen misjon. 

Bilen er godt balansert med tanke på vekt, og den har et fint oppsatt understell. 
Det er midt i mellom komfortabelt og sporty, noe som vil passe de aller fleste. 
Ønsker du å tendere i den ene eller andre retningen, så kan du gjøre dette med valg av hjuldimensjon. 
Velg 15” for det komfortable og 17” dersom du ønsker bedre kontakt med underlaget. 
Få vil bli skuffet. 

Ikke bare rosenrødt 

Dersom du ønsker bedre utnyttelse av hybridsystemet, så kan du benytte den manuelt styrte motorbremsen når du ønsker fartsreduksjon. 
Den bidrar til ytterligere opptak av energi til batteriene. 
Med aktivt bruk av denne motorbremsen kan du spare mer drivstoff på grunn av tilgang på mer strøm. 

Men alle medaljer har en bakside, så også CT200h. 
Baksiden i dette tilfellet er girkassen. 
Det er en CVT-kasse som rett og slett gir en følelse i bruk som ikke er optimal. 
Hver gang du gir på skvetter turtallet opp til der den henter ut maksimal effekt, og det er på høyt turtall. 
Deretter holder den seg på dette turtallet til du er fornøyd og slakker av. 
Ulempen er også at dette skjer umotivert i oppoverbakker og på motorveier hvor behovet for ekstra krefter gjør seg gjeldende. 
Det er rett og slett en versjon av de gamle slurekassene, og den tid burde for lengst være forbi. 
Til gjengjeld skal det sies at når lyden av en hvinende motor legger seg, så er CT200h tyst som graven. 
Eneste lyd er fra dekk mot asfalt, og den er knapt hørbar den også. 

Se video av CT200h: 

God garanti, ofte service 

En CT200h må inn til service hver 15.000 km. 
Den første servicen, og annenhver fremover er bare rent oljeskift. 
De andre er hovedservice, og fordrer mer arbeid. 
Likevel er det ikke snakk om at du kan ta oljeskiftene selv, for du må ha stempel i boka for at garantien skal opprettholdes. 
Lexus har nå gjort det samme som Toyota, og byr således på 5 års garanti, opp til 160.000 km. 
Da kan du i det minste være trygg på et sikkert bilhold i disse årene, men Lexus og Toyota er således ikke kjent for feil av noen grad. 

Ankommer i mars 

CT200h kommer til å gjøre Lexus til det merket som øker mest i 2011. 
Fra 179 biler i 2010 kommer salget til å tredoble seg, og ingen andre merker er i posisjon til å klare det samme. 
En stakket stund så det ut til at Norge bare skulle bli tilgodesett med 200 biler, men nå er optimismen tilstede for at importøren skal få det de klarer å selge. 
Da er estimatene minst 450 biler bare av CT200h. 
Bilene kommer på markedet i midten av mars, og 200 biler er allerede bortbestilt. 
Så snart bilene dukker opp hos forhandlerne og på veiene er det stor sannsynlighet for at resten av de tilgjengelige bilene får bein å gå på. 
Leveringstiden er ca. tre måneder, så du har bare tiden av veien om du skal ha deg en CT200 før sommerferien. 
I den grad du er inneforstått med at dette er en utslippsgjerrig hybridbil, og at den ikke har de kraftresursene det sporty utseendet uttrykker, så har vi en krystallklar anbefaling. 
CT200h viser til fulle at hybrid og lavt utslipp ikke trenger være kjedelig. 

Prisene er som følger: 

CT200h ECO: kr. 299.300CT200h Comfort: kr. 321.600CT200h Luxury: kr. 423.600 

Tilvalgspakker til Comfort 

- Navi og lydpakke kr. 19.500 - Sportspakke (17", mørke ruter, nøkkelfri inngang, regnsensor kr. 13.500 - Sportspakke + LED nærlys kr. 21.400 - Sportspakke + LED nærlys + Navi og lydpakke kr. 
40.900 - Sportspakke + LED nærlys + Navi og lydpakke + skinninteriør kr. 54.400 - Sportspakke + LED nærlys + skinninteriør kr. 34.900 

- Metallik lakk kr. 6.900 

- Soltak kr. 7.900 
