Bosch GSR 10,8 V-EC børsteløs drill
Den er liten og nett, men overraskende kraftig! 

Børsteløse motorer har flere fordeler sammenlignet med børstemotorer: 

Bedre styring av kraften, ingen slitedeler og ingen gnistdannelse er altså stikkordene du bør merke deg, når de store produsentene nå varsler en tydelig overgang til børsteløst. 

Vi har derfor hatt en liten bore/skrumaskin fra Bosch på testbenken for å finne ut hva den duger til. 

Selve maskinen er en 10,8 volts utgave som leveres i plastboks med lader og to batterier, pluss litt tilbehør: 

Størrelsen 

Den er liten, ikke så veldig mye større enn en IXO som mange kjenner, og som vi tidligere har testet. 
Men en IXO er bare egnet til å skru sammen Ikea-møbler og noen småskruer i snille materialer. 
Det er utmerket til sitt bruk, da man ikke risikerere å skru i stykker fiber og papir som de flate pakker gjerne inneholder. 

Kreves det kraft har derimot en IXO lite å stille opp med. 

Men denne lille GSR-maskinen overrasket oss. 

Egenskaper 

Den veier 0,9 kilo, og kjennes lett ut. 
Lengden er 163 millimeter og bredden 53 millimeter. 
Dreiemomentet er 20/18 
Nm og turtallet er 0 - 400 / 1 300 omdreininger i de to girene. 

Hastighetskontrollen med triggeren er jevn og god, og et lys tennes med det samme du trykker den inn. 

Batterikapasiteten er 2 
Ah og et batteri lades på 45 minutter. 
Li-ion selvfølgelig. 

Chucken tar opp til 10 millimeter bor. 

Motoren er altså børsteløs, noe som gir færre slitedeler, bedre utnyttelse av batteriet, bedre styring av kraften, mer kraft i det lavere turtallområdet og - viktig for de som jobber der det kan være dunster fra ildsfarlige væsker - ingen gnist. 

Børsteløse motorer er vanligvis også bedre balansert, siden rotoren ikke består av et anker med poler, viklinger og kommutator, men bare en rund magnet på en aksling. 
Viklingene sitter rundt ankeret og magnetfeltet flyttes rundt elektronisk. 
Det gir mindre vibrasjoner samt mindre støy, og dermed bedre brukskomfort. 

I bruk 

Vi brukte maskinen til mange forskjellige oppgaver, fra skruing til boring av forskjellige materialer. 
Det overrasket oss at den er sterk nok til nesten alt. 

Boring av normale hull opp til 10 millimeter med vanlig spiralbor i treverk er helt uproblematisk. 
Vi testet også lange grove spiralbor for å bore gjennom vegger, samt de krevende SelfCut Speed treborene, opp til 32 millimeter. 
Og det klarte den lille maskinen helt fint! 

For å være slemme ga vi den også muligheten til å forsere et baderomspanel med en 120 millimeters hullsag. 
Det klarte den også, hvis vi var bare litt snillere enn vi er med 18-volts og 240V drillene. 

Som skrumaskin har du god kontroll, moment og hastighet. 
Men de store og lange skruene håndteres uansett bedre med en slagtrekker. 
Det blir slitsomt å holde i mot med en kraftig skrudrill, og mer ukomfortabelt jo større og kraftigere den er. 
Til slutt klarer man ikke å holde i mot, mens slagtrekkeren slår skruer og bolter rundt gjennom hva som helst mens du holder den med to fingre ... 

Likevel: 
Til generell skruing av skruer opp til 6 millimeter og 100 millimeters lengde er den utmerket. 

En praktisk detalj er at du kan ta av skiltet bak på maskinen og skru på et lite bitsmagasin med plass til 4 bits. 
Det følger også med en brakett pluss andre skilt man kan sette på, hvis man føler for det. 

Konklusjon 

Maskinen er liten, lett og overraskende kraftig. 
Den kommer til på trange steder og er svært komfortabel i bruk på grunn av den børsteløse motoren. 

Den borer og skrur seg gjennom det meste og er kanskje den eneste skrudrillen du egentlig trenger. 

Selv om det egentlig er en proffmaskin er ikke prisen hårreisende, siden den inkluderer lader, to batterier og en solid koffert. 
Trenger du ofte en skrudrill er denne absolutt verdt å sjekke ut. 
