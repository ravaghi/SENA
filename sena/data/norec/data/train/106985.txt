Thom Hell:«Every Little Piece» 

(Lost Boy/Sonet) 

Gjør klar for enda en melankoliker som fortjener suksess. 

Bare tre uker etter kjæresten Marte Wulffs debut, kommer sørlendingen Thom Hell med sin andre full-lengder. 
«Every Little Piece» har blitt en beundringsverdig helstøpt skive fra en mann som lenge har dyrket den lysere delen av melankoliens mange avskygninger enn for eksempel plateaktuelle Minor Majority. 
Hell har fått en melodisk pop-snert over sine nydelige, blå stemninger som - sammen med en frisk og variert produksjon - gjør disse sangene til eksponenter for en godlynt melankoli som er like utadvendt som den er inntrengende. 
Og Thom Hell har vel aldri sunget bedre eller mer inderlig. 

Fremdeles kan uttrykket minne om Thomas Dybdahl når Hell tar i bruk falsetten, men han er like fullt i ferd med å finne egenarten allerede ved sitt andre album. 
Bra! 

Anbefalte spor: 
«Don't Pretend», «Get Me Home» og «Leave Behind». 
