Vuggesang-vakker sololåt fra Nico & Vinz-Vincent
Verdensstjernen fra Lamberseter viser nok en gang potensialet for et lovende soloprosjekt. 

SINGEL: 
Mens Vincent Dery må forholde seg til forventningene som følger med en kommersiell karriere i gruppa Nico & Vinz, har sangerens private Soundcloud vist seg å bli et fristed for egen, eksperimentell utfoldelse. 

Her la han i april ut den Thomas Eriksen-produserte solodebuten «Conformation», som i går kveld fikk en etterlengtet oppfølger i form av flotte «Crash». 
Denne gangen med produksjon fra 5star-ringreven Magnus «Magnify» Martinsen. 

Men til tross for for at det altså er gamle og trofaste studiopartnere som står bak det musikalske bakteppet, skiller begge låtene seg likevel drastisk fra det ofte striglede og live-inspirerte soundet vi har blitt vant med fra Oslo-duoen. 

Som sanger har Vinz et atskillig større spekter å komme med enn sin kollega, og dette hadde utvilsomt vært interessant å få oppleve i en mer utfyllende setting. 
Gjerne med samme type fryktløshet som hans to Soundcloud-bidrag har vist. 

På «Crash» gir Magnifys nedtonede og svevende beat etterlengtet rom til å vise fram Vinz' nevnte vokalstyrke, og vekker nok en gang lysten etter et kommende soloprosjekt fra Lamberseters nye verdensstjerne. 

«I'm not gonna crash when you're with me», synger 25-åringen gjennom den utypiske låtoppbygningen, og når et stemningsfullt høydepunkt med sin mektig bridge midtveis ut i de tre, korte minuttene godbiten varer. 

«Crash» er en svært tilbakelent låt, nærmest som en vuggesang for voksne å regne, men så vakker og transeskapende at man som lytter bare blir sittende igjen og ønske mer. 
La oss håpe det ikke tar syv nye måneder. 
