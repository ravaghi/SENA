Overraskende bra
Egentlig burde «Freedom writers» vært en av de tallrike gjentakelsene av «Stand and deliver» fra 1988 og «Dangerous minds» fra 1995. 

Men MTV-filmen aksler seg opp fra det selvsagte til det bevegende, og etter hvert blir Hilary Swanks idealistiske lærer en person du virkelig holder med. 

Filmen skildrer et virkelig prosjekt i en Los Angeles-skole. 
Den nye lærerinna gir seg ikke på tross av kollegenes kyniske defaitisme, og etter hvert får hun elevene fra de forskjellige ghettoene til å jobbe sammen og skrive dagbøker om livet sitt utenfor skolen. 
Skrive-prosessen åpner lukka sinn, og alt blir utrolig fint og fremmelig. 

Dermed smuldrer den selvfølgelige observasjonen om alle som forvandles fra tapere til vinnere: 
Hvis du vinner i et konkurranse-samfunn, betyr det bare at noen andre taper i stedet. 
I et konkurranse-samfunn er det ikke plass til bare vinnere. 
Noen skal alltid ned i dritten. 
Er det ikke deg, blir det en annen. 
Derfor er det egentlig tull å forbedre skolen uten å gjøre noe med samfunnet. 
Men OK. 
Det er like fullt en rørende film og en ganske stilig rolle. 
