Ne-Yo:«In My Own Words» 

(Def Jam/Universal) 

En av tidenes største norske USA-suksesser albumdebuterer. 

For alle nordmenn med kjærlighet til kontemporær sort musikk er det intet mindre enn rørende å se selveste Def Jam-sjef og raplegende Jay-Z stå med labbene rundt to norske produsenter. 
Og Stargate-produserte «So Sick» er ypperlig, bittersøt R&B-pop som fortjener sjetteplassen den nådde på Billboard-listen. 

Tor-Erik Hermansen og Mikkel Eriksen er med på ytterligere tre spor her, som alle føyer seg pent inn i landskapet. 
Ne-Yo lager R&B som drar veksler på en svært undervurdert del av musikkhistorien: glatt åttitallssoul, av typen som Michael Jackson perfeksjonerte på «Human Nature». 
Er du glad i den slags, er det rikelig å bite i her. 

23-åringen synger som en karamell, søtt og seigt. 
«In My Own Words» holder koken ved hjelp av solid låtmateriale, men ville hatt godt av flere overraskelser underveis, særlig lydmessig. 
Men himmel og hav, norskprodusert R&B i de øvre lag av amerikanske hitlister: 
Glem OL - her er en virkelig grunn til å reise flagg. 
