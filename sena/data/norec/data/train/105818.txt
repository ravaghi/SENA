Spillanmeldelse:«2010 FIFA World Cup» 

Start sommerens fotballfest på forhånd med «2010 FIFA World Cup South Africa». 

«2010 FIFA World Cup» bygger på det bunnsolide fundamentet som «FIFA 10» la i fjor høst. 
Spillet revolusjonerer kanskje ikke genren, men inneholder små forbedringer på nesten alle punkter. 

Man har muligheten til å spille med alle 199 lagene som deltok i kvalifiseringen til sommerens fotball-VM. 
Alle 10 stadioner som vil bli brukt under mesterskapet er gjenskapt i detalj, samt flere nasjonale arenaer som for eksempel Wembley. 

«2010 FIFA World Cup» tilbyr de modusene man kan forvente seg av et slik spill. 
Man kan hoppe rett inn i sluttspillet eller spille fra starten av kvalifiseringen med det laget man måtte ønske. 

«Captain your country»-modusen, sist sett i «Euro 2008», gjør også et flott comback. 
Her kan man sammen med tre kamerater eller alene lage sin egen spiller og spille seg opp fra B-landslaget til første-elleveren. 

Muligheten til å importere sin «Be a pro»-figur fra «FIFA 10» er et stort pluss i margen, og jeg håper muligheten for offlineflerspiller blir videreført til «Be a pro» i «FIFA 11». 

Man kan også spille forskjellige utfordringer i modusen «historien om kvalifiseringen». 
Her er virkelige hendelser fra kvalifiseringen gjengitt, og man må oppnå forskjellige mål som blir belønnet med poeng til å låse opp nye utfordringer. 

For eksempel kan man spille som Irland i kampen mot Frankrike i den siste kvalifiseringsrunden. 
Man tar da over rett etter at Frankrike scoret det kontroversielle og meget omtalte målet som sendte dem til Sør-Afrika. 
Oppgaven din blir å prøve å snu resultatet din vei. 

Mange av disse utfordringene er vanskelige, og er fine å sette seg ned med når man trenger en avveksling fra vanlige kamper. 
Under mesterskapet vil EA legge ut nye utfordringer fra kamper som har blitt spilt i gruppe- og sluttspillet i Sør-Afrika. 

ProfetWenger: 
Demoen var ekstremt bra, mye forbedringer, både på grafikk og alt. 
Diskuter 2010 FIFA World Cup her! 

På gressmatten flyter spillet bedre enn i «FIFA 10» - både når det gjelder ballfølelse og kroppsbeherskelse og når det gjelder den kunstige intelligensen til med- og motspillere. 

Nivået på forsvaret og keeperne har dessuten fått et kraftig løft, og man er ikke lenger like sårbar for gjennombruddspasninger som tidligere. 

Keeperne er nå mye mer oppmerksomme på hva som skjer lengre opp på banen, og det er ikke automatisk mål om man kommer igjennom alene med keeper. 
Klassekeepere vil dra frem benparader og enhåndsredninger fra repertoaret når det trengs. 

Hvor man i «FIFA 10» alltid kunne stole på å lobbe over en utrusende keeper, må man nå være mye mer konsentrert for å finte vekk sisteskansen her. 

Dette merker man også når man kommer til det nye straffesparksystemet. 
Etter at en keeper kaster seg til siden vil han justere armer og ben for å prøve å blokkere skudd som kommer mot ham. 

Det nye straffesparksystemet gjør i det hele tatt mye med graden av tilfeldighet vi kjenner fra «FIFA 10», det er nå mange flere variabler man må fokusere på for å sette ballen i nettet. 

Man har en fatningsmåler for spilleren som skal ta straffer. 
Hvor nærme midten man treffer på denne måleren bestemmer hvor godt spilleren treffer ballen. 
Jo bedre straffeegenskaper spilleren din har, jo bedre feilmargin har du. 

Det nye straffesystemet er utrolig mye bedre enn det jeg har sett tidligere i fotballspill, og gir en økt vanskelighetsgrad og realisme i straffesparksituasjoner. 
Ikke minst når kamper må avgjøres fra krittmerket. 
Det er virkelig nervepirrende til tider. 

Det tilbys en flott og omfattende opplæringsdel som forklarer alle aspektene med det nye straffesystemet. 
Staffesparkmodusen er så underholdende at jeg ofte har valgt å gå rett til den når jeg spiller med venner. 

EA har også klart å fange intensiteten og følelsene som omgir en turnering av denne størrelsen. 
Før kampene vil nasjonalsangen til lagene bli spilt, mens under kampene vil man bli presentert med bilder av feirende eller nedslåtte fans som er iført klær og maling i nasjonens farger. 

Mange av de største managerprofilene er også animert. 
De deltar ikke veldig aktivt, men det er kult å se en litt for tjukk Maradona stå på sidelinjen og gruble. 
Alle disse små tingene er med på å øke atmosfæren rundt kampene og selve turneringen. 

Alt i alt er «2010 FIFA World Cup» et strålende fotballspill som byr på små forbedringer på nesten alle punkter i forhold til «FIFA 10», og de nye keeperanimasjonene og straffesparksystemet er fenomenale nyvinninger. 

Når det i tillegg klarer å fange fotballfølelsen og atmosfæren rundt et så stort arrangement kan jeg ikke annet enn å gi full score. 

PS: 
Onlinedelen er ikke testet grunnet fravær av spillere online under testing. 
Men det tilbys mange moduser som ser ut til å være veldig fyldige. 
Spillet er i salg fra torsdag 29. april. 
Testet på PS3 og Xbox 360, men kommer også i egne versjoner til Wii, PSP og iPhone. 
