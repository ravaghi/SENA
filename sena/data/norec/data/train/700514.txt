Ikke så veldig
Det er ikke mulig å bare mislike en film med William H. Macy og John Travolta i Reima-tette mc-dresser. 

Egentlig er det også OK at Tim Allen spiller eksistensielt desperat tannlege, for tannleger har lett for ny knoppskyting i 50 års alderen. 
Martin Lawrence er alltid lett å unnvære, men han er faktisk nesten uten fising og fistler i denne komedien. 

Handlingen kommer imidlertid fra latrinebransjen. 

Fire etablerte, voksne menner kjører motorsykler ut på den lange veien til Stillehavet for å føle seg frie som ensomme hybelboere. 
De møter psykopaten Ray Liotta ute i den uberørte naturen hvor de virkelige bikerne pirker ekornlik ut av tennene med skjelettrester. 
Konfrontasjonen går ikke godt, før alle styrthjelmers godfar Peter Fonda kommer og sier ting. 

Travolta ser mer og mer ut som et nasjonalmonument. 
Macy ser ut som et offer for sin egen humor. 
Det gjør ingenting. 
Men egentlig burde heller middelaldrende kvinner kjøre motorsykkel, for det er en luftig affære. 
