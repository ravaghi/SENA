Fortsatt en refser etter 30 år
Billy Bragg: 
"Tooth & nail" (Cooking Vinyl). 

Folk-pønkeren Billy Bragg debuterte i 1983. 
15 år senere vendte han blikket bort fra England for å tonesette Woody Guthrie-tekster med Wilco. 
Innspillingene fylte tre album. 
Nå nøyer han seg med én Guthire-sang, velkjente "I ain't got no home" med fornyet betydning. 
Samtidig graver han seg dypt ned på den amerikanske prærien med "Swallow my pride" og "Chasing rainbows" – noe som gir meg lyst til å plukke fram Elvis Costellos "Almost blue" igjen. 
Platen er innspilt i California med Joe Henry som produsent, og kjærligheten har fått plass denne gang. 
Samtidig skuer Bragg mot et synkende England, tynget ned av korrupte politikere og grådige pengefolk. 
Han ender likevel plystrende med løfter om en bedre morgendag. 

Beste spor: 
"Swallow my pride", "There will be a reckoning". 
