Nånting måste gå sönder
Fint, men ikke banebrytende om ung seksualitet og identitet. 

Hva betyr det å være kvinne – hva betyr det å være mann? 
Dette er spørsmål regissør og manusforfatter Ester Martin Bergsmark er opptatt av. 

I filmen Nånting måste gå sönder utforsker Bergsmark kjønnsuttrykk, identitetsproblematikk og forelskelse – og har med dette laget en fin kjærlighetsfilm, som prøver å sprenge grenser. 

Sebastian vil være Ellie 

Nånting måste gå sönder finner sted i Stockholm, der Sebastian, spilt av Saga Becker, lever et ensomt liv. 
Ensomt, fordi det ikke er mange han kan være seg selv rundt. 
Når Sebastian med det lange håret og androgyne fjeset er hjemme, tar han gjerne på seg strømpebukser og høye hæler, når han er ute blant folk tør han ikke å gå lenger enn mascara og ei rosa jakke. 

De som kjenner Sebastian best kaller ham for Sebbe – men Sebastian vil ikke være Sebbe – han vil være Ellie. 

– Jag är inte bög 

En dag møter han Andreas, spilt av Iggy Malmborg. 
Tøffe Andreas, med røft hår og sort skinnjakke, som griper inn når Sebastian holder på å bli banka opp. 
Sebastian forelsker seg umiddelbart og de to innleder etter hvert et forhold. 
Det er bare ett problem – Andreas er jo ikke homo. 

Han sliter med å akseptere at han er forelsket i en annen mann, og på grunn av Andreas sin redsel for å være annerledes blir forholdet svært destruktivt. 

Han klarer ikke å frigjøre seg fra andres oppfatninger om hvordan et forhold bør se ut, og ønsker at Sebastian skal legge bånd på sin indre Ellie. 
«Ta det litt rolig med volangene», sier han en kveld, og forstår ikke at Ellies nye kjole gir henne selvtillit til å tørre å være den hun virkelig er. 

Troverdig desperasjon 

Saga Becker, som spiller Sebastian, gjør sin skuespillerdebut i Nånting måste gå sönder, og det er hun som gjør at Sebastians vei mot en mer selvsikker tilværelse er verdt å følge med på. 

Becker er selv transperson og har derfor et nært forhold til tematikken i filmen. 
Hun bringer et sterkt nærvær til rollefiguren og er overbevisende som den drømmende og til tider naive Sebastian. 
Som ung transperson i en fordomssfull verden er Sebastian utsultet på kjærlighet og Becker spiller dette med en desperasjon som er vond å se på. 

Viktig problematikk 

Nånting måste gå sönder er ikke en banebrytende fortelling om ung seksualitet, slik for eksempel Fucking Åmål var det i 1998, til det kommer den for sent. 
Det er mulig regissør Bergsmark prøver å provosere når kameraet går nært på under filmens sexscener og viser kjønnsorganer i bevegelse, men dette er nå gjort så mange ganger før at det ikke er noe å heve øyebrynene over lenger. 

Bortsett fra at det er to menn i hovedrollen utfordrer ikke Nånting måste gå sönder konvensjonene for hva en romantisk dramafilm er, og filmen følger den vanlige oppbygningen vi kjenner godt fra denne typen filmer. 

Problematikken som tas opp i Bergsmarks film er imidlertid viktig. 
For mange unge er nettopp identitet knyttet opp mot seksualitet og kjønn vanskelig, og Ester Martin Bergsmark formidler et sterkt budskap om å stå imot presset fra omverdenen og akseptere seg selv slik man er. 
