Nicolas Cage i helvete
Nicolas Cage kommer kjørende ut av ildfengselet for å redde det barnet som skal ofres til Djevelen. 
Han har fin bil, og han er forbannet i dobbelt forstand. 

"Drive angry": 
Amerikansk grøsser-action. 
2011. 
1 time, 44 minutter. 
15 år. 
Regi: Patrick Lussier. 
Med: 
Nicolas Cage, Amber Heard, William Fichtner, Billy Burke, David Morse. 

Den okkulte oktan-filmen "Drive angry" er som en ny bibeloversettelse: 
Ingen kommer ut av den som jomfru. 
Nicolas Cage rømmer fra Det Ytterste Fengsel i en bil som vil få motorvei-erotikerne til å utvikle fuktig mekanikersprekk av begeistring. 
Han er svart i tøyet som en deathmetal-sjåfør og skal hente et barn som ble kidnappa av den nye Messias, en mann som ser ut som om han kanskje ble gjenfødt for å overta "Huset på prærien". 

Bak redningsmannen kommer William Fichtner gjennom høstløvet. 
Han snuser at Nic var her og er så velkledd at han antakelig er djevelens utsending på jorden. 

"Drive angry" er en hemningsløst gladvulgær grapsefilm der Cage for eksempel får elektrosjokk mens han har sex med motelldame sånn at mannen blir en vibrerende dildo. 
Amber Heard skal egentlig gifte seg med en mann som burde bli holdt i bånd og spise svineører — men den friske highway-sugga havner som frelser-venninne på veien og kan være fremtidig adoptivmor. 
Som dere skjønner: 
Dette er ikke for alle. 

Filmen handler mest om CO2-sleder - klassiske amerikanske biler som bare kjører på litt for lave gir og har perforerte eksosrør. 
Det er Highway to Hell, det er Wheels of fire, det er sprut-voldelig roadmovie i de strøkene der buffaloene streifet før rånene overtok. 

Regissør Lussier (tidligere klipper) er han som skal lage "Halloween III". 
Apotekene er varsla. 

Følg meg på Twitter: 
@arilabra 
