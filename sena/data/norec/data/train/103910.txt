Anne-Sophie Mutter og André Previn:«A. Previn: fiolinkons.» 

Deutsche Grammophone 

Amerikansk og frodig for fiolin og orkester. 

To fiolinkonserter av populære amerikanske komponister, den ene skrevet på bryllupsreise og den andre til komponistens kone, måtte det bli en romantisk plate av. 
En storslått utgivelse er det også blitt, ikke uventet, ettersom solisten er Anne-Sophie Mutter og komponistene henholdsvis Leonard Bernstein og André Previn, som også dirigerer. 
Særlig fiolinspillet stråler. 

Previns konsert fra 2002 er aller mest omskiftelig og idérik, tidvis over grensen til det utflytende. 
«West Side Story»-Bernsteins nesten 50 år eldre «Serenade» klinger egentlig både friskere og mer helstøpt. 
Men i Mutter, Previn og London Symphony Orchestras versjoner er begge blitt frodige fornøyelser. 
