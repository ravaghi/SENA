En viktig påminnelse om den amerikanske urbefolkningens skjebne
«Wind River» lykkes ikke helt i alle sine ambisjoner. 
Men den vinner på å være laget med så stor nødvendighet. 

Hun får en bratt læringskurve, unge Jane Banner, der hun som fersk FBI-agent kommer tynnkledd fra Las Vegas til et vinterlig Wyoming for å etterforske en forbrytelse. 

En ung kvinne er funnet død, milevis fra nærmeste hus. 
Hun er barbent. 
Hun er voldtatt. 
Hun heter Natalie og tilhører urbefolkningen som lever i Wind River. 
Som ikke er noe oppdiktet reservat. 

Mannen som finner henne, Cory, har selv mistet datteren på lignende vis. 
Han er ansatt i naturforvaltningen for å jakte på rovdyr. 
Stilt overfor denne ugjerningen får han et annet rovdyr å jakte på. 
For Jane har nok politifaglig kompetanse, men hun mestrer ikke kunsten å følge spor i et terreng som dette. 
Hun har heller ingen innsikt i urinnvånernes vanskelige livssituasjon. 
Det har Cory. 

Iskald snø og en underliggende sorg hviler over landskapet, og over filmen selv, godt hjulpet av Nick Cave og Warren Ellis’ melankolske musikk. 
Kulden kryper etter hvert inn i tilskueren. 
I hvert fall hvis man er åpen for historien, eller tragedien, som ligger bak. 

«Wind River» er skrevet og regissert av Taylor Sheridan, som ble Oscar-nominert for manuset til «Hell or High Water», en av fjorårets fineste filmer. 

Han skrev også manus til «Sicario», som «Blade Runner 2049»-aktuelle Denis Villeneuve gjorde til en intens filmopplevelse. 

Selv ser Sheridan de tre filmene som en trilogi, der han går inn i noen av USAs presserende problemer: 
Narkokrigen på grensen mellom USA og Mexico i «Sicario». 
De økonomiske problemene i det såkalte rustbeltet i «Hell or High Water». 
Og nå, der behandlingen av Nord-Amerikas urbefolkning ligger som bakteppe. 

Med til dette bakteppet hører at filmen bygger på en sann historie, og følgende informasjon, som Sheridan fikk av representanter for shoshone-stammen under filminnspillingen. 
På det tidspunktet var det 12 uoppklarte drap på unge kvinner fra reservatet, der det bare bor rundt 6000 mennesker. 
I 1978 ble urbefolkningens politimyndighet fratatt retten til å arrestere og rettsforfølge ikke-indianere som begår forbrytelser på urbefolkningens områder. 
Arrest må enten foretas av føderale agenter eller ordinært politi, avhengig av gjerningspersonen eller offerets etnisitet. 
Dermed forsinkes rettsprosessen slik at mange kriminelle i realiteten går fri. 

Et annet moment er USAs registrering av forsvunne personer. 
Alle registreres. 
Bortsett fra personer som tilhører urbefolkningen. 

Det er på bakgrunn av dette historien må forstås. 
Og det er dette som gjør at filmen føles laget med så stor nødvendighet at elementene som lugger i regien kommer litt i bakgrunnen. 

For selv om Sheridan vant regipris på årets filmfestival i Cannes, når ikke «Wind River» helt opp til de nevnte filmene. 
Manus er nydelig, og kunne like gjerne vært skrevet av Annie Proulx, Wyomings store kronikør. 

Jeremy Renners tolkning av sympatiske Cory balanserer fascinerende mykt mellom hardhausens lukkethet og åpen, emosjonell smerte. 
Også Elizabeth Olsen tegner et balansert og troverdig portrett av Jane. 

Sheridan viser stor følsomhet for sosiale og mellommenneskelige forhold, og for naturen, som på nådeløst vist spiller en så stor rolle i dramaet. 
Mer actionpregede scener takles ikke like godt. 
Et par skytescener fremstår som et eneste rot. 
Det kan være med hensikt, for å få frem spenninger og uerfarenhet, men blir såpass klumsete å se på at de mister budskapet de eventuelt skal formidle. 

Men det viktigste den har på hjertet, formidler den godt. 
