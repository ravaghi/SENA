En fantastisk sjangerlek
Amerikanske The Avett Brothers ga Øya-publikummet en leksjon i ekte musikkfest. 

Country, folk, bluegrass, rock, pop og et snev av punk. 
Brødrene Scott og Seth Avett med band kan alt — og de gjør det med stil. 

Amerikanerne spilte på hovedscenen med et publikum på over 5000 personer, men det opplevdes som om vi var på løefest på bygda og i et lite publokale i England på det tidlige 70-tallet på samme tid. 
Dette var konserten som hadde alt. 
Ikke bare behersker The Avett Brothers flere sjangre, de er også noen fantastiske musikere på en rekke instrumenter. 
Hvem blir vel ikke sjarmert av banjo og munnspill? 
Eller kontrabass og kassegitar? 
For ikke å snakke om den noe sprø cellisten, som i tillegg gjorde kunstverket å skifte streng på cirka 30 sekunder da en av dem røk midt under en sang. 

Begge brødrene har fantastiske stemmer og de vet hvordan man engasjerer publikum. 
Var du ved Enga i tidsrommet The Avett Brothes var på scenen uten at kroppen begynte å bevege seg utenfor normal styring, kan du umulig ha rytme i kroppen. 
Alternativt liker du ikke musikk. 

Det ble aldri kjedelig. 
Gull på gull ble dratt ut av hatten - og til slutt var det knapt en eneste publikumsarm som ikke hadde vært i været. 

Bandet fra North Carolina ga ut sitt første album "Country Was" i 2002. 
Siden er det kommet fem plater til. 
Det siste, "I and Love and You", kom ut i 2009. 
Tittelsporet der er for øvrig en nydelig ballade som avsluttet det som må være festivalens mest lekne konsert. 
