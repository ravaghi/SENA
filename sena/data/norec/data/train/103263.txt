Matthew Morrison, «Matthew Morrison»
Matthew Morrison, «Matthew Morrison» 

(Mercury / Universal) 

Ikke spesielt Glee-trende debut. 

Matthew Morrison er skuespiller og mest kjent som lærer Will Shuester i den umåtelig populære «Glee»-serien, og som lærer satser han også på voksenpop når han solodebuterer, blant annet i duetter med en rusten Elton John og en imponerende stemmesterk Sting. 

Sannelig har ikke også Espen Lind (og Amund Bjørklund) kopiert opp sitt velkjente ukuleleriff på førstesinglen «Summer Rain», uten at denne lette sommerlåten redder helheten på Morrisons debut. 

Matthew Morrison synger bra, men stemmen mangler en markant personlighet. 
Dét gjør dessverre også store deler av låtmaterialet her. 
Hvilket gjør «Matthew Morrison» til et helt greit skuldertrekk. 

BESTE LÅT: 
«Let Your Soul Be Your Pilot» STEIN ØSTBØ 
