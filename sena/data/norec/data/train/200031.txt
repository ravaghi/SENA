TEST:Nye Kia Sportage - så mye bedre! 

Kia Sportage tilbyr, i likhet med konsernsøster Hyundai ix35, mye folke-SUV for pengene. 

Dette er den andre koranske folke-SUVen vi tester på kort tid, og det er den andre positive opplevelsen. 
Det er helt klart en rekke grunner til at det koreanske konsernet Hyundai/Kia på få år har rykket helt opp i bilindustriens verdenselite. 
Det er gjort store fremskritt både på områdene kvalitet og finish, motorer og design. 

Aktuell design 

Når det gjelder Kia er det Peter Schreyer (ex-Audi), som står for det moderne designspråket som gjelder nå. 
Vi finner det for øvrig hakket mer stilrent enn Hyundais, men dette er selvfølgelig i stor grad et spørsmål om smak. 
Det går selvsagt også igjen i de nye SUVene fra de to merkene. 
Hyundai lanserte ix35 i vår (les vår test av den her), og Kia Sportage av tredje generasjon er nylig kommet på markedet. 

Testbilen:4x4 diesel 

Det er denne vi nå har testet i sin nesten mest komplette versjon, 2.0 CRDi med firehjulsdrift og høyeste utstyrsnivå, Exclusive. 
Bare samme utgaven, men med automatgir, ligger over denne på prislisten - og koster da 40.000 kroner mer enn testbilen, som var utstyrt med en helt grei sekstrinns manuell girkasse. 
385.000 er prislappen på bilen vi testet. 
Om det omfattende utstyrsnivået kan du lese lenger ned. 

Interiørbilder: 

Glem fordommer 

For bare få år siden hadde vi sjelden noe pent å si om interiøret i koreanske biler. 
I 2010 er situasjonen en ganske annen og for øvrig er denne "koreaneren" både designet, utviklet og produseres i Europa, så man bør nå ikke bare glemme fordommene, men også innse at grunnlaget for dem uansett faller bort. 

Trivelig interiør 

Inne i Kia Sportage vil de aller fleste som sokner til dette markedssegmentet trives. 
Innvendig design er gjennomført, førermiljøet er oversiktlig, ergonomisk og kan skilte med materialvalg og opplevd kvalitet som er fullt og helt aktuelle i dag. 
For øvrig er det imponerende å ha fått til slike fremskritt når det gjelder inntrykk av soliditet og kvalitet både utvendig og innvendig, når men vet at bilen faktisk er blitt bortimot 90 kilo lettere enn forgjengeren. 
Det er romslig inne i Sportage og benplassen i baksetet er grei. 
Bare klaringen over hodet er litt snau for storvokste personer i Exclusive-versjonen med panoramatak. 
Her har designerne skavet av litt vel mye på høyden - denne er bedre i ix35. 
C-stolpen er trukket langt tilbake hvilket gir god utsikt fra bakseteplassene, men den medfører på den annen side at utsynet bakover blir begrenset hvorav fordelen med ryggekamera og -sensorer som på testbilen. 

Større, men lettere 

Nye Kia Sportage er nemlig en større bil. 
Den er 444 centimeter lang, 186 centimeter bred og 164 centimeter høy. 
Det er bare i høyden Sportage har krympet, noe som bidrar til den mer dynamiske linjeføringen. 
For øvrig gjør ikke Kia lenger krav på å ha noen terrengbil i Sportage; dette er mer av en crossover og utpregede konkurrenter, i tillegg til nevnte Hyundai ix35 og tilsvarende folke-SUV-er som VW Tiguan, Ford Kuga og Toyota RAV4, er Nissan Qashqai, Peugeot 3008 og den noe mindre, men likefullt romslige, Mitsubishi ASX. 
I likhet med disse vil en stor del av salget gjelde forhjulsdrevne versjoner, altså er ikke firehjulsdrift noe avgjørende kriterie lenger i dette segmentet. 

Som nevnt har Kia jobbet med vektreduksjon og, tross firehjulsdrift, er tørrvekten på Sportage bare 1.525 kilo - den samme som Hyundai ix35. 
Sistnevnte fikk for øvrig meget gode resultater i Euro-NCAPs kollisjonstest, så det ville være overraskende om den forkledte tvillingen Sportage gjorde det mye dårligere. 

Velfungerende drivlinje 

Under kjøringen av Sportage fikk vi raskt en viss følelse av déjà vu angående drivlinjen. 
Og det er ikke så rart: 
Den er så å si identisk med den som sitter i Hyundai ix35. 
Det dreier seg om en moderne toliters dieselmotor med common rail-innsprøytning. 
Effekten er opptil 136 hestekrefter og dreiemomentet er 320 newtonmeter mellom 1.800 og 2.500 omdreininger. 
Faktorene som innvirker på ytelsene er bortimot de samme som i ix35 - dermed blir ytelsene også bortimot de samme. 
Med samme motor, effektuttak, dreiemoment og tilsvarende manuell girkasse og utveksling på denne, samt samme tjenestevekt, er det ingenting å bli forundret over at ytelsene på vei blir temmelig nøyaktig de samme. 
Og da snakker vi om 181 km/t i toppfart og 0-100 km/t på 11,3 sekunder. 

Eksteriørbilder: 

God å kjøre - stort sett 

Ytelsene på papiret er greie nok uten å imponere synderlig. 
I realiteten oppleves imidlertid bilen som sprekere og her har vi med en kombinasjon av god gangkultur og god utveksling på girkassen å gjøre. 
Hadde bare selve girspaken glidd litt mer kontant i trinn og styringen gått an å stabilisere ved midtpunktet under kjøring rett frem, hadde selve kjøringen gått som en drøm. 
Perfekt er imidlertid ikke Kia Sportage - men det er da heller ingen av konkurrentene. 
Komfortnivået er helt greit uten å utmerke seg spesielt; understellet er relativt fast og dette bidrar til at kjøreegenskapene tillater ganske dynamisk fremdrift samtidig som bilen oppfører seg forutsigbart og velbalansert. 

Firehjulsdriften er av typen som overfører krefter bakover ved behov, men senterdifferensialen kan sperres ved behov opp til 40 km/t. 
Firehjulsdriften er altså ingen sikkerhetsfaktor, men hjelper på fremkommeligheten. 
Bilen kan med andre ord slippe med hekken ved provokasjoner som girskift eller slipp av gassen i sving, men elektronikken og et årvåkent antiskrenssystem griper i så fall inn progressivt og ryddig. 

Motorlyden er effektivt avdempet, og andre støykilder er holdt i sjakk slik at ikke Sportage blir noen spesielt støyende bil. 
Vi opplevde setene som gode nok i det hele og kjørekomforten som finfin på landevei med jevn overflate, men småtendenser til stumphet over korte ujevnheter. 
En effektiv avfjæring, selv om oppsettet må sies å være på den stramme siden, sørger imidlertid for at dette ikke avstedkommer ubehagelig risting inne i kupéen. 

Meget velutstyrt 

Når vi snakker om mye bil for pengene er det selvsagt ikke bare snakk om ytelser, plass og kjøreegenskaper, men også om utstyrsnivå. 
Her har Kia-importøren valgt å gjøre en innsats og det er på dette området det er importøren selv som kan gjøre en forskjell. 
Det gjør den da også; selv fra basis-utstyrsnivå (som har fått benevnelsen Classic, leveres Sportage med alt man i dag forventer av elektronisk sikkerhetsutstyr, 17" alufelger, konstantfartsholder og lydanlegg med Bluetooth håndfriløsning, betjening fra rattet, AUX, iPod og USB-uttak. 
Også tåkelys med kurvefunksjon, regnsensor, klimaanlegg og kjøling i hanskerommet, el-vinduer og -speil rund baut samt kjørecomputer er standard fra startnivå. 
Det er temmelig bra. 

Det midterste utstyrsnivået heter Comfort og kan i tillegg by på diodebaserte kjørelys (LED) og lysautomatikk, delskinninteriør, to-soners klimaanlegg, ryggekamera og -sensorer samt en nedre del av frontruten som er oppvarmet, hvilket er nyttig om vinteren. 

For vår test disponerte vi toppversjonen, Exclusive, som ytterligere disker opp med følgende: 
Skinninteriør, navigasjon med 7-tommers berøringsskjerm, oppgradert lydanlegg, xenon hovedlys, nøkkelfri start/stopp og panoramasoltak i to deler. 

Imponerende garanti 

Når det gjelder Kia og garanti er det et kapitel for seg. 
Fra 2010 har Kia oppgradert den allerede imponerende garantiordningen som gikk ut på fem år for hele bilen og syv år på drivlinjen til å være syv år på hele bilen - med 150.000 kilometer som begrensning når det gjelder kjørelengde. 
Hyundai har på sin side fem år på hele bilen, men til gjengjeld ubegrenset kjørelengde. 
Hos Kia kan du også velge å få garantien for ubegrenset kjørelengde, men da får du bare tre år på kjøretøyet. 
Altså er det kun interessant for de som kjører ekstremt mye. 
For øvrig tilbyr Kia tre års veihjelp 24/24 eller maks. 
150.000 kilometer. 

Fra 250.000 kr 

Kia Sportage koster fra 250.000 kroner. 
Da snakker vi om grunnversjonen (som altså allerede har greit med utstyr), med 1.6-liters bensinmotor og 135 hestekrefter. 
Rimeligste dieselversjon koster 265.000 kroner og har en 1.7 CRDi-motor på 115 hester og 260 newtonmeter. 
Billigste Sportage med firehjulsdrift er Classic-versjonen av vår testbil og den har en prislapp på 340.000 kroner. 
Den som absolutt vil ha automat bør (og dette gjelder også for svært mange andre biler i kategorien), tenke over at det koster 40.000 kroner ekstra, at ytelsene går ned og bilen oppleves tregere, samtidig som vekten går opp med 75 kilo og forbruk og utslipp øker markant... 

Helt klart et godt kjøp 

Kia har som nevnt fornyede ambisjoner for merket her i landet. 
Når det gjelder Sportage, håper de å selge et tusentall i 2011. 
Etter vår test ser vi ingen grunn til at de ikke skal kunne lykkes med det. 
Totalt fremstår Kia Sportage som et meget godt kjøp i folke-SUV-klassen, uansett hvilken versjon man ser på. 
Dette gjelder da naturligvis for testbilen som rett og slett utgjør mye bil for pengene i denne kategorien. 
Men man må kunne leve med de svakheter vi har nevnt - uten at noen av disse diskvalifiserer bilen. 
En klar femmer altså - terningen er herved kastet. 
