I drømmeland
EVENTYR/ANIMASJON 

Japan 2001 

Originaltittel: 
Sen to Chihiro no kamikakushi/Spirited away 

Regi og manus: Hayao Miyazaki 

Norske stemmer: Eira Elise Øverås, Kari Simonsen, Malin Pettersen, Mikael Aksnes-Pehrson, Even Stormoen, Erlend Klarholm Nilsen, Lars Sundsbø, Emilie Christensen, Kim Fangen, Johannes Joner, Ella Skarra, Paul-Ottar Haga 

Musikk: 
Joe Hisaishi 

Aldersgrense: 7 år 

Svært få filmer tåler å bli sett om igjen like mange ganger som «Chihiro og heksene» (2001). 
Den er faktisk så overdådig at man umulig kan få med seg alt første gang. 
Nå kan du oppleve den japanske mesteranimatøren Hayao Miyazakis definitive verk på stort lerret med nyinnspilt norsk tale. 

«Chihiro og heksene» arter seg mest av alt som en feberdrøm. 
Vår spede, lille hovedperson blir ved en tilfeldighet fanget i en parallelverden til vår egen, en hvor ånder, guder og magi er høyst reelle størrelser. 
Flere av sekvensene som følger er simpelthen uforglemmelige: badehuset med alle sine underlige gjester, fyrbøteren med seks armer og en hær av sotgnomer, slemme Yubaba og kjempebabyen hennes, spøkelsestogturen over havet. 

Denne verdenen — som delvis er basert på japansk folklore og delvis later til å komme rett fra Miyazakis egen underbevissthet - blir gitt liv gjennom animasjon som ikke står tilbake for klassisk Disney. 
Og ulikt noe fra et vestlig filmstudio, tør «Chihiro og heksene» å være minst like burlesk som den er søt. 
100 prosent uforutsigbar er den også. 

Skulle du gå glipp av dette moderne mesterverket under Barnefilmfestivalen, får du sjansen igjen på ordinær kino fra 8. mai. 
