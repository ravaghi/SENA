James Blunt «Back to Bedlam»
(Atlantic/Warner) 

James Blunt har bakgrunn som offiser i FNs fredsbevarende styrker i Kosovo. 
At nettopp det, som mange kritikere har hevdet, gir den britiske debutanten en ekstra tyngde, er mulig, det. 
Men talentet hans eksisterer nå like fullt, uavhengig av hva den unge mannen har opplevd av krig og sorg i Kosovo. 

Den hjerteskjærende avslutningslåten «No Bravery» er riktignok en direkte følge av hans opphold der. 
Ellers er albumet en flott samling varme og melankolske gitar- eller pianodrevne ballader det er umulig å mislike, men som heller ikke skiller seg nevneverdig ut fra det vi har hørt fra hans mange dyktige likemenn tidligere, som hverken har vært i Kosovo, Afghanistan eller Nord-Irland, for den saks skyld. 

Produksjonen er enkel og lite oppsiktsvekkende. 
Det er den særegne lyse og lett hulkende stemmen som gjør Blunt unik - og til en artist som forhåpentlig blir mer enn kun et blaff i singer/songwriter-vinden. 
