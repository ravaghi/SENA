Den eneste hardhausen?
Alt er ved det gamle … heldigvis. 

3Nåla ligger og vipper på 130 km/t. 
Det synger voldsomt i hjulene, det blafrer heftig i canvasen rundt meg og styrefølelse finnes ikke - men retningsstabilitet og komfort er overraskende god. 
Vi svinger av motorveien og fortsetter ferden mot Red Bulls lekegrind i Graal. 

Vi har rømt fra stillestående skyfritt og 30 varmegrader i Norge, til et regntungt Østerrike. 
Akkurat nå sitter vi bak rattet i splitter nye Jeep Wrangler, i den drøyeste terrengutgaven. 

Bilen har fått tilleggsbetegnelsen Rubicon, etter den tradisjonelle Rubicon Trail, et velkjent område for lek og moro for de aller ivrigste terrengkjørerne. 

Splitter ny 

Du skal imidlertid kjenne din historie for å se at dette er en ny bil. 
Jeep ble verdenskjent under andre verdenskrig, da den ble lansert i 1941. 
De vet hvilken arv som skal videreføres, og bruker alle de klassiske elementene for å sikre gjenkjennelighet. 

Sju vertikale åpninger i grillen - nå med en liten innsving rundt lyktene, slik det var på CJ-modellen. 
Den har fortsatt frittstående framskjermer i røff plast (på Rubicon) eller lakk (på Safari), rett frontrute som kan legges ned, avtagbare dører (med innsvingt nedkant, som visstnok er en stor fordel når de åpnes i terrenget) og frittstående baklykter. 
Dette er elementer som har fulgt modellen i alle år. 

Siste trend fra Jeep er fasongen på baklyktene og andre detaljer som visstnok skal minne om den kjente «Jerrykanna». 
Nå er det LED-lys rund baut, grill med ekstra knekk, kjørelys som har havnet som ei stripe på framskjermene og den store underleppa av en støtfanger har fått tåkelys og parkeringssensorer. 
Det obligatoriske reservehjulet har dessuten fått besøk av et ryggekamera. 

Den utgående modellen var begynt å bli håpløst gammeldags og kunne ikke engang bestilles med DAB. 
Den nye er fortsatt ikke moderne inni, men du kan leke deg med en 8,4 tommers multimediaskjerm med alle rettigheter. 

Foran deg har du analoge målere og en stor skjerm som inneholder det vanlige. 
Den betjenes fra rattet, sammen med kanalvalg, volum og kontantfartsholder. 
Premiumfølelsen prøves opprettholdt med kunstskinn, med sømmer på utvalgte steder. 

Wrangler fås i to lengder. 
Originalen med to dører og «Unlimited» med fire. 
Begge er stumptete på vanlig vei og det skjer mye under deg du ikke er vant til i vanlige biler. 

Interessante kjøreegenskaper 

To tunge stive aksler med fire hjul skaper mye uavfjæret vekt, som tilsynelatende gjør hva de vil når landeveien blir humptete og begynner å kroke på seg. 

Kombinert med mye rattutslag, myk demping og god fjæringsvei, blir summen ganske interessante kjøreegenskaper. 
Slik må det nesten bli når fokuset er bra fremkommelighet på ufremkommelige steder. 

Overraskende nok var den til tross for dette svært stabil og udramatisk, da toppfarten på Sahara-modellen ble testet, men dramatiske unnamanøvre i den farta hadde nok endt der bilen trives best: i terrenget. 

Kort, lang og tre forskjellige tak 

Både kort og lang versjon fås i to versjoner. 
Den norske importøren regner med at lang versjon i Safari-utgave som varebil blir den eneste aktuelle, men ønsker du noe annet, kan det skaffes. 

Safari kan bestilles med Overland-pakke, som gir sølvfarget innramming av grillrillene, frontlyktene og speilhus og har andre hjul. 
Rubicon er hardcore-modellen med terrenggnagende BF Goodrich MT KM2-dekk, som skal være noe av det bedre i terrenget og mest stillegående på vei. 

Videre finner vi Dana 44-aksler med diff-sperrer og lavere utveksling, én cm høyere bakkeklaring, utkoblingsbart stabiliseringsstag på forakselen, for å gi lenger separat fjæringsvei, og gummimatter (med skattekart) og propper i gulvet, slik at bilen kan spyles etter dagens aktiviteter. 

Det er høyt opp til dørterskelen. 
Sahara har stigtrinn som antagelig blir flittig brukt av de korteste. 
For oss andre sørger den for konstant møkkete bukseben. 
De helmanuelle stolene, med stroppbetjening for seteryggen, kunne hatt mer europeer-vennlig sidestøtte. 

Voksne bak i firedørsversjonen får først og fremst problem med kneplass. 
I den korte versjonen sitter du bare baki på vei hjem fra fest. 
Småunger har det derimot flott. 

Den korte versjonen har et mikroskopisk bagasjerom på 192 liter, men man kan folde sammen baksetet (587 liter), eller ta det helt ut. 
Da får man en toseter med kongeplass. 

To tak er tilgjengelig. 
En finurlig manuelt betjent «Freedomtop» i tøy, som du ser på terrengbildene, eller en «hardtop», med avtakbare takplater over første seterad. 

Unlimited har ok bagasjerom (533 liter) og 40/60-delt baksete som foldes godt ned i gulvet. 
Den fås også med Sky Onetoutch Powertop i bilens farge, med tøytakluke i hele takets lengde, og avtakbare sidevegger. 
Dette blir antagelig det mest populære på norske varebiler. 

Ut i terrenget 

Vi gir blaffen i at Lang Sahara blir bestselgeren her hjemme. 
Vi sikrer oss en råtøff Rubicon i kort utgave og feller ned Freedom-toppen og slipper ned vinduene. 
Vi skal på tur i skauen og vil ha alle sanser i beredskap. 

Vi setter Spaken i nøytral og tar et bestemt grep i reduksjonsspaken fra 4H Part time til 4L. 
Da reduseres utvekslingen fire ganger og toppfarta blir 50 km/t. 
Løypa er ganske krevende og enkelte partier krevde flere forsøk for å lykkes, på grunn av regnet som hadde kommet de siste dagene. 
Man merker stor forskjell når man kobler fra stabiliseringsstaget på forakselen. 

De grovmønstrede dekkene slet med ikke å fylle seg med jord i enkelte partier. 
Jeep har moderniteter som «hillholder» også, for de hardeste nedoverbakkene. 
Farten skal kunne justeres med girspaken, men det fikk vi ikke til å fungere. 

Funksjonen overstyres med pedalene. 
Med alle sperrer innkoblet, skal det mye til at du ikke kommer deg frem. 
Det er lite overheng, med akselavstand på bare 2,55 meter. 
Angrepsvinkelen i fronten er på 36,4 grader, og bak 30,8, og uten snorkel kan du vade 76 cm. 
Med snorkel bestemmer du bare hvor høyt opp på kroppen du vil bli våt. 

Fire sylindre 

Det finnes et par sekssylindrede motorer for Midtøsten, Afrika og Nord-Amerika, men vær glad du slipper å legge gassbeinet på disse. 
I Europa brukes to sterke firesylindrede turbomotorer isteden. 
Fordelen er mer dreiemoment og lavere forbruk. 

En 272 hesters toliter med 400 
Nm og en 2,2 liters diesel på 200 hester og hele 450 Nm. 
Hos oss blir dieselmotoren mest aktuell fordi den produseres først, blir billigst og er sterkest. 
I 2020 kommer en hybridvariant, men det er usikkert hvordan avgiftene for slike biler blir så langt frem i tid. 
Jeep hevder de skal ha to elektriske og ti hybrider klare i løpet av 2022. 
Det kan bli spennende. 

Vi kjører kun dieselen. 
Selv om Wrangler (Unlimited-versjonen) er en blyklump på hele 2.158 kilo, har ikke toliteren noe problem med å håndtere den. 
Null til 100 går unna på 9,6 sekunder, og den føles mer enn sterk nok langs veien med tanke på den svampete kjørefølelsen. 

8-trinns-kassa som er utviklet sammen med ZF bidrar sterkt til den gode følelsen. 
Den fungerer svært godt langs veien og gjør turen i terrenget behagelig og forutsigbar. 

Reduksjonsgirkassa kunne vært smidigere å betjene. 
Girkassa må ikke overraskende stå i fri og bilen stå stille, når du skal vippe den fra høy- til lav-serie. 
Å bytte fra 2H til 4H kan gjøres i opptil 70 km/t. 
Nytt på modellen er smart firehjulsdrift, med innstillingen Auto eller Part Time. 
På sistnevnte, bestemmer den selv hvor kreftene skal gå. 
I lavserie er senter-diffen låst. 

Skjult moro 

I Lillebror Renegade er det fullt av skjulte morsomheter på bilen. 
En liten edderkopp på et dørpanel, Jeep Grill med lykter på dekselet over kameraene i frontruta, små biler her og der også videre. 

Vi ser noe i Wrangler også. 
Den gamle Willysen går igjen på girspak, felger og nederst på ruteramma. 
Den ene gummimatta er formet som et skattekart. 
Andre artigheter er plasseringshull til skruer for vindusvisker, dører og tak, dersom du skrur av dette på bilen 

Avgjørende for varebil 

Du kommer nok ikke til å se mange av disse på gata heller. 
I dag selges bare den lange versjonen som varebilutgave. 
Den koster fra ganske hyggelige 540.000 kroner. 
Med seter stiger prisen med 350.000 kroner. 
Det er foreløpig litt usikkert om den kan klasses inn som varebil på grunn av velteburets fasong, men dersom den kan selges med grønne skilter, vil Unlimited Safari trolig koste fra 600.000 kroner og oppover. 

FCA håper å selge 100 biler på første fulle salgsår, så dette er fortsatt en marginal bil for de som ønsker noe annerledes. 
