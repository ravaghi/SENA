Sony Xperia Z3 Tablet Compact
Snertent og vanntett nettbrett fra Sony. 

Sony lager svært gode telefoner for tiden, og faktisk trillet vi nylig en sekser på terningen til begge de nye Z3-toppmodellene: 

Nå står de nye nettbrettene for tur, og i denne omgangen er det nykommeren Xperia Z3 Tablet Compact vi har hatt på testbenken den siste uka. 

Dette er den første «compact»-utgaven Sony har laget på nettbrett. 
I fjor høstet Z2 Tablet en femmer på Dinsides terning, men dette er en 10,1 tommer. 
Z3 Tablet Compact er «bare» 8 tommer over diagonalen. 

Lett og vanntett 

Det første man legger merke til når man løfter Z3 Tablet Compact opp fra esken, er at det er svært lett. 
Vektnåla stopper på 270 gram og tykkelsen er bare 6,4 millimeter. 
Ikke like tynt som iPad Air 2 (6,1 mm) med andre ord, men både tynnere og lettere enn iPad mini, som måler 7,5 mm i tykkelse og veier 330 gram. 

Sony-nettbrettet har også IP68-sertifisering, som betyr at det er støvtettet og i tillegg skal tåle inntil 30 minutter på 1,5 meters dyp i ferskvann. 
I praksis er altså nettbrettet vanntett. 

Som på øvrige vanntette enheter, fordrer det at du har lukket de nødvendige lukene. 
Hodetelefonuttaket trenger du ikke å tenke på, men det finnes en luke i bunnen av nettbrettet for ladekabelen, samt en luke på siden for micro SD-kort og SIM-kort (sistnevnte gjelder 4G-utgaven), som du nok ikke kommer til å åpne så mye mer enn første gangen uansett. 

Full HD-skjerm og litt til 

Oppløsningen på skjermen er 1920x1200, altså litt mer enn full HD (1920x1080). 
På normal betraktningsavstand er oppløsningen for all del høy nok, men vi klarer å spore individuelle piksler om vi studerer nærmere. 
Her har vi blitt bortskjemt av mobiltelefoner det siste året. 

Skjermaspektet er altså 16:10. 
Dermed blir 90 prosent av skjermen brukt når du ser på 16:9-filmer, og nettbrettet viser også mye innhold på nettsider når du holder det i portrettmodus; en fin balanse i våre øyne. 

Sonys skjerm byr på god kontrast og sortnivå, selv om dette avtar noe om du øker innsynsvinkelen. 
Skjermen er også i overkant blank og over normalt mottakelig for refleksjoner fra omgivelsene. 

Heldigvis er den også svært lyssterk om du kjører lysstyrken på fullt. 

Som på øvrige Xperia-enheter finnes ingen fysiske knapper på utsiden av skjermen, som betyr at noe av skjermbildet ofte går med til hjem-, tilbake- og programbytteknapper. 

Når du ser på bilder/video eller spiller spill med støtte for såkalt «immersive mode», forsvinner disse knappene inntil du trekker fingeren ned fra toppen av skjermen, slik at hele skjermarealet kan brukes. 

God lyd! 

Alt er relativt, men faktisk har vi også latt oss imponere av lyden fra de interne høyttalerne mens vi har hatt Z3 Tablet Compact til test. 
Du finner én på hver side av skjermen når du holder den i landskapsmodus («filmmodus»), og de byr på relativt høyt volum og klar og fin lyd. 

Tro på ingen måte at det kan erstatte et par gode hodetelefoner eller et skikkelig stereoanlegg, men i senga på et hotellrom, egner de seg helt fint til filmbruk. 
Til musikk vil du nok savne mer i de lavere frekvensene, selvsagt. 

Med tilhørende ørepropper fra Sony (ekstrautstyr) byr nettbrettet også på aktiv støykansellering, men disse har vi ikke fått testet. 
Modellnavnet er for øvrig MDR-NC31EM. 

Pent Android-skall 

Som med Xperia-telefonene har ikke Sony gjort så store endringer av den originale Android-opplevelsen som mange andre produsenter. 
Siden det også er mulig å ta opp video på nettbrettet (aktiveres ved å holde av og på-knappen inne og velge «spill inn skjermvideo»), har vi laget en liten video under som viser hvordan ting ser ut: 

Bakgrunnen gir raskt assossiasjoner til PlayStation-universet, og Z3 Tablet Compact støtter også PS4 Remote Play som lanseres i disse dager, der du kan spille PlayStation 4-spill direkte på nettbrettet (med PS4-kontrolleren) om du har gått til anskaffelse av en slik konsoll. 

Hvilket nettbrett-operativsystem som er best, krangles det mye om. 
De fleste vil uansett være enige i at en fordel med Android-nettbrett er at hjemskjermen har støtte for widgets, og kan derfor vise de neste avtalene i kalenderen, eposter, været og andre ting direkte - uten at man må åpne en app, mens det finnes langt flere nettbrett-tilpassede apper for iPad. 

Det er fortsatt mange Android-apper som ikke utnytter det økte skjermarealet på et nettbrett godt nok. 

God ytelse 

I daglig bruk oppleves nettbrettet som kjapt og responsivt. 
Apper starter kjapt og generell navigering flyter fint. 

Z3 Tablet Compact scorer også godt i våre ytelsestester, blant annet med 56,8 bilder per sekund på Epic Citadel-testen i full HD-oppløsning og 17.800 på 3Dmark, som er sammenlignbart med mange mobil-toppmodeller. 

Spill flyter fint, og en tur i det herlig nostalgiske (men akk, så grafikkoppdaterte) Sky Force 2014 byr på få problemer for Sonys nettbrett. 

På innsiden sitter det også 3GB arbeidsminne som gjør at man lettere kan kjøre flere programmer samtidig, og der man heller ikke er nødt til å friske opp åpne nettsider så ofte. 
Øvrige spesifikasjoner finner du i faktaboksen. 

Kamera 

Sony har utstyrt Xperia Z3 Tablet Compact med kamera både foran og bak. 
Sistnevnte har en Exmor RS-sensor med oppløsning på 8 megapiksler (1/4" i størrelse), mens frontkameraet tar bilder med 2Mp oppløsning og bruker en Exmor R-sensor. 

Sony har valgt å plassere kameraet på midten av den øvre kortsiden, og det må man venne seg litt til, siden det er lett å dekke til objektivet når man holder nettbrettet i et fast grep for å ta bilder. 

Bildene fra Sonys nettbrett byr ikke på allverdens av detaljer og kan ikke sammenlignes med de beste mobilkameraene nå til dags. 
Under finner du et knippe av dem: 

Batteri 

Jo tynnere man velger å lage et nettbrett, desto større blir utfordringen med å lage et stort batteri. 
Sonys nettbrett har et batteri på 4500mAh, som ikke høres alt for mye ut. 
Men er det noe vi har lært av Z3 og Z3 Compact, så er det at Sony har fått dreisen på det som har med batteritid å gjøre. 

Sony oppgir selv cirka 13 timers videoavspilling på Z3 Tablet Compact. 
Vi satte et HD-klipp på gjentakende avspilling og klokket inn nesten 13,5 timer med video, så her holder Sony det de lover. 

Fullading av batteriet tar for øvrig anslagsvis fire timer med den medfølgende laderen, som er på 7,5W. 
Vi ladet i to timer og da steg måleren med nøyaktig 50 prosentpoeng (fra 27 til 77 prosent). 

Konklusjon, Sony Xperia Z3 Tablet Compact 

Sonys minste nettbrett er behagelig å holde, mye på grunn av den lave vekten på bare 270 gram. 
Verdt å sette pris på er også at nettbrettet er vanntett, selv om vi må innrømme at vi synes det er enda mer hensiktsmessig på en telefon enn på et nettbrett. 

Ellers presterer Xperia Z3 Tablet Compact godt med tanke på ytelse og byr på solid batteritid. 
Har du en PlayStation 4, er det også en bonus at du kan spille PS4-spillene på nettbrettet (ikke testet). 

På minussiden er ikke kameraet spesielt imponerende, og vi skulle gjerne ha sett en litt bedre innsynsvinkel og mindre refleksjon i skjermen. 

Z3 Tablet Compact er heller ikke blant de billigste nettbrettene. 
Her er prisene fra Sonys nettbutikk: 

WiFi 16GB: 3.299 kroner WiFi 32GB: 3.699 kroner 4G 16GB: 3.999 kroner (kommer ikke i 32GB-utgave) 

Sony Xperia Tablet Z3 Compact SGP611 
