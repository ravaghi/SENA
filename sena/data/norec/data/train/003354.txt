There Will Be Blood
Mesterlig og engasjerende 

Paul Thomas Andersons ”There will be blood” viser en manns oljesmurte tur mot avgrunnen på starten av 1900-tallet. 

Daniel Day-Lewis imponerer stort i hovedrollen, mens filmen overbeviser med en godt fortalt historie som viser hvordan olje både er en velsignelse og en forbannelse. 
Slik er det i dag, og slik har det alltid vært. 

Mot fortapelsen 

Daniel Plainview (Day-Lewis) borrer etter olje over hele USA. 
Han får tips om det lille stedet Little Boston, der oljen siver opp til overflaten og indikerer store forekomster. 

Men Plainviews kompromissløshet setter ham i konflikt med stedets selverklærte pastor, Eli Sunday (Paul Dano). 
Og hans ekstreme konkurranseinstinkt fører ham inn på veien mot fortapelsen. 

Skremmende bilde 

Daniel Day-Lewis gjør seg fortjent til alle nominasjoner og priser i hovedrollen. 
Han spiller Plainview med en imponerende bart, og med en stemmebruk som minner om en krysning av Sean Connery og Agent Smith fra ”The Matrix”. 

Han maner frem et skremmende bilde av en mann som er offer for egen fremgang, en mann som går over lik i jakten på det sorte gull. 
Eli Sunday spilles av unge Paul Dano, som til tross for et utrykksfullt ansikt, virker et nummer for lite i rollen. 
Jeg tror ikke helt på ham. 

Illevarslende soundtrack 

En ting du bør legge ekstra merke til i filmen er musikken. 
Jonny Greenwood fra Radiohead har komponert et urovekkende og illevarslende soundtrack som minner meg om Kubricks bruk av György Ligetis verker i ”2001 – en romodysée”. 

Musikken understreker Plainviews fordømte skjebne, og de mørke, destruktive sidene av menneskets streben etter fremskrittet. 

Mesterlig filmkunst 

Regissør Paul Thomas Anderson har nok en gang levert et imponerende stykke arbeid. 
Det første kvarteret er mesterlig filmkunst, som i likhet med musikken, også har mye Kubrick i seg. 
Fortsettelsen er engasjerende. 

Siste akt er like sort som oljen du nesten kan kjenne lukten av i kinosalen. 
Jeg skulle likt å vite mer om hvorfor Daniel Plainview ender opp slik han gjør. 
Kanskje var 2 timer og 38 minutter for kort til å fortelle hele historien 
