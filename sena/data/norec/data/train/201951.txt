Adidas Response TR9
Spenstig, sporty, røff i terrenget. 
Dette er stikkordene her. 
Denne skoen er en Land Rover Freelander. 

LES OGSÅ: 

Dette er terrengmodellen i Adidas Response-serie, og vi er imponert over hvor lettløpt skoen er. 

Response TR9 er både lett, fleksibel og tilpasset mykt underlag som sti og våt grus. 

Også på asfalt fungerte skoen bedre enn ventet. 
Hovedinntrykket kan oppsummeres med ett ord: 
Lettløpt. 

Skoens hoveddeler: 

Mellomsåle av videreutviklet EVA. 

Støtdemping av adiPRENE i hæl og forfot. 
3D Torsion gir en viss stabilitet. 

Overdel av vannavstøtende mesh/kunststoff. 

Støtdemping bak/foran: 
Terrengsko kan ikke ha like solid støtdemping som asfaltsko. 
Terrengunderlag gir nemlig demping i seg selv. 

For mye demping i skoene fører til dobbel støtdemping. 
Det gir dårlig fraspark og fare for ankelvrikk. 

For mye demping reduserer følsomheten med underlaget, som er nødvendig på knudrete stier og grusveier. 

Adidas har utvilsomt truffet med støtdempingen. 
Testløperne testet skoene i terrenget, spesielt på større stier og traktorveier. 

Konklusjonen var at skoene har god balanse mellom demping og effektivitet. 
For mellomtunge løpere er de blant de få skoene på markedet som gir begge deler. 

I andre Adidas-sko gir AdiPRENE-dempingen en noe treg løpsopplevelse. 
Det er ikke tilfelle her. 
Du får en myk tur, men ikke så myk at du føler at du løper i en sacco-sekk. 

Mellomsåle og lest er fleksibel, og foten ruller naturlig gjennom hele løpssteget. 
Forstyrrende elementer finnes knapt. 

Effektivitet/fartsfølelse: 
Testløperne var unisont begeistret. 
- Det er fart i disse, sa testløper A. - Overraskende lettløpt, sa testløper C. 

Tungvekterne vil antagelig tråkke disse ned i bakken. 
For dem kan skoene fungere som fartssko, men ikke som mengdetreningssko. 

Response TR9 passer derfor best til lette og mellomtunge løpere; rolig løping for lettvekterne, både fart og mengde for de middels tunge. 

Stabilitet/passform: 
Stabiliserende 3D Torsion føles knapt. 
Folk med fotfeil bør derfor ikke kjøpe disse skoene. 

Ellers har Adidas gitt skoene terrengvennlige elementer: 
Skoene er relativt smale og sitter godt på foten, noe som gir deg god kontroll. 
De er fleksible og smidige, noe som passer til ulendt underlag. 
Overdel er holdbar, og tåler røff behandling. 

Og de har yttersåle som tar godt tak i røtter og gress, med en egen gripekant utover skoenes bredde. 

På vei? 
Skoene er like raske der, men er tyngre enn andre støtdempingssko med fartsegenskaper, for eksempel Reebok Premier Lite. 

Testløperne merket dessuten godt at mellomsålen er tilpasset terrengløping. 
- Vi kan ikke forvente at denne terrengskoen funker like godt på asfalt, sa en av dem. 

Sålegrep asfalt/grus: 
Som nevnt sitter de godt i terrenget, selv med regn i lufta. 
Også på asfalt er gripeevnen god. 

Vekt: 
Skoene er middels lette, viser vekta. 
De føles faktisk lettere, noe som alltid er et tegn på fartsegenskaper. 

Utseende: 
Som terrengsko flest kommer skoene ikke i hvitt, men i blått og grått, som er bedre tilpasset grus og gjørme. 

Konklusjon/løpsfølelse: 
Disse skoene er svært vellykkede, og er i dag blant de beste terrengskoene du får kjøpt. 
Gore Tex-membran som beskyttelse mot søle og regn ville gjort dem enda bedre. 
