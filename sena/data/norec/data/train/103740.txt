Lyle Lovett:«My Baby Don't Tolerate» 

(Curb/Warner) 

Mannen med det smaleste trynet i show-biz går noe på tomgang. 

Lyle Lovett er kanskje mest kjent for å ha vært Julia Roberts rare ektemann en gang på 90-tallet, men mannen med det noe karakteristiske utseendet har etter hvert skapt sin egen «western jazz»-genre med en produksjon det står stor respekt av. 
Likevel har han ikke klart å matche genialiteten fra hans to første plater, «Lyle Lovett» og «Pontiac» fra slutten av 80-tallet. 
Han makter ikke det denne gangen heller - det tar faktisk litt lang tid før platen kommer ordentlig i gang. 
Men bevares: 
Låter som «On Saturday Night» og country-gospelen «I'm Going to Wait» går milevis utenpå det aller, aller meste av det som kommer fra Nashville og strøkene deromkring. 

ESPEN OLSEN LANGFELDT 
