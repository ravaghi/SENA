Atomic «Retrograde»
(Jazzland Recordings 

Utfordrende samtidsjazz Atomic er en fornybar og svært miljøvennlig energikilde, med norske Håvard Wiik, piano, Ingebrigt Håker Flaten, bass, Paal Nilssen-Love, trommer og svenskene Magnus Broo på trompet og Frederik Ljungkvist på treblås. 
Med «Retrograde» gir de ut sitt andre trippelalbum, uten et eneste dødpunkt. 
De to første cd-ene er studioinnspillinger, den tredje et ildsprutende liveopptak fra Seattle. 

Retrograd er et begrep innenfor seriell musikk som betegner en tonerekke fremført baklengs. 
Tittelen minner oss nok en gang på hvor sterkt komposisjon og improvisasjon er integrert i dette ensemblet. 

Musikken struktureres på mange nivåer, i en trommefigur, et ensembleriff, i kontraster i partier som virker gjennomkomponerte og frie utblåsninger. 
Samtidig er det så mye liv i hver enkelt musikers tone og frasering at dette blir kunst som glitrer og berører i tillegg til å være intellektuelt stimulerende. 

Det er også mange fine melodilinjer, som den calypsoinspirerte «Db-gestalt» og elegiske «Folkton». 

CARL PETTER OPSAHL 
