Bra.Bedre. 
Best! 

The Very Best: 
Warm Heart Of Africa 

Warm Heart of Africa er en fornøyelig musikalsk vandring over kontinentet. 

Den svensk-franske produsentduoen Radioclit (Johan Hugo og DJ Tron) har sammen med den malawiske vokalisten Esau Mwamwaya klart det mesterstykke å fusjonere det beste fra to musikalske verdensdeler. 
Navnet på konstellasjonen er treffende nok The Very Best og deres debutplate Warm Heart of Africa ligger definitivt an til å bli en av årets beste utgivelser. 

Dette er tretten spor som oser av livets mest prekære ingredienser; tro, håp og kjærlighet. 
Det er hjertevarmt fra begynnelse til slutt og i det albumet avsluttes med A Capellalåten "Zam`dziko" sitter en igjen med følelsen av å ha tatt tidenes varmeste energidusj. 
Energi er et viktig stikkord her, likeledes tilstedeværelse. 
For er det noe Mwamwayas vokal er så er det nettopp det, tilstede med en sjelden fornøyelig energi. 

Det synges hovedsakelig på malawisk og en brøkdel foregår på barneskole-engelsk. 
Mao, det er klin umulig for den gjengse vestlige lytter å forstå teksten. 
Noe som sjelden har plaget meg mindre. 
Her konsentrerer jeg meg om det mangefasetterte lydbildet og nyter at den høyre hjernehalvdelen gir språket betydning. 
Bilder av alle verdenshjørner fester seg på netthinnen og i det 80-talls synthen møter Mwamwayas stemme i sporet "Chalo" har reiselysten tatt overhånd. 
Jeg befinner meg på reisefeber.no og har tastet inn Malawi i destinasjonsfeltet. 

Albumets høydepunkt er tittelsporet hvor Ezra Koenig fra Vampire Weekend bidrar på vokal. 
Låta vitner om at når vestlige klubb-beats og tradisjonelle afrikanske rytmer forenes appellerer det til en stor og bred lytterskare. 
Samtlige spor på Warm Heart of Africa er rytmebaserte og inneholder interessante elementer som flerstemt sang og urinstrumenter som bla. regnstav. 
Sistenevnte åpner "Rain Dance" hvor tamilsk-britiske M.I.A. sørger for samtidstypisk tilsnitt i form av karakteristisk stemmeføring. 

Warm Heart of Africa er en fornøyelig musikalsk vandring over kontinentet og jeg kjenner meg forplikta til å starte misjoneringa: 
Sjekk ut The Very Best nå! 
