Mercedes på økonomiklasse
Men den er ikke billig av den grunn. 

Mercedes GLA ble lansert i 2014, men fikk et forsiktig ansiktsløft høsten 2017 for å få den til å likne sine større søsken GLC, GLE og GLS. 
Sammen med ikonet G-klasse som akkurat er presentert i helt ny versjon, har Mercedes et vidt spekter av SUV-er fra bitte liten til kjempestor. 

Faceliften består av nye støtfangere med større luftinntak, ny grill for å matche de større SUVene, Svart B stolpe, nye felgdesign, LED frontlykter noe mer crome-detaljer her og der innvendig, 8-tommers skjerm, nytt ratt og hårfine endringer i dashbordet. 

Forandringene er neppe grunnlaget for å bytte seg opp til ny modell, men gjør at den ser et par hakk tøffere. 

GLA er en billig snarvei for Mercedes. 
Den er bygger på A-klasse men er forlenget 12,5 cm bak bakdørene og har ikke en eneste karosseriplate til felles med sitt lavere søsken. 
Den er 8 cm høyere, har større hjul og mer offroadpreg. 

Den fås i en rekke motorvarianter: 

Bensinmotorer på 122, 156,184, 211 og 381 hester og diesler på 109, 136 og 170 hk. 

1,5- og 1,6-literne stammer fra Renault. 

Skal du ha firehjulsdrift på man opp på toliters bensin (220 og 250) eller 2,2 liters diesel (200d og 220d). 

Slik funker det 

Den føles gammelmodig inni. 
Du har til og med gammeldagse knapper for å slå telefonnummer og lagre kanaler på. 
For så vidt veldig praktisk, men noe man gikk bort fra og med C-klasse i 2014. 

Infotainment-skjermen styres med en enkel men effektiv Command-knapp, som står litt teit til. 
Jeg har aldri tenkt på at jeg noen ganger liker å sitte på høyre arm, før jeg kjørte denne bilen. 
Her kommer armen stadig borti knappen og starter å bla i kanallisten. 

Man har masse plass i hanskerommet, takket være den geniale girstilken som Mercedes nå bruker på alle modeller, med unntak av de minste AMG-modellene. 

Jeg er 190 cm og sitter ikke godt i stolen. 
Den har for lite tilt og jeg får ikke støtte til lårene. 
Noe av grunnen til det er at jeg må trekke stolen lenger fram fordi jeg ikke får trukket rattet til meg. 
Det resulterer igjen i at høyre kne kommer i konflikt med dashbordet. 

Kjører bra 

Støynivået er midt på treet men holder seg lavt når farten blir høy. 

Vi kjører den svakeste bensinutgaven. 
Du får den med 6-trinns manuell. 
Vår har en 7-trinns dobbeltclutch girkasse og forhjulstrekk. 

Doningen gjør 0–100 på 8,7 sekunder og toppfarten er 200 blank. 
Tallene er ikke oppsiktsvekkende men bra nok i Norge. 

Den føles litt «dau» ved vanlig kjøring, men mye av det skyldes programmering av pedalrespons og girkasse. 
Vi kan velge mellom kjøreprogrammene Eco, Comfort og Sport. 
De endrer noe på oppførselen, uten at man blir nevneverdig mer fornøyd av den grunn. 
I sport har man noe bedre gassrespons, men girkassa blir hakket for masete. 
Noe midt imellom hadde passet perfekt. 

Når det er sagt, er 1,6-literen kvikk nok når gassen trås i bunn. 

Fra 383.000 kroner 

GLA er din billigste vei til Mercedes-SUV og modellen vi kjører – med de spesifikasjonene vi har, er den mest populære. 

Vår bil koster 462.000 kroner og har ikke all verdens med utstyr. 

Riktignok har den LED-lamper med automatisk dimming av lysene, tidligere nevnte automatkasse, skinninteriør, elektrisk justerbart førersete og ryggekamera med lokk så den holder linsa ren, men den mangler faktisk parkeringssensorer både foran og bak, adaptiv cruise control, navigasjon (er klargjort for det) og Apple Carplay. 

Selv om vi ser en klar trend på enkelte SUV-modeller at man velger tohjulstrekk (Nissan Qashqai, Mazda CX-5 og Kia Sportage) har det tidligere vært uvanlig å velge bort firehjulsdrift i premiumsegmentet. 
Det selges eksempelvis svært få Audi Q3 og BMW X1 med forhjulstrekk. 
Her er altså GLA unntaket. 

Mercedes er ikke et utpreget billig alternativ i den kompakte SUV-klassen og det finnes mer spennende alternativer med mer utstyr, riktignok ikke i premiumklassen. 
