Mer enn Ål-right
Hellbillies feirer 20-årsjubileum med et nytt strålende album og stor Spektrum-konsert. 

ALBUM: 
Til tross for 20 år som plateartister, 12 album og ca 1500 konserter har Hellbillies fra Ål (og etter hvert Oslo) fortsatt en fantastisk evne til å låte nye og friske hver gang de entrer en scene eller gir ut et nytt album. 

Det er godt gjort, siden det altså er blitt 13 av dem. 

Variert 
Vel to år etter «Leite etter lykka» finner de den igjen, på et album som er blant deres mest varierte - og beste. 

Hellbillies baserer alltid musikken på det de er best på, norsk countryrock med gode tekster på dialekt av Arne Moslåtten, men evner hver gang å dra skruen enda et par hakk. 

De har ikke stagnert og blir aldri trauste. 

Som vanlig er gitarist Lars Håvard Haugen produsent, i seg sjøl en garanti for at bandet ikke bare flyter på gammel storhet. 
Han gjør små grep som overrasker og tilfører lydbildet en ekstra dimensjon. 

Brorens død Albumet åpner usedvanlig sterkt med singelen «Reise i lag med deg», skrevet etter at brødrene Aslag og Lars Håvard Haugen mistet storebroren Arne Sigurd (58) i en bilulykke i fjor. 

Den har en sterkt personlig tekst som med enkle ord setter ord på den bunnløse sorgen. 

Crosby Stills & Nash Høydepunktet «Pille med bråk» starter som en Crosby Stills & Nash-sang og glir over i psykedelia, med et tungt riff og en hissig solo fra Lars Håvard Haugen - og et refreng DumDum Boys kunne stilt seg bak. 

Koringen til Kim Fairchild gjør også mye med låten, som er abumets moderne høydepunkt. 

Balladene «Kom te meg» og «Drøyme om deg» tar tempoet ned og er dette albumets «Den finast eg veit»-øyeblikk, bare litt mer sofistikert. 

«Maset» og «Poker» minner om 70-tallet, men Hellbillies får det likevel - igjen - til å låte som om det er noe de har funnet opp. 

Nashville Amerikaneren som hever «Drøyme om deg» noen ekstra hakk med sin fele er Rob Hajacos, en av flere gjesteartister - produsert i et studio i Nashville via Skype. 

Hajacos var også med på noen av de første platene til Hellbillies - og dukker opp i Oslo Spektrum 24. novbember. 

Andre gjestemusikere er Trond Nagell Dahl (piano og kor), Martin Winstad (perkusjon) og Nikolai Hængsle Eilertsen (piano). 

Lars Håvard synger Aslag Haugen er fortsatt bandets vokalist, men «Poker» er ett av to spor der også lillebror Lars Håvard synger ved siden av - som vanlig - å håndtere gitaren bedre enn de fleste. 

«Gamle» Hellbillies Countryrockeren «Rop farvel» og enda mer countryinspirerte «Tiger i bur» (med Lars Håvard på pedal steel) er sangene som minner mest om «gamle» Hellbillies, mens «Leita natt og dag» er hakket mer rocka - og byr på følgende lille tekst-rose: 
«E prøvde drukne eit problem med flaska, men hu drukna me». 

«Det ingen andre ser» har et deilig riff. 
Her stjeler Hellbillies rått fra Black Sabbath og andre 70-tallsband vi liker og særlig The Allman Brothers Band, men de slipper unna med det. 
Assosisert medlem Lars Christian Narum fargelegger på hammond. 

Lasteplan Mitt første minne om bandet fra 
Ål er en opptreden på planet til en lastebil på Down on The Farm-festivalen utenfor Halden, trolig i 1992 - samme år som de debuterte med «Sylvspente boots». 

De fleste av de få andre publikummerne som satt på plenen var familie og venner fra Ål. 

24. november spiller de jubileumskonsert foran flere tusen fans i Oslo Spektrum! 

På engelsk Bandet setter seg alltid nye mål. 
Så hva blir det neste? 

Vel, den doble LP-utgaven kommer både på norsk og engelsk - den siste med Aslag Haugens originale tekster på engelsk (før Arne Moslåtten spikket dem til på norsk). 

Vi har dessverre ikke fått anledning til å sjekke ut verken den eller de luxe-utgaven på cd - med dvd. 
Men noe skal man jo glede seg til... 

Albumet er i salg fra mandag 5. november. 
