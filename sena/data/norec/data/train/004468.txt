The Interview
Krampeaktig kompiskomedie. 

Kompisene James Franco, Seth Rogen og Evan Goldberg sin Nord-Korea-komedie The Interview har fått en spesiell rolle i det internasjonale mediebildet de siste ukene. 
Et omfattende datainnbrudd hos Sony, med påfølgende trussler fra en hackergruppe, førte til at filmens planlagte julepremiere ble avlyst. 

Det førte til at selv president Obama gikk ut for å forsvare ytringsfriheten, og retten til filmskaperne Goldberg og Rogen har til å skildre at Kim Jong-un blir sprengt i fillebiter. 
En scene som forøvrig finner sted mot slutten av The Interview. 
Nord-Korea selv har høylytt fordømt filmen. 

Storpolitikken blander seg sjeldent inn i underholdningsmaskineriet til Hollywood. 
Zero Dark Thirty fortalte om jakten på Osama bin Laden i 2012, mens Team America: World Police gjorde narr av den nåværende nordkoreanske statslederens far – begge filmene skapte debatt, men uten de samme proposjonene som The Interview. 

Mangler satire 

I USA ble filmen til slutt vist på et knippe uavhengige og mindre kinoer landet rundt hvor publikummere flokket til midnattsvisninger, noen ikledd patriotiske kostymer og med sterke meninger om hvor viktig det er å støtte opp om den amerikanske grunnlovens første paragraf. 
Den ble samtidig sluppet rett på ulike strømmetjenester. 

Fortjener The Interview den omtalen filmen har fått som symbol på ytringsfrihet? 
Overhodet ikke. 

Hovedrolleinnehavere Seth Rogen og James Franco velter seg i bæsjehumor og homovitser, bruker utdaterte popkulturelle referanser og parkerer egenhendig bromance-komedien som sjanger. 

Karrieren til Dave Skylark (Franco), programleder for kjendisprogrammet Skylark Tonight, sliter med oppslutningen. 
For å fenge publikummet går han, og produsenten Aaron Rapoport (Rogen), til stadig kraftigere tabloide grep. 
Først ut er Eminem som i filmens fortelling «sjokkerer» med å fortelle at han er homofil, noe blåses opp til det absurde. 
Scenen er bare den første i en lang rekke sekvenser som ikke går noe sted. 

Flere merkelige referanser til Ringenes Herre, samt den nevnte harseleringen med rapperen Eminem, forsterker opplevelsen av at Rogen og Franco har blitt middelaldrende menn uten kontakt med publikummet de forsøker å lage film for; unge menn. 

Overflod av rompevitser 

At kjendisprogramlederen Skylark er den som får en mulighet til å intervjue den nordkoreanske statslederen er usannsynlig, greit nok. 
Å sende de to bajasene til et vilt fremmed land åpner for satire og parodi. 

Fokuset ligger svært ofte på forholdet mellom Skylark og Rapoport, som på overflaten anstrenger seg for å holde en akseptabel hetrofil avstand. 
Harseleringen med asiastiske stereotyper går sjeldent lenger enn å bruke tullestemmer. 

Kvinnene, Lizzy Caplan i rollen som CIA-agenten som ber de to om å snikmyrde Jong-un og Diana Bang i rollen som deres nordkoreanske barnevakt, får ikke tildelt noen funksjon utover å være passive mottakere for en lang rekke slibrige kommentarer. 

This is 2014! 
Women are smart now! 

Reisen til Kina og videre Nord-Korea er godt filmet. 
Kontrastene mellom det fargerike og livlige i vest, og det deprimerende grå i øst, fungerer godt. 
Likevel brukes dette i svært liten grad. 
Produksjonskvaliteten er høy, men Rogen og Franco dropper satire til fordel for underbuksehumor. 

Stort sett hele filmen foregår i tillegg i Kim Jong-un sitt palass, dermed griper aldri filmen an den fremstillingen av landet vi får servert gjennom nyheter og bildereportasjer. 

Bromance-komedie uten brodd og latterøyeblikk 

Kim Jong-un, spilt av Randall Park, er anonym og reduseres til en uinteressant karikatur med guilty pleasure-interesser og store bekymringer for sin egen maskulinitet. 
Er margaritaer en homsedrink? 
Er det å digge Katy Perry feminint? 
For å balansere dette flommer bromance-forholdet mellom Skylark og Rapoport over av rompe- og penishumor. 

The Interview er en hysterisk umorsom komedie som styrer klar av alle forsøk på satire. 

I stedet har hovedrolleinnehaverne og regissørene Rogen og Franco, som tidligere har klart å lage gode bromance-komedier som This is The End og Pineapple Express, kjørt sjangeren inn i en blindvei. 

Filmpolitiet har sett filmen via VPN-tilkobling på et amerikansk strømmenettsted. 
«The Interview» er tilgjengelig i USA via YouTube.com/movies, Google Play, Xbox Video og nettstedet www.seetheinterview.com. 
