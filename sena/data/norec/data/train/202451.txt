TEST:Petzl Nao 

En kraftig hodelykt som justerer styrken selv. 

Faktisk er den så kraftig at hvis du setter den på maks effekt på 355 lumens og kikker på diodene, er det direkte farlig. 
Vi gjorde det ved en feil, og fikk umiddelbart en rosa sky på netthinnen som ikke gikk bort på lang tid. 

Så ikke gjør dét. 

Og ikke lån den bort til ungene. 
Dette er en kraftig hodelykt for voksne som vil trene eller gå tur når det er mørkt. 

Vi har ikke all verdens erfaring med skikkelige hodelykter, og ble litt oppgitte da vi pakket ut Petzl Nao-lykten. 
Dette så kronglete ut. 
Og hvordan i all verden skulle vi lade den opp? 

Bilder av Petzl Nao: 

Kan også bruke vanlige batterier 

Det tok litt tid å skjønne hvordan vi skulle hekte batterienheten av festet. 
Du skal trykke ned et lite feste som er litt bortgjemt og som er litt kronglete å få av. 

Vi ladet den opp for første gang, som tok rundt fem timer, og har nesten ikke ladet den siden. 
Her snakker vi et batteri som varer lenge. 

Og skulle du gå tom, kan du ta ut det oppladbare batteriet og sette inn to vanlige AAA-batterier (den du typen du har i fjernkontrollen til TV-en). 

Du skal gå lange skiturer i stummende mørke før det blir aktuelt. 

Justeringer 

Da vi skulle ta den med på vår første løpetur, hadde vi litt vondt i hodet etterpå. 
Enkelt og greit fordi vi hadde strammet den for hardt. 

Det er det ingen grunn til å utsette seg for, den justeres lett i forkant av turen ut i mørket. 

Lykten justerer selv styrken 

Du kan velge mellom to hovedinnstillinger på Naoen: 
Enten et konstant lys eller et såkalt tilbakevirkende («reactive») lys som justerer seg etter terrenget og hva du ser på. 
Og dermed sparer den også batteriet ved å ikke lyse på full styrke når du ikke trenger det. 

Sensoren i front, eller «det tredje øyet», måler lyset som kommer inn og justerer dermed det som kommer ut at lyktens dioder. 
Holder du fingeren over sensoren over de to diodene, vil du oppleve at lysstyrken endrer seg. 
Sensoren brukes altså kun i tilbakevirkende modus. 

Vi gikk en skitur hvor vi oppdaget at dette fungerte utmerket: 
Kikket vi til siden, lyste hele skogen opp, men kikket vi forover på skiløperen vi hadde dratt med, dempet lyset seg umiddelbart. 

I bruk på skitur: 

Vis hensyn 

Når du bruker tilbakevirkende lys trykker du bare den lett tilgjengelige bryteren fremover en eller to ganger, mens du må holde samme bryter inne i to sekunder for å sette den i konstant lys-modus. 
Skrur du bryteren bakover, vil du låse den innstillingen du er i. 

Hver modus har så to innstillinger for styrke, hvorav maksstyrken på tilbakevirkende lys er så kraftig at du ikke kan løpe med den på vanlige turstier hvor du vil møte folk. 
Vi opplevde at folk så ned i bakken når vi passerte dem. 
Selv da hadde vi den ikke på maks styrke. 

Og når vi snudde oss til siden mens vi løp, kunne vi se langt, langt inn i skogen. 

Åtte timer 

I konstant modus har nivå 1 lysstyrke på 315 lumens, og da skal den vare i rundt 1,5 time. 
Det er mer sannsynlig du kommer til å bruke nivå 2 med en lysstyrke på 88 lumens og en batteritid på rundt åtte timer. 

Her opererer produsenten med at den lyser opp avstander på pluss-minus hundre meter, og det skulle vel holde for de fleste. 

Lag dine egne innstillinger 

Det er også mulig å laste ned et program som lar deg finne dine favorittinnstillinger og så lagre dem. 
Her kan du lagre opptil fem innstillinger hver på konstant og tilbakevirkende modus. 

Vi har brukt Nao til løping, langrenn og tur, og har kun ladet den noen få ganger selv etter flere måneders bruk. 

Nao veier 190 gram og koster rundt 1.300 kroner. 

Petzl Nao 355LM 
