En fin prat på ekte svorsk
Et knippe mer eller mindre fengende personligheter som glimter til. 

||| 
Ingen har ringt siste uka og spurt om jeg ville velge «Senkveld» eller «Skavlan» hvis jeg skulle lansere min ferske bokklubbkrim eller inderlig smygende kristenpop-cd eller hvis jeg var en noe grå politiker og det norske folk fortjente å bli bedre kjent med den følsomme, folkelig intellektuelle storsjarmøren jeg innerste inne gjerne vil være. 

Ingen har spurt. 
Jeg kunne i det minste fått en fellesmail. 

Ikke et vondt ord om Knoll og Tott, men jeg ville nok valgt «Skavlan», som håper å nå ut til tre millioner skandinaver. 
Det kaller jeg lansering. 

Storebror Sverige Fredrik Skavlan trakk seg tilbake mens leken var god, etter ni år med «Først & sist». 

Var leken over for godt? 
Skulle han selge laseroperasjoner på TVShop? 
Nei, han sto opp fra de halvveis pensjonerte og ble stjerne i Sverige. 
Respekt! 

Skavlans lille pratekrok i Stockholm er kretset inn av en sirkel som illuderer brennende olje, og Fläskkvartettens vignettmusikk heter «Oljerigg». 

Min frie tolkning: 
Hadde ikke Norge funnet olje, ville aldri svenskene importert Skavlan. 

Seinest på 80-tallet var Sverige et forjettet land for oss nordmenn, og mange av dem har fortsatt vanskelig for å skjønne norsk. 

Derfor varmer det alltid en nordmanns hjerte når en av oss blir godtatt av de blågule. 

Jeg tror ikke svenskene skryter av Skavlan for å få enda flere jobber i sin nyrike nabos servicenæringer. 
Det har nok mer å gjøre med Skavlans talent som katalysator for «den gode samtalen». 

Mange liker denne samtalen, men det betyr som kjent ikke at hele folket følger med. 

Mange er likegyldige, på begge sider av hovedstrømmen. 
Jeg tviler på at «Skavlan» og «Ice Road Truckers» har mange seere felles. 

Spontanitet og sjarm 
I første program av denne mye omtalte svorske samtalen prøvde Skavlan først å smågrille en islending. 

Geir Haarde var statsminister da Island gikk «konkurs» og en halvtime på BBCs «Hard Talk» hadde kanskje vært et bedre forum. 

En ytterst sjarmerende Liv Ullmann ville helst snakke svensk og ble tydelig rørt av en videohilsen fra Cate Blanchett og hennes teatertrupp i Sydney, før hun dro historien om da hun datet han med tunga i Kiss. 

Jo Nesbø brakte en god historie fra jungelen i Thailand, Lena Endre var verdt å lytte til, unge Rybak snakket voksent om groupies. 

Den knappe timen inneholdt nok spontane øyeblikk til å kunne kalles et bra show. 
