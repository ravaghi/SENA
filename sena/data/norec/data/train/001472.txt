Stjerne i solnedgang
Terningkast 5: Soulgeniet Bilal skrev historie på Kontraskjæret. 
Anmeldelse: Rox, Slottsfjell (5) Les: 
Lydverkets sommerfavoritter. 

Mørket rullet betimelig inn over hovedstaden, og allerede fra første akkord ble det klart: 
Bilal har med seg et særdeles tight band. 
Og når hovedpersonen selv åpner kjeften, er det ikke tvil om at han selv er en stjerne - og at det skal bevises i kveld. 

Til tross for en strålende debutskive, sluppet allerede i 2001, har Bilal aldri tatt steget ut av skyggen venner som Erykah Badu, Dr. Dre og Raphael Saadiq har skapt. 
Han har rett og slett vært en mann for de over gjennomsnittet r'n'b- og soulinteresserte. 
Men den Bilal hovedstadspublikummet ble eksponert for i kveld, er potent, rå, sulten - og klar for å slå gjennom. 
Ikke bare serverer mannen den smekreste soul; sammen med bandet lager han et så funky fyrverkeri at publikum umiddelbart trekkes ut av den tunge dvalen det er lett å skli inn i etter en time med Sivert Høyem på scenen. 

Hvert stønn, hver lille hoftebevegelse og hver eneste reise opp i falsett er velplassert. 
Vi har med en rutinert entertainer å gjøre - tidvis så rutinert at det skinner gjennom at dette ikke er den mest spennende konserten han har spilt. 
Innimellom virker han både snurt og paff over det relativt glisne oppmøtet - for selv om det er lange køer og stappfullt av folk på festivalområdet, har de fremmøtte godt armslag mens Bilal er på scenen. 

Hadde det vært litt tettere mellom tilskuerne kunne konserten kjapt utviklet seg til en eneste stor orgie - for dette er et show av de sjeldne. 
Intenst, dampende og deilig - men aldri platt eller cheesy. 
Som en av de himmelfalne foran scenen utbrøt; "dette er historie!". 
Og nettopp dét er det. 
Forhåpentligvis vil fredagens konsert virke som en toveis døråpner; plasseringen av Bilal midt i det brede, poprocktunge fredagsprogrammet vil mest sannsynlig skaffe han noen nye fans, samtidig som de tilstedeværende fikk servert en åpenbaring som kan utvide deres musikalske preferanser og horisont betydelig. 

Samtidig har en engasjert, lykkelig og forelsket crowd samlet seg foran scenen. 
De er her utelukkende for Bilal, og får tilsynelatende alle forventninger innfridd. 

Bilal er på turné for å promotere sitt kommende album, og ut fra denne konserten å dømme er det bare å merke av 14. september med et stort, rødt hjerte i kalenderen. 

Anmeldelse: 
Juliette Lewis, Slottsfjell: 
Stjerne uten låter (3) 

Anmeldelse: 
Bilal, Oslo Live: 
Stjerne i solnedgang (5) 

Anmeldelse: 
Kent, Oslo Live: 
Sur nedbør over populære svensker (3) 

Les Scissor Sisters-slakt og finn alle de andre anmeldelsene fra Oslo Live og Slottsfjell torsdag her. 
