Trygt og godt fra verdens største rockeband
Her er både enkel og fengende pop og tøff og hard rock. 
Foo Fighters vil nok befeste sin posisjon som verdens største rockeband med denne blandingen av betong og gull. 

Dave Grohl og hans menn synes det er kult å være hyggelige. 
Ingen arroganse der i gården. 
Grohl og Taylor Hawkins stilte til og med opp i Skavlan forrige fredag. 
Der framførte de middelhavsfareren "The Sky Is The Neighbourhood". 

Det er ikke den beste låten på Foo Fighters sitt niende album, for det er nok den oppbyggende og herlige "Run", som begynner forsiktig, men som tar av etter hvert. 

Første delen av albumet er den mest rocka biten. 
Her er det mer "concrete" enn "gold". 
Tekstene er tidivs mørke der bandet tar pulsen på dagens USA med skremmende tanker om hvor galt det allerede er, og med visjoner om at det kan bli enda verre. 

Men her er lyspunkter også, spesielt når det handler om melodier og stemninger. 
I så måte er "Happy Ever After" en av de beste, og på "Sunday Rain" får like godt Paul McCartney spille trommer mens bandets egen trommeslager, Taylor Hawkins synger. 

Det er med andre ord litt hummer og kanari her, noe som albumtittelen speiler. 
Produsent Greg Kurstin, som også står bak lyden til Adele og Sia, er tatt inn som en slags popfrelser som kunne se på Foo Fighters med andre og nye øyne. 
Det har han delvis fått til. 
