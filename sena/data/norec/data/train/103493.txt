Nådeløs ninja
Du skal lete lenge for å finne et like nådeløst spill som «Ninja Gaiden». 
Det er også spillets største styrke. 

Med hånlig arroganse tvinger Tecmos Team Ninja deg til å lære tastekombinasjoner og riktige bevegelser fra første skritt. 
Du får så og si ingen opplæring og det eksisterer ikke noen lett vanskelighetsgrad. 
Jeg sleit voldsomt på normal vanskelighetsgrad, og jeg får alle migreners mor av å tenke på hvor nådeløse de to vanskelighetgradene over kan være. 

Kort fortalt: 
Er du en spiller som pleier å komme deg gjennom spill med vill og planløs tastetrykking, er «Ninja Gaiden» ingenting for deg. 

Det er i så fall synd, for belønningen for å brette opp ermene og ta tak i det som er det desidert kuleste ninja-spillet noen sinne, er enorm. 
Ryu Hayabusa, kjent fra «Ninja Gaiden»-spillene fra 80- og 90-tallet samt fra «Dead or Alive»-serien, er en fryd å styre når du først begynner å få dreisen på saker og ting. 

Et ufattelig stilig arsenal av våpen, tøffe spesialangrep, glimrende miljøer og grafikk og en generelt kul stemning sørger for en kanonbra spillopplevelse for de som kommer over den tøffe kneika. 

Jeg mener, det er en ninja-simulator dette, ikke bare et actionspill som tilfeldigvis har en ninja i hovedrollen. 
Og det kan jo bare ikke være dårlig. 

Jeg savner en bedre opplæringsdel, selv om jeg innerst inne har dyp respekt for at Team Ninja i steden har valgt å skru vanskelighetsgraden i taket fra begynnelsen av - det gir en følelse av tilfredsstillelse å mestre Ryus ninjakunster på egen hånd. 
Dessuten kan kameravinklene gjøre ting unødvendig vanskelige av og til, spesielt i trange ganger og små rom. 

Men er du «hardcore» nok, snakker vi om et av de aller beste spillene på Xbox. 

I tillegg får du alle de tre første «Ninja Gaiden»-spillene som bonus, og for de med baller av stål og nerver av is, er det også mulig å delta i «Master Ninja Tournament» - en internasjonal Xbox Live-turnering med finale til høsten. 

PS! 
Spillet er i salg fra 14. mai. 
