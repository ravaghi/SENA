Tett på bamsefar
FLÅ (VG) 
Bjørneparken i Flå holder det den lover: 
Du får se bjørn i bøtter og spann. 

De er så søte! 
Det er nesten vanskelig å forestille seg at disse bamsene inntil langt ut på 1900-tallet ble sett på som uønskede skadedyr. 

Fra 1733 ble man belønnet med to riksdaler for å skyte en voksen bjørn. 

Men når gamlefar Rugg (18) får fart på sine 400 kilo og setter tennene i en påkjørt elgskrott fra riksvei 7, skjønner vi at bjørnen kanskje ikke er noe å spøke med likevel. 

Rugg er for øvrig oppkalt etter bjørnen som i 1906 drepte 13 år gamle Johan Sagadalen, den siste som er registrert drept av bjørn i Norge. 
Det skjedde i Vassfaret, nordøst for Flå. 

I 2013 vil de færreste av oss noen gang møte en bjørn i naturen, og da er Bjørneparken et godt alternativ. 
Parken er akkurat passe stor for et underveis-besøk for alle som er lei av å sitte i bilen. 

Bjørnene ser du nesten med en gang du er innenfor porten, i bjørneinnhegningen som ligger midt i parken. 

Etter en stund får du nesten følelsen av å ha for god oversikt. 
I dyrepark-målestokk har nok de tre bjørnene relativt god plass å boltre seg på, men så veldig stort og spennende er det ikke. 

To større bjørneinnhegninger finnes også, der dyrene faktisk kan holde seg på avstand fra nysgjerrige menneskeblikk hvis de vil. 

Bjørneparken i Flå byr på mange flere dyr enn bjørn. 
Alle er hentet fra norsk natur. 

Av gaupeparet ser du antagelig bare hannen, for hunnen gjemmer seg nokså konsekvent for folk i parkens åpningstid. 
Høyst forståelig, men kjedelig for oss betalende gjester. 
Dyreparkens etiske dilemma, dette. 

Et øyeblikk hørtes det også ut som om en elefant blåste i snabelen sin der oppe i skogkanten, men det viste seg å være en saksofonist som øvde til «Hakkebakkeskogen»-forestillingen som skal settes opp i juli. 

Vurdering Bjørneparken i Flå 

Beliggenhet: 
Flå i Hallingdal, rett ved riksvei 7. 

Åpningstider: 11-17 hver dag. 

Pris: Voksne 235 kr., barn 3-15 år 185 kr. Rabatt for familier og grupper. 
Billigere ved forhåndskjøp på nettet. 

Anslått tidsbruk: 
En halv dag holder fint - perfekt for å bryte opp bilturen. 

Dyreliv: 
Bjørnene er fordelt på flere innhegninger. 
I tillegg finnes norske villdyr som gaupe, elg, hjort og rådyr - i tillegg til husdyr. 
Og pinnsvin - en skrekkblandet fryd for barna å klappe! 
Broer og utsiktsplatåer gir fin utsikt til dyrene. 

Servering: 
Flere vaffelutsalg, og ellers tung satsing på pommes frites-basert gatekjøkkenmat. 
VG endte med en bagett til 50 kroner, med mye deig og lite pålegg. 
Av dyrepasseren lærte vi at bjørnene fôres med en gjennomtenkt kombinasjon av viltkjøtt, fisk, grønnsaker og frukt. 
Hvorfor skal menneskematen være dårligere? 
Pluss i margen for gassgriller som fritt kan benyttes til egen mat. 

Fasiliteter: 
Grei campingplass-standard på toaletter og stellerom. 
Vask, men ikke do, i barnehøyde. 

Pris: Høyere pris i høysesong enn ellers. 
Prisen er helt OK i forhold til opplevelsen. 

Kort sagt: 
Bjørneparken i Flå er akkurat det den gir seg ut for å være - hverken mer eller mindre. 

LES VGs TEST AV LANGEDRAG: 
Ikke en vanlig dyrepark 
