Lomme-breakdance
Her har du spillet for deg som alltid har hatt lyst til å danse breakdance på gata. 
Men «B-Boy» er en blandet fornøyelse. 

Fornøyelsen kommer først og fremst fra konseptet i seg selv. 
Du starter med en utrent b-boy eller b-girl, og skal danse din vei til ære, cred og berømmelse. 

Det å fyre igang velkjente breakdance-manøvre til rytmen fra en respektabel bunke musikk kan egentlig bare beskrives som «kult» - særlig ettersom animasjonen av figuren din og flyten i dansen sitter. 

Jeg er ikke i nærheten av å kunne si om dette spillet faller i smak i breakdance-miljøet eller ikke, men for en stakkars amatør som meg (hele én breakdance-time som 10-12-åring til tross) virker det hele temmelig autentisk. 

Jeg savner derimot bedre tilbakemeldinger på at det du trykker faktisk har virket. 
Man kommer i en ganske intuitiv flyt etter hvert, men før det er det utrolig mye knoting. 

Belønningssystemet er også forvirrende, og til sammen gjør disse to tingene «B-Boy» til en gimmick mer enn et fullblods spill. 

I praksis har dessuten «B-Boy» begrenset levetid og underholdningsverdi. 
Kult en stund, men ikke så fryktelig lenge. 

PS: 
«B-Boy» kommer på PS2 og PSP onsdag 4. oktober. 
Det er kun PSP-versjonen som er testet. 
