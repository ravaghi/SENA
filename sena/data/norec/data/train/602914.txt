Klima-, miljø-, & energi-thriller
God, aktuell og spennande, men for lang klima-thriller. 

Debutanten Jørgen Klafstad er opprinneleg frå Lillesand. 
Han har vore innom Egmont, Gyldendal og NRK, i leiarposisjonar. 
Han har utdanning innafor kommunikasjon og relasjonshandtering, og dette, i tillegg til at han gjev ut boka si på eit ukjent forlag, gjorde meg i utgangspunktet skeptisk. 
For å seie det slik, eg blei positivt overraska. 

Forfattaren tar utgangspunkt i klima-, miljø- og energikrisa som jorda vår er midt oppe i. 
Sentralt står jakta på fornybar, miljøvenleg energi. 
Eit spesielt funn ute i verdsrommet gjer at alle stormaktene; Kina, USA, Russland og EU, engasjerer seg. 

På same tid blir sterke, destruktive krefter både på jorda og i verdsromet aktive, mellom anna øydeleggande solstormar. 

Tittelen, «Meridianmysteriet», er også eit nøkkelord. 
Meir skal eg ikkje skrive om det, bortsett frå at i dette perspektivet grip forfattaren til det eg vil kalla science-fiction-prega grep. 

Dei mest sentrale personane i dramaet er Sue Ju, ein kvinneleg journalist i «Folkets Dagblad» i Beijing, og Marcus Lejo, ein forskar i tungvekstklassen på fleire fagfelt, tilknytta Astronomisk Institutt ved Universitetet i Cape Town. 
Her må det nemnast at Noreg står relativt sentralt, fordi viktige delar av handlinga er lagt til Svalbard. 
Også det såkalla «Bermudatriangelet», der fleire skip faktisk på mystisk vis har forsvunne, blir sentralt. 

«Meridianmysteriet» fyller over 450 sider. 
Det er for mykje. 
Debutanten Klafstad er i godt «debutantselskap» når han brukar side opp og side ned på detaljar, på oppattakingar og det eg vil kalle «fyllkalk». 
For meg er det også eit minus at forfattaren ikkje har greidd å teikne psykologisk, truverdige bilde av hovudpersonane. 
Den alvorlegaste bommerten debutanten gjer, er likevel at boka er for lang. 

Slik boka sluttar kan det godt tenkast at forfattaren har ei bok til på beddingen. 
Den bør vere litt strammare redigert. 
