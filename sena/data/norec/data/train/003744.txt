Änglagård – alle gode ting er tre
Tusen takk for Fanny og Zac! 

Den tredje Änglagård-filmen mimrer om de to første. 
Det trenger ikke nødvendigvis å være ille. 

Jeg er en uhelbredelig nostalgiker, som elsker å se tilbake på det som har vært, satt i nåtidens kontekst. 

Colin Nutley har igjen spunnet en sjarmerende historie rundt et fargerikt persongalleri på den svenske landsbygda. 

Derfor vil Änglagård – Alle gode ting er tre helt fortjent gå rett hjem hos fansen, sannsynligvis et godt voksent publikum. 

Grave i fortiden 

Fanny Zander (Helena Bergström) overtales til å dra tilbake til Yxared i Västergötland sammen med Zac (Richard Wollf), og ikke minst, datteren Alice (Molly Nutley), som krever en oppklaring av familieforholdene. 

Fanny må derfor grave i fortiden for å få rede på hvem som er hennes biologiske far, og det er det ikke alle i landsbyen som liker. 
Folk på landet vil, som alle vet, at ingenting skal forandres. 

Så her blir det konfrontasjoner og høy temperatur. 

Hjertelig og bittersøtt 

Dette er filmen for deg som liker å kose deg med kjente og kjære figurer. 
Du bør altså ha et forhold til de to første filmene, noe Nutley åpenbart stoler på at de fleste som ser treeren vil ha. 
Han har sikkert rett. 

Gjensynet med Fanny, Zac, Axel, Mårten, Henning og de andre figurene er hjertelig, men ikke uten bittersødme. 
Noen er borte, andre er på hell og noen må innse realiteter som er forsøkt fortrengt. 

Jeg skal ikke påstå at historien er fryktelig spennende, men den virker å være akkurat passe bedagelig for Änglagård-universet. 

Flyktige minner 

Mange av skuespillerne gjentar sine roller, og det setter historien i et perspektiv å se flere scener fra de første filmene, som tydelig forteller aldringsprosessen som enhver blir berørt av. 

Tilbakeblikkene er rikelige i antall, men er heldigvis så korte og begrensende at de aldri føles påtrengende eller overdrevne, men virker mer som flyktige minner som glimter forbi. 

Det mest spennende tilskuddet er Alice Zander, spilt av Molly Nutley (Colin Nutley og Helena Bergströms datter i det virkelige liv). 
Men etter en imponerende introduksjon, forsvinner hun dessverre inn i bakgrunnstilværelsen. 

Alt som før 

Änglagård – alle gode ting er tre er superhyggelig for de som liker at det meste er ved det gamle. 
Det nye består i at historiens utgangspunkt trigges av sosiale medier. 

Ellers er alt som før. 
De små rødmalte husene. 
De svingete veiene. 
De gamle bilene. 
De varme menneskene. 
Men også bygdedyret, sladrekjerringene og de sta gubbene. 

Denne miksen fungerte godt i de to første filmene, og for nostalgiske meg, var Änglagård nummer tre et hjertelig gjensyn 
