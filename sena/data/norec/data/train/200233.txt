250 GB S-ATA Western Digital WD2500
Vår 250 GB testvinner fra Western Digital kan du nå få i flere varianter, både internt og eksternt. 
Vi har testet den nye S-ATA utgaven. 

Selve disken er identisk med den tradisjonelle parallell-ATA utgaven vi har testet tidligere, som vi utropte til testvinner. 

Det interessante var selvsagt å sjekke om endring av grensesnittet til S-ATA har hatt noen betydning for ytelsen. 
Tidligere har vi kunnet måle en ørliten forskjell i favør av S-ATA på en Seagate disk, men denne gangen var det faktisk motsatt. 

Vi testet disken også denne gangen både med HD Tach og vårt eget testprogram. 

Stadig rask 

For sammenligningens skyld har vi satt inn tallene fra parallell-ATA i parentes: 

HD Tach målte en leseytelse som startet på 58 950 (59 943) KB/sekund ytterst på disken, og reduserte gradvis til 27 519 (25 657) innerst. 
Gjennomsnittet lå på 48 866 (49 021) KB/sekund 

Skriveytelsen lå på 37 930 (44 440) KB/sekund ytterst og 18 064 (15 310) KB/sekund innerst, med et gjennomsnitt på 27 595 (27 288) KB/sekund. 

Burst overføring (fra hurtigbuffer til kontroller) var på 73 (73,6) MB/sekund og aksesstiden lå på 13,9 (13,6) millisekunder. 

Tallene ligger som ventet svært nær parallell-ATA utgaven, men toppytelsen er lavere mens minimumsytelsen er høyere. 
Dette gjør at gjennomsnittet er nesten identisk. 

Vårt eget testprogram målte en skriveytelse på henholdsvis 55 577 (55 701) starten, 50 553 (50 172) på midten og 39 348 (38 871) KB/sekund på slutten av disken, målt på hver av de tre partisjonene. 

Leseytelsen målte vi tilsvarende til henholdsvis 56 607 (56 665), 50 917 (50 933) og 40 209 (40 262) KB/sekund. 

Her ser vi langt mindre av den samme tendensen, forskjellene er helt marginale. 

Konklusjon 

Western Digital WD2500 er stadig en vinner, men den er ikke raskere i S-ATA utgave. 
Fordelen er at nå kan du velge det grensesnittet som passer deg best. 

En annen detalj er at det er tilkobling for vanlig strømkabel i tillegg til S-ATA strømkabe. 
Da slipper de fleste å kjøpe en overgang og sparer noen tiere. 
Bare de aller nyeste strømforsyningene har S-ATA strøm-kabling. 

Disken er dessuten tilgjengelig i en ekstern utgave, som støtter både FireWire og USB2. 
Den er dessuten utstyrt med fancy belysning, og ligger allerede på testbenken... 
