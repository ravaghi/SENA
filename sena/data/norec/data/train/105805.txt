Spøkelse og spenning
Seks korte historier om Laban, verdens snilleste spøkelse. 
Basert på fortellingene til Inger og Lasse Sandberg, og under oppsyn av den legendariske svenske mesteren Per «Dunderklumpen» Åhlin - Hans «Hasse» Alfredson og Tage Danielssons foretrukne samarbeidspartner når det kom til animasjon. 
«Laban»-filmene springer ut av en svensk tradisjon som rett nok er lettere pedagogisk, men mest av alt litt hippieaktig absurd og småanarkistisk. 
Se dronningen bli så mett at hun må rape! 
Hvorfor er det dumt å ha ketchup i deigen når man skal bake kake? 
Visste du at spindelvevgrateng blir regnet som en delikatesse i visse miljøer? 
Hva skjer når et spøkelse ikke klarer å skremme noen? 
Den beste og skumleste historien er «Overnattingen». 
Det hele er over på tre kvarter, og man kan kanskje spørre seg om hvorfor man bør ta med seg poden eller podinnen på kino for å se dette, fremfor å sette på en DVD eller Barne-TV på NRK. 
For å gjøre avkommet kjent med kinosalens mørke magi, kanskje. 
MORTEN STÅLE NILSEN 
