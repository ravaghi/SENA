Blackie And The Rodeo Kings:Kongelige kolleger 

"Kings and kings" er en noe underlig albumtittel, men den har sin forklaring. 

Blackie And The Rodeo Kings: 
"Kings and kings" (File under Music/Border) 

For seks år siden ga Blackie And The Rodeo Kings ut "Kings and queens", bestående av duetter med dronninger som Emmylou Harris, Lucinda Williams, Exene Cervenka og Rosanne Cash. 
Denne gang er det menn i studio, altså et møte mellom konger. 

Egentlig var Blackie And The Rodeo Kings tenkt som et engangstilfelle i 1996, da Colin Linden, Stephen Fearing og Tom Wilson gikk sammen for å hylle den kanadiske låtskriveren Willie P. Bennett med en plate. 
Bandnavnet lånte de fra et Bennett-album. 

De vendte tilbake med flere Bennett-sanger tre år senere og på nytt i 2003, men utvidet repertoaret med egne ting og andre coverversjoner. 
Nå er det plutselig gått 21 år, og trioen fra Ontario gir fortsatt ut plater sammen. 

Første ut i gjesterekka er Rodney Crowell i band-biografiske "Live by the song". 
Eric Church er med på "Bury my heart", mens Dallas Green alias City & Colour opptrer i "Beautiful scars". 

Raul Malo fra The Mavericks og Buddy Miller følger, mens Xavier Amin Dphrepaulezz alias Fantastic Negrito innleder en aldri så liten gullrekke med "Bitter and low", fulgt av Nick Lowe i "Secret of a long lasting love", Bruce Cockburn i "A woman gets more beautiful" og Jason Isbell på "Land of the living". 
Keb Mo er heller ikke ille. 

Blackie And The Rodeo Kings har alltid med en Bennett-sang, og Vince Gill er prikken over i-en i "This lonesome feeling". 

Linden jobber i kulissene på tv-serien "Nashville", og derfra har han hentet inn firkløveret Sam Palladio, Chris Carmack, Charles Esten og Jonathan Jackson for å synge "Where the river rolls" som The Men of Nashville. 
Ikke helt konge, men morsomt nok. 

Beste spor: 
"Bitter and low", "Secret of a long lasting love", "A woman gets more beautiful", "Land of the living", "This lonesome feeling". 
