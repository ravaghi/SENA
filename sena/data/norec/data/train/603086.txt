Freddy Mercury hadde fortjent en mindre ordinær film
Filmen om Freddy Mercury og Queen ligner litt på alle andre rockband-filmer du har sett. 

For å ta det mange vil anse som viktigst først: 
Rami Malek er veldig, veldig god i rollen som Freddy Mercury. 
Ikke bare ser han eksotisk nok ut til å spille en innvandrergutt fra Zanzibar som var "født med fire ekstra hjørnetenner", men han har også den karakteristisk selvsikre gangen og det halvt selvnytende, halvt selvironiske glimtet i øynene inne. 
Desto mer synd er det at "Bohemian Rhapsody" som helhet ikke klarer å heve seg over rockbiografi-klisjeene. 

Oppstarten i trange kår, den skeptiske faren, de sneversynte plateselskapstypene, konsertscenene som blir stadig større, dekadansen og rusmisbruket, det ensomme livet på toppen... 
Vi har sett det før, for å si det mildt. 
Og alle som vet noe som helst om Queens historie, skjønner at det hele må ende med bandets triumfartede comeback på Live Aid i 1985. 

Ellers er "Bohemian Rhapsody" bra på det musikalske – sceneopptredenene er kraftfulle og filmen tar seg tid til å vise bandet i arbeid i studioet – men merkelig prippen og utvendig i fremstillingen av Mercurys sex- og følelsesliv. 

En så ekstraordinær personlighet hadde fortjent en mindre ordinær film. 

BOHEMIAN RHAPSODY 

USA 2018 

Regi: 
Bryan Singer, Dexter Fletcher 

Skuespillere: Rami Malek, Lucy Boynton, Gwilym Lee, Ben Hardy, Joseph Mazzello, Aidan Gillen, Tom Hollander, Allen Leech, Mike Myers 

Musikk: 
John Ottman 

Aldersgrense: 9 år 
