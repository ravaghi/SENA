FILM:Godhjerta slubbert 

Den finske raringen Aki Kaurismäki insisterer på at han har laget den samme filmen i 30 år. 
Han må gjerne fortsette ufortrødent i 30 år til hvis han fortsetter å komme opp med underfundige, varme filmer som «Le Havre». 

Universet er lett å kjenne igjen, drapert i 50-talls retro-stil. 
Barene er kopier av den Kaurismäki selv driver i Helsinki, og frekventeres av gamle rockabillygubber med Elvis-sveis, Johnny Thunders-kopier dypt nede i femte øl, gangstere og kriminaletterforskere i hatt og frakk. 
Godhjerta slubberter, alle som én. 
I sentrum for det hele en forsoffen tidligere forfatter, nå skopusser i de mer uglamorøse områdene av den franske havnebyen. 
Han får sin sløye tilværelse snudd opp ned da unggutten Idrissa, illegal innvandrer fra Gabon dukker opp i havnebassenget. 

Kaurismäki kaster betente dagsaktuelle politiske temaer og noe som ligner thrillerelementer inn i sitt stiliserte og ganske urealistiske univers - og lykkes storligen. 
Med skakk humor, sikre pek til filmhistorien og en genuin varme for alle filmfigurene han gir oss. 
Bra folk, veldig bra film! 

ØYSTEIN DAVID JOHANSEN 
