Imponerende, men vaklende byggverk
Aktuell bok om Nord-Korea gaper over mye, på godt og vondt. 

Timingen for Sun Heidi Sæbøs bok om Kim Jong-un kunne knapt vært bedre. 
Den nordkoreanske diktatoren har nettopp gått med på å møte USAs president Donald Trump, og hele verden venter spent på hva som skal komme ut av møtet mellom de to tilsynelatende uforutsigbare statslederne. 
Dette er en god anledning til å lære mer om det som omtales som verdens mest lukkede land, og landets unge leder og tredjegenerasjons diktator. 

Med utgangspunkt i drapet på Kim Jong-uns halvbror Kim Jong-nam, gir Sæbø en kunnskapsrik, informasjonsmettet og spennende fremstilling av Nord-Korea og Kim Jong-un. 
Hvem drepte egentlig Kim Jong-nam, og hvorfor? 
Spørsmålet er bokens drivkraft og kilde til spenning. 

I jakten etter svar er Sæbø innom mye forskjellig. 
Boken tilbyr innsikt i alt fra prostitusjonsmarkedet i Malaysia og statlig heroinproduksjon i Nord-Korea, til mulig folkerettsstridig norsk lakseeksport. 
Boken er bredt anlagt og interessant, men samtidig fremstår den ofte som et vaklende byggverk av litt for mange forskjellige byggesteiner, som hele tiden truer med å falle fra hverandre. 

Bokens beste del er den som handler om dagens nordkoreanske samfunn, og drøftingen av landets nye teknologiske, økonomiske og militære utfordringer. 

Svakest er den svært dramatiserende skildring av drapet på Kim Jong-nam. 
Sæbø lykkes ikke helt i å gjøre dramaet engasjerende. 
Ofte virker hun ikke helt i stand til å skille mellom viktig og uviktig informasjon, og henger seg opp i detaljer. 

Gjennom hele boka antyder hun at Kim Jong-un drepte sin egen bror, men til slutt blir den påtatte spenningsoppbyggingen bare utmattende. 

Boken tegner et nyansert bilde av Kim, som ellers gjerne fremstilles som en gal og uforutsigbar mann med atomvåpen. 
Det er bare synd at Sæbø ikke helt har klart å bestemme seg for om hun skriver en nøktern sakprosabok om Kim Jong-un og Nord-Korea, eller en true crime-fortelling fra virkeligheten. 
