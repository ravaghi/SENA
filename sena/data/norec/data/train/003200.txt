Sin City – 2-disc special edition
Med alt ekstrastoffet du kan ønske deg! 

Fjorårets beste film har endelig fått den DVD-utgivelsen den fortjener. 
Sin City kom ut før jul i en bar versjon på DVD. 
Men nå presenteres den over 2 imponerende disker med alt ekstrastoffet du kan ønske deg. 

Du kan blant annet se filmen i en nyredigert og forlenget versjon. 
Jeg foretrekker fremdeles kinofilmen. 
Men ”Sin City”-fans vil ha stor glede av å se de fire historiene hver for seg med noen nye, kule scener. 

Flere historier 

Sin City består av historiene ”The customer is always right”, ”The Hard Goodbye”, ”The Big Fat Kill” og ”That Yellow Bastard”. 
Den forlengende versjonen er 18 minutter lenger, men bare ca 7 av dem er film. 
Resten er rulletekst bak hver av historiene. 
Likevel er det kult å se Marv besøke mora si, Miho dele Manute i to og Lucille være Hartigans forsvarer. 

Det passer å se historiene hver for seg når du har lyst på litt ”Sin City”, men ikke har tid til å bruke over to timer på det. 
Har du tid, skal du se kinoversjonen, som jeg mener er den beste måten å se alt på. 
Du får ikke se Marv besøke mora si, Miho dele Manute i to og Lucille forsvare Hartigan da, men du får en to timers uavbrutt filmopplevelse som suger deg inn i Frank Millers tegneserie-univers. 

God kvalitet 

Billedkvaliteten på Sin City-DVDen er fantastisk god. 
Bildet er sylskarpt og kontrasten stor. 
Det er bra, for det meste av filmen vises i sort/hvitt. 
Farge brukes bare med stort hell av og til. 

Lyden er også god, selv om jeg synes dialogen ligger litt høyt i volum i forhold til resten av lydsporet. 
Det er greit om du har en lydhør nabo, men ikke så greit om du gjerne vil føle eksplosjonene i ryggmargen. 
Da vil nemlig dialogen gjøre deg døv. 

Fantastisk ekstrastoff 

Regissør Robert Rodriguez er selv en stor DVD-fan og har sørget for å få med mye bra ekstrastoff. 

Foruten den sedvanlige oppmerksomheten rundt Sin Citys skaper, skuespillere, makeup og andre effekter, har Rodriguez et kort kokkekurs klokka fem om morgenen under klippingen av filmen, en oppspeedet versjon av hele filmen minus datagrafikk, en lang versjon av gjesteregissør Quentin Tarantinos bilscene og – det rareste – et ekstra lydspor der du kan høre publikumsreaksjoner fra en visning i Texas. 

Skulle jeg klage på noe, er det mangel av norsk tekst på alt ekstrastoff, inklusive den forlengede utgaven av filmen. 
Og at vi ikke får tegneserieheftet som er inkludert i den amerikanske DVD-en. 

Men ellers er ”Sin City” noe av det aller kuleste du kan få på DVD akkurat nå, både når det gjelder filmen og ekstrastoffet 
