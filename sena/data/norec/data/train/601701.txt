Rytmisk hip-hop-bombe
For rapperen Salvador Sanchez handler det ikke bare om god flyt. 
Det handler om å fosse fram og overraske lytteren med nye grep og smarte knep. 

«Happy daze» er full av nerve. 
Det bobler og koker. 
Her er substans og innsikt. 
Rapsjefen fra Kristiansand veksler mellom å bruke sin tyngde på tung og sterk hip-hop og underholdende og fengende låter fulle av rytmikk. 
De funky rytmene gjør at selv dem som bare liker hip-hop litt, kan få mange og gode lytteopplevelser her. 

Det er fire år siden Salvador ga ut det Spellemannpris-belønnede albumet som sjef i Darkside of the force. 
Dette er noe annet. 
Han kaller det selv for Andino-disco. 
Den fengende låten «Rocketship» er en av låtene som bærer den nye stilen. 
Der er den altspisende og anvendelige Kjetil Grande gjest på vokal. 
Han er også delaktig i gitarproduksjonen på tittelkuttet og «Writing my name». 

Salvador Sanchez leverer selvsagt sterke, verbale meldinger så det holder. 
Det nye på «Happy daze» er likevel det stilmessige. 
Den strenge redigeringen er forløsende. 
Her er en detaljrikdom som gjør at man kan like dette fra første stund, og kanskje finne små, nye godbiter også etter den attende lytterunden eller så. 

Albumet tikker inn på drøyt 35 minutter med sine ti låter. 
Det er en maktdemonstrasjon i seg selv. 
For de aller fleste artistene innen hip-hop-sjangeren ville drøvtygget på rytmene og temaene, og tøyd dette langt og lenge. 
Det gjør ikke Salvador Sanchez. 
Han holder seg i skinnet. 
Dermed er «Happy daze» pakket full av godsaker de minuttene dette varer. 
Det holder i massevis, og det låter veldig bra. 
