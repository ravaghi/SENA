Filmanmeldelse:Skyld og soning mellom far og sønn 

To glimrende skuespillere i en litt for kalkulert historie. 

﻿Drama. 
USA. 
7 år. 
Regi: 
David Dobkin. 
Med: 
Robert Downey Jr., Robert Duvall, Leighton Meester, Vera Farmiga, Vincent D'Onofrio, Billy Bob Thornton. 

To favoritt-skuespillere som erfarne Robert Downey Jr. og superveteranen Robert Duvall i samme film, kan det slå feil? 

Nei, ikke egentlig. 
Men selv om begge to leverer helhjertet, får de ikke allverdens støtte i et filmmanus som blir litt for oppskriftsmessig og henfallent til klisjeer. 

Kombinasjonen rettsdrama/far-sønn-drama gir kraftfulle muligheter til utforskning av menneskelige relasjoner. 
Downey Jr. møter vi først som åleglatt og rappkjeftet Chicago-advokat, som kun tar klienter som er «skyldige og rike» - og får dem frikjent. 
Riktig en drittsekk, altså, med ødelagt privatliv og flust med penger. 
Samt en datter, som eneste anstendig holdepunkt. 

Når advokatens mor dør, føler han seg tvunget til å dra til barndommens småby, der en fandenivoldsk autoritær far har styrt samfunnet som dommer i 42 år. 
Far og sønn forakter hverandre med inderlighet. 
Men så tvinges de sammen, når faren/dommeren tiltales for mord i en særdeles innfløkt sak. 
Som selvfølgelig krever en helt ekstraordinær forsvarer. 
Og gjett hvem? 

Joda. 
Og sånn går nå dagene. 
Mens fortidens gleder og skygger dukker opp, kompliserte familiehistorier avdekkes, småbyens mentalitet avdekkes lag for lag. 
Og, selvfølgelig: 
Den evige «sannhet» om at blod er adskillig tykkere enn vann enda en gang får sin audiovisuelle tolkning og konstatering. 

Det er underholdende, det er vellaget, det er alltid verd å se folk som Duvall og Downey Jr. i aksjon. 
Rollen som drittsekk med realitetsbehov er en klassiker for yngstemann. 
Nå 83 år gamle Duvall er åpenbart ikke redd for noe; denne gang med alders- og sykdomsforfallets hesligste midler i bruk. 
Modig! 
Og det er aldri noe minus for en film når Billy Bob Thornton dukker opp i en birolle! 

Med bare litt mer generelt manus-mot og spenst kunne hele denne filmen hevet seg adskillig hakk over det bredt, godt godtakbare publikumsfrieri. 
Men der ligger den til gjengjeld støtt. 
