Effektiv vold
Regi: 
Paul McGuigan Am. drama/thriller 15 år 

STJERNER: Josh Hartnett, Bruce Willis, Lucy Liu, Morgan Freeman, Ben Kingsley. 

HANDLING: 
Her dreier det seg om falsk identitet og et vell av forbrytelser i kjølvannet av det. 
Vi befinner oss i et hardkokt miljø på Manhattan, der hvem-lurer-hvem leken forgår med kløkt og oppfinnsomhet. 
Gradvis avsløres en intrige med spor flere år tilbake. 

DOMMEN: 
Thrilleren bærer preg av smarte Hitchcock-vrier og kjapp vold à la Tarantino, men mangler den psykologiske spenning til den førstnevnte mester og energiutstrålingen til sistnevnte. 
Freeman og Kingsley har den iskalde kynismen som skal til for å være Manhattans ledende gangsterkonger, og Willis kler som vanlig rollen som leiemorder. 
Hartnett balanserer fint i rollen som den mystiske unge mannen med uklar identitet, og Lucy Liu sjarmerer som hjelpende venninne. 

Filmens innskytelser, klipp og vendinger har en viss eleganse og pirrer nysgjerrigheten. 
Men den pretenderer å være smartere enn den er. 
Forklaringen på slutten er vel omstendelig og både spenning og overraskelsesmomenter blir i overkant blasse, den effektive volden til tross. 
