Det gylne kompasset
Vi fortjener mer eventyr på film. 
”Det gylne kompasset” er et godt tilskudd og fenger fra start. 
Det er åpenbart at det lånes elementer fra andre suksesser, som blandes til en egen historie. 

Parallell verden 

Det gjøres godt, så selv om dette kanskje ikke er fryktelig originalt, er det god underholdning, nydelig filmet med vakre effekter. 
Den skulle bare hatt en litt mindre historie å fortelle! 

Eventyret finner sted i en parallell verden der alle mennesker har en diamon, et snakkende dyr, som følgesvenn. 
Den unge jenta Lyra kommer i besittelse av et alethiometer, et gyldent kompass som gir stor makt til de få som kan lese det. 

Dermed blir hun kastet ut i et eventyr som inneholder kidnappede barn, en mystisk kvinne, en eventyrlig aeronaut, snille hekser, skumle banditter og en enorm isbjørn fra Svalbard. 

Kunne vært røffere i kantene 

Regissør Chris Weitz og resten av filmteamet har hatt litt av en jobb med å levendegjøre Philip Pullmans bok. 
Det er fryktelig mye historie å fortelle på kort tid, og det betyr at jeg ofte føler de tar snarveier for å komme i mål. 

Noen figurer, og relasjonene mellom dem, blir litt tåkete forklart, samtidig som andre sekvenser virker en smule hastige. 
Og jeg skulle gjerne sett at filmen var litt røffere i kantene. 
Alt føles litt for glattpolert. 
Litt smartere humor kunne gjort historien enda bedre. 

Hovedpersonen spilles av et funn. 
Dakota Blue Richards er filmens hjerte, og gjør en kjempejobb som den modige og nysgjerrige Lyra. 
Resten av persongalleriet inneholder blant andre Nicole Kidman, Daniel Craig, Sam Elliot og Eva Green. 

Kult eventyr 

Kidman er en tvetydig skikkelse som jeg ikke fikk helt tak på. 
Craig er så vidt med, mens Sam Elliot spiller tøff amerikaner på ren rutine. 
Den beste bifiguren er den digitale isbjørnen Jorek, med stemme av Ian McKellen, eller Gandalf, som jeg kaller ham. 

”Det gylne kompasset” markedsføres som en eventyrserie på høyde med ”Ringenes Herre”. 
Fullt så god er ikke den første filmen, og det skal mye til for at de to neste filmene plutselig blir ekstremt mye bedre enn eneren. 

Men dette er likevel et ganske kult eventyr med de rette ingrediensene for to fine timer på kino 
