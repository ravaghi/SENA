Forførende ondskap
Action 

USA 2014 

Regi: 
Frank Miller, Robert Rodriguez 

Manus: 
Frank Miller 

Skuespillere: Mickey Rourke, Jessica Alba, Josh Brolin, Rosario Dawson, Bruse Willis, Eva Green 

Aldersgrense: 
15 år 

Egnethet: 
Ungdom/voksen 

Robert Rodriguez og Frank Miller er nå tilbake med en ny film basert på Millers tegneserieromaner om den fordervete byen «Sin City» og dens korrumperte innbyggere — og de skuffer ikke. 

I byens mørke, underjordiske ganger planlegger Dwight (Josh Brolin) sin hevn over Ava Lord (Eva Green), kvinnen som sviktet ham. 
Samtidig forsøker Nancy (Jessica Alba) å finne en måte å hevne Hartigans (Bruce Willis) død på. 
Og felles for dem begge er at de ikke klarer det uten Marv (Mickey Rourke). 

Da den første filmen basert på Frank Millers voldelige og fascinerende univers kom ut i 2005, var det som om noen slo på lyset for første gang. 
Vi hadde jo sett tegneserieromaner filmatisert, men ikke på den måten. 
Handlingen filmes foran blåskjerm for å etterlikne tegneserienes billedspråk, og resultatet er utenomjordisk. 

Siden da har teknikken blitt brukt i andre filmer, men «Sin City» har likevel et helt eget uttrykk som forsterkes av bruken av sort-hvitt med kun innslag av farger på akkurat de rette stedene. 
Grønne øyne har aldri sett ondere, eller mer forførende ut. 

Robert Rodriguez tilfører også sin spesielle stil og sjarm, kombinert med musikalitet og rytme. 
Det sies at han går rundt og spiller temamusikken på gitaren sin mens han instruerer skuespillerne. 
Uansett hva han gjør, så funker det. 
