Overlord:Underholdende grøsser 

En gruppe amerikanske soldater slippes bak fiendens linjer på selve D-dagen under 2. verdenskrig, men det som møter dem er mer enn bare farlige nazister. 

I en fransk landsby har nazistene satt opp et radiotårn i en gammel kirke. 
Amerikanerne må klare å komme nær nok til å bombe de. 
De allierer seg med Chloe (Mathilde Ollivier), en ung kvinne i lokalbefolkningen som bor sammen med sin åtteårige lillebror og sin syke tante. 

Det viser seg imidlertid at tyskerne ikke bare sender radiomeldinger inni kirken. 
De tar folk fra landsbyen, og hva som skjer med dem er det ingen som vet. 
Folkene returneres enten svært syke, eller døde. 
Nazistene styres av den ondskapsfulle offiseren Waffner, som spilles mesterlig av danske Pilou Asbæk. 
Han kommer på nattlige besøk hos Chloe rett som det er, noe som byr på problemer når hun plutselig har huset fullt av amerikanere. 

Filmen er regissert av Julius Avery og det er bare hans andre spillefilm, men den er produsert av J. J. Abrams ("Star Wars"). 
Filmen er ikke så skummel at du mister nattesøvnen, den er mer som en slags underholdende zombie-action-krigsfilm. 
Og liker du slike, er dette en svært vellaget sådan. 
I tillegg byr filmen på Asbæk som har det kuleste skurkegliset siden Jack Nicholson spilte Jokeren i «Batman». 
