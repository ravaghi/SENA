D'Sound setter i gang Ten Sing-foten enten du vil eller ei
Leve tommelbassen! 

ALBUM: 
Det er nesten 20 år siden D'Sound «krydret» norsk musikkliv med sitt på den tiden uvanlig internasjonale sound. 

Seks album og en fem år lang bandpause, senere har Larsen, Oftsad og Sjos funnet tilbake kjemien, som man risikofylt nok fortsatt velger å beskrive som «groovy». 

D'Sound har jo i enkelte kredkretser hatt en tendens til å bli avfeid som småcorny flinkismusikk og blekere kopier av inspirasjonskilder som Brand New Heavies, Jamiroquai og Sade. 

Men selv om tommelbass, brysthøydegitar og studiotrommer fortsatt preger D'Sound anno 2014, merker man likevel at gruppa - og ikke minst vokalist Simone - har utviklet seg mye de siste årene. 

Den tidligere altfor åpenbare norskengelsken er omtrent borte, og både melodier og komposisjon er sterkt forbedret. 

Tingene faller virkelig på plass når trioen slår seg sammen med felles studioentusiast LidoLido på «Jennifer», som i likhet med førstesingelen «Lose Control» og tittelsporet «Signs» setter i gang Ten Sing-foten enten du vil det eller ikke. 
