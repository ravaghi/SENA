Bedårende og bittersøt
Liten triumf - mot tragisk bakteppe. 

HANDLER OM: 
Paibakeren Jenna, fanget i et tyrannisk ekteskap i en amerikansk småby. 
Hun blir bærende på et barn hun egentlig ikke ønsker seg, og treffer i kraft av dette den nye, attraktive legen i byen. 
Da blir det tid for å ta noen vanskelige valg. 
DOM: 
Dersom man kjenner historien bak denne filmen, er det vanskelig å ikke ha den i bakhodet mens den spiller. 
Regissør Shelley ble drept av en håndverker som jobbet i etasjen under kontoret hennes på Manhattan 1. november i fjor. 
Hun ble funnet av ektemannen, hengende i et laken i dusjen. 
Hun ble bare 40 år gammel. 
Følelsen av grusom ironi blir nesten uutholdelig all den tid «Waitress», filmen hun akkurat var ferdig med innspillingene til, er en slik livsbejaende sjarmbombe. 
Ikke noe stort drama eller noe slikt, men et fullstendig bedårende lite et. 
Jeg har alltid sett på «Felicity»-stjernen Keri Russell som et typisk amerikansk «koneemne». 
Det vil si en pen kvinne som aldri banner eller promper i plenum - og lite annet. 
Men her er hun aldeles vidunderlig god, og gir store krefter til en rolle som i dårligere hender kunne ha blitt uappetittelig reaksjoner i all sin «for eplepai, mot abort og utroskap»-amerikanskhet. 
Menneskene rundt henne - både mennene i livet hennes og venninnene på pairestauranten (Shelly selv spiller den ene) - er alle relativt stereotype. 
Du bryr deg om dem likevel. 
Ja visst - livet er, på sitt anselig verste, utrolig trist. 
Det tjener til Adrienne Shelleys evige ære at man likevel smiler idet man går ut av salen etter denne. 
MORTEN STÅLE NILSEN 
