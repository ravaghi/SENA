Ingen alternativ countrygutt lenger
Tre år uten en plate er lenge for Ryan Adams. 
På det travleste har han gitt tre plater på ett år. 

Riktig nok dro han i gang pønkbandet Pornography i fjor og ga ut en ep, men det er sånn som han fyller tiden med. 
Som alle platene han spiller inn og aldri gir ut. 

I tillegg til pausen, bruker han navnet sitt som tittel på platen. 
Dermed antydes en ny start. 
Så store endringer er det likevel ikke blitt. 
Den største er at han for første gang har laget et streit arenaalbum, der han på sitt mest anonyme står i fare for å bli forvekslet med kollega Bryan. 
Det er biter av U2, Tom Petty og Bruce Springsteen her – særlig den sistnevnte. 

Liker du den gamle country-Ryan, er det mindre å hente. 
Det er mye rett fram rock, selv om Adams myker det opp med roligere innslag som "Kim", "My wrecking ball" og "Let's go". 
Leter du etter fortiden, er det her du finner den. 
Men Adams fyller 40 i år, og det er sikkert sunt at han ikke hviler for mye på gamle lauvbær. 

Gir han oss noe bedre isteden? 
Egentlig ikke. 
Det er en gjennomført og bra plate, men noen av oss har ventet lenge på at Ryan Adams skulle komme med platen som viste hvorfor vi elsket ham rundt årtusenskiftet. 
Eller noe helt nytt og spennende. 
Det skjer ikke denne gangen heller, tross pausen. 

Skuespillerkona Mandy Moore korer på to kutt, og Johnny Depp spiller gitar på to andre. 
Los Angeles har gjort noe med den gamle New York-gutten Adams. 

I det minste finner vi Benmont Tench (Tom Petty and the Heartbreakers) på tangenter. 
Bare hør hva fyren gjør med åpningskuttet "Gimme something good". 

Alternativ-rockeren Mike Viola er også med. 
Resten av bandet dannes av jazzbassisten Tal Wilkenfield og trommisene Jeremy Stacey og Marshall Vore. 

Tekstmessig er det ikke så mye som overrasker, annet enn at seks års ekteskap ikke har skapt harmoni i låtskriver-sinnet. 
Synger Adams om kjærlighet, er det helst om den han har mistet eller vil flykte fra. 

I cant' see 

My mind is so blank 

So I'm going for a walk 

I got nothing left to say 

er verset han velger å åpne platen med i "Gimme something good". 
Så følger tapt kjærlighet i "Kim" og "Am I safe", savn i "My wrecking ball" og mer trøbbel i "Trouble". 
I "I just might" truer han med å løpe fra alt, et tema som gjentas i sistekuttet "Let go" – der han føler seg som mus i en felle. 

Pass på, Mandy Moore. 
Ryan virker mer rastløs enn sunt er. 

Beste spor: 
"Gimme something good", "Kim", "My wrecking ball", "Feels like fire", "Let go". 
