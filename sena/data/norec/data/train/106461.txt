Meat Loaf:«Bat Out Of Hell III - The Monster Is Loose» 

(Universal) 

Tredje kapittel med operainfluert stormannsgalskap 

Millioner av fans verden over vil elske Meat Loafs comeback med «Bat Out 
Of hell III - The Monster Is Loose». 
Spørsmålet er bare om det finnes noe å hente for alle oss andre som ikke har et inderlig forhold til kongen av episk rock. 

Meat Loaf samarbeider denne gangen med Desmond Child, som har produsert og deltatt som låtskriver. 
Andre bidragsytere er Nikki Sixx, Brian May og Steve Vai, som har vært med på å skru sammen et mildt sagt teatralsk album. 

Klassisk skolerte Jim Steinman, som komponerte musikken til de to første «Bat Out Of Hell»-albumene, er representert med syv gamle låter, blant andre Meat Loafs duett med Marion Ravn på heavypopballaden «It's All Coming Back To Me Now». 

14 spor er det blitt plass til. 
Fem av dem er over seks minutter lange, men det må nesten til på et veritabelt bastard-album som simpelthen renner over av operainfluert stormannsgalskap. 

Overraskende mange av låtene er faktisk fengende i all sin oppsvulmede pompøsitet. 
Eventuelle tvilere bør imidlertid prøvelytte til utrolige greier som «In The Land of The Pig, The Butcher Is King» og «If It Ain't Broke Break It» før de bestemmer seg. 

Særlig sistnevnte låt utmerker seg i eksentrisk retning med heavyrock-komp, wagnerske gitarvegger, slidegitar, strykere og blåsere. 

Selv har jeg aldri forstått poenget med Meat Loaf før nå. 
Til gjengjeld har det vært et tidvis morsomt møte med en mann som ikke kjenner noen begrensning, men i blant blir det for mye, rett og slett. 

Meat Loaf utgjør en divisjon alene. 

ANBEFALTE KJØP: 
«The Monster Is Loose», «Blind As A Bat» og «It's All Coming Back To Me Now». 
