TEST:Sony Bravia KD-55X8505B 

For de aller fleste holder lillebroren i Sonys 4K-stall i massevis. 
Når du i tillegg sparer 10.000 kroner bør valget være lett. 

Slippet av årets TV-er med «superoppløsning» er i full gang, og hittil i år har vi allerede testet toppmodellene til Samsung og Sony. 
Det er glimrende TV-er, men de er også dyre. 
For oss vanlige lønnsslaver er det derfor vel så interessant å se på de litt rimeligere alternativene i 4K-klassen. 

Og det er akkurat her Sonys X8505B plasserer seg. 

Som du ser av modellbetegnelsen var vårt testeksemplar på 55-tommer, men i likhet med storebroren X9005B fås den også i 65-tommers størrelse - og det er rett og slett en svært behagelig størrelse å ha i stua forutsatt at du har plass. 

Det interessante her er også prisnivået. 

For mens storebroren i 65-tommer ender på rundt 40.000, får du X8505B til rundt 30.000 kroner, altså 10.000 kroner mindre. 
Synes du 55-tommer er stort nok, gjelder det samme der: 
X9005B ligger på 30.000, mens X8505B ligger på rundt 20.000 kroner. 

Her er det altså penger å spare hvis dagens testmodell holder mål, og det er derfor det vi har fokusert på i denne runden. 

Hva får du? 

Vel, siden vi nettopp har testet storebror velger vi å ta noen snarveier her. 
På de aller fleste områdene er nemlig X9005B og X8505B helt identiske. 

Hør bare her: 

Begge leveres med de 4K-mulighetene du trenger: 
Det vil si at TV-en (i motsetning til fjorårsmodellen) nå har fått HDMI-innganger av typen HDMI 2.0 (som blant annet gir 4K også i 60p), samt at TV-en har innebygget HEVC 2.0-dekoding. 
Du trenger forøvrig ikke å la deg forvirre av begrepene, alt du trenger å vite er nemlig at dette betyr at årets modeller gir deg tilgang til Netflix i 4K via TV-appen. 

Finesser og funksjoner: 
Begge leveres med to fjernkontroller, hvorav en standardkontroll og en enkel touchkontroll kalt «One Flick-Remote». 
Det er den siste vi bruker i det daglige, men til mer avansert bruk er det godt å ha standardkontrollen tilgjengelig på grunn av dens mange hurtigtaster. 

Også menysystem og smart-TV-muligheter er så godt som identisk. 

Begge modellene har selvsagt innebygget wifi, og det du trenger av tilkoplingsmuligheter. 
Storebroren gir deg riktignok også mulighet til å skjule tilkoplingene i skapet dersom du skulle ønske det. 
Løsningen virker imidlertid ikke like elegant og smidig som Samsungs «One-connect-løsning», og fremstår i hvert fall ikke som noen nødvendighet for undertegnede. 

Som om ikke det er nok: 
Også smart-TV-mulighetene på de to modellene er tilnærmet identiske, både når det gjelder utvalg, respons og brukervennlighet. 

Vil du flere detaljer om menysystem, smartTV-muligheter og brukervennlighet? 
Da får du detaljene i testen av X9005B. 

Hva er det som skiller storebror og lillebror? 

Den mest opplagte forskjellen ser du tydelig på bildet under: 

Storebror har nemlig et gedigent TV-kabinett, og det skyldes ganske enkelt at den har tre store høyttalere og dedikerte forsterkere til disse plassert på høyre og venstre side. 
Dette er altså et tydelig eksempel på hvor hardt Sony satser på god TV-lyd i år. 

Og det er ikke bare noe du ser, det er også noe legger merke til i praksis: 
X9005B gir deg ganske enkelt en helt glimrende TV-lyd, og på dette punktet er ikke X8505 i nærheten en gang. 

Spørsmålet er likevel om du trenger å bruke 10.000 kroner på å få god TV-lyd, og her er det bare du som har svaret. 
Kanskje har du det du trenger i stua allerede. 

Tilhører du den gruppen som allerede har et velfungerende stereo- eller surround-oppsett er det mye som tyder på at svaret er nei. 
Da kobler du i stedet bare X8505B rett til forsterkeren eller receiveren i stedet, og vil antagelig smile fra øre til øre. 
Med på kjøpet får du også en TV som har en tynn og elegant TV-ramme, og som heller ikke krever så stor fysisk plass i stua. 
Akkurat det, er et ikke uvesentlig poeng i svært mange ekteskap stuer. 

Men TV-lyden er ikke det eneste som skiller. 

Bildemessig er den store forskjellen at X8505 har et IPS-panel i stedet for et VA-panel. 

Generelt sier vi ofte at IPS-panelenes store styrke er innsynsvinkel, og det ser vi også her. 
X8505B har altså litt bedre innsynsvinkel enn storebroren. 
Og det vil si at du her kan sitte litt lenger ut på siden i TV-stua, og fortsatt ha et bra bilde. 

IPS-panelene har dog ofte et litt svakere sortnivå enn VA-panelene. 
Men det var ikke like opplagt her. 
Til vanlig TV-titting i dagslys er det faktisk nesten umulig å skille dem fra hverandre: 
Sortnivået på X8505 oppleves altså som godt, både av oss TV-testere og av våre nysgjerrige kolleger som stakk hodet innom TV-labben. 

Det var faktisk først når vi skrudde av lyset i testrommet, fant fram våre testplater, og studerte X9505B og lillebroren ved siden av hverandre, at vi klarte å se at storebroren både er litt mørkere, og også klarer å gjengi litt flere detaljer i mørke skyggepartier. 

Forskjellen er der altså, men den er etter vår oppfatning liten. 
Det gir pluss i margen for X8505B i vår bok. 

Blar vi gjennom bildemenyene på de to modellene er også de tilnærmet identiske, med et lite unntak. 
Det er nemlig bare storebror X9005B som har justeringen «LED Dynamisk kontroll» som trigger det Sony så fint kaller «X-tended Dynamic Range» 

I følge skrytebrosjyren til Sony skal funksjonen gi høyere maksimal lysstyrke, dypere svartfarger og bedre gradering. 
Det høres voldsomt ut, men i praksis er forskjellen liten. 
Etter å ha studert de to modellene side om side på vanlige TV-signaler, Blu-ray og 4K-innhold, ender vi ganske enkelt opp med følgende dom: 
I dagslys og i lyse scener er det nesten umulig å se forskjell. 
Der X9005B gjør det hakket bedre er på sortnivået i et mørklagt rom der også detaljene i skyggepartiene kommer hakket bedre fram. 

En annen konsekvens av IPS-panelet på X8505B er at det her er passiv 3D-teknologi som er i bruk. 
Nøyaktig hvor bra den fungerer fikk vi imidlertid ikke sjekket, da det ikke fulgte med 3D-briller på vårt testeksemplar (det skal ligge to stykk i esken). 
Vi ser likevel ikke på det som noe stort poeng: 
Dagens 3D-funksjon har nemlig luket bort de aller fleste barnesykdommene. 

Til slutt kan vi nevne at også X8505B har innebygget webkamera. 
Det er imidlertid ikke skjult øverst i i kabinettets venstre side slik som på storebror, her må du altså vippe kameraet fram fra toppen av TV-en når du for eksempel skal bruke TV-en til videotelefoni via Skype. 
Vi rakk dessverre ikke å teste denne funksjonene i denne runden. 

Konklusjon 

Trenger du god TV-lyd og er fryktelig opptatt av å ha den aller beste bildekvaliteten? 
Da er det bare å bla opp og kjøpe storebror X9005B. 

Men hvis ikke TV-lyden er så viktig for deg synes vi X8505B er et bedre kjøp: 
Bildekvaliteten oppleves ganske enkelt som god nok. 
Den gjør en like god jobb på skalering av dagens inngangssignaler som storebror, og ikke minst: 
Netflix i 4K er på plass også her. 

At du i tillegg sparer 10.000 kroner er heller ikke å forakte, og kan være godt å ha i bakhånd når Blu-ray i 4K lanseres til neste år. 
Det er nemlig først da du vil få fullt utbytte av 4K-mulighetene årets 4K-TVer gir. 

Sony Bravia KD-55X8505B 
