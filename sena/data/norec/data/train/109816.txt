Alexandra Joner:«Come Inside Me» 

(Universal) 

Hvor er du, Alexandra? 

Alexandra Joner fikk en platina-hit med Madcon-samarbeidet «Sunrise», en irriterende fengende sak der Joners repeterende refrengmessing gjorde at hun egentlig kom noe i bakgrunnen av Madcon. 
Nå er hun alene, men sliter fremdeles med å presse sin egen personlighet frem i lydbildet. 

Men hun bruker triksene i boken for hva de er verdt. 
Låttittel med dobbel betydning er noe hennes amerikanske kolleger har flørtet med i lang tid allerede. 
«Come Inside Me» skal imidlertid ikke tolkes på den vulgære måten, skal vi tro den uhyre flate teksten. 

Uttrykksmessig legger hun seg på en Lady Gaga-linje - ikke helt uvanlig i disse tider, det heller - selv om Joner er enda nærmere fordums dance enn ladyen noen gang har vært. 
Og dessverre - hun drukner for mye i produksjonsmessige detaljer. 
Det betyr én av to ting - dette er et fullblods kommersielt produkt med brutal dreining mot et marked som ikke bryr seg om kunstneriske kvaliteter. 
Eller enda verre - produksjonen er spritet opp for å dekke over nettopp en personlighet som ikke er helt utviklet. 

«Stjernemateriale», har Stargates Mikkel S. Eriksen uttalt om Alexandra Joner. 
Jo da, hun ser slik ut. 
Men høres ikke slik ut ennå. 
