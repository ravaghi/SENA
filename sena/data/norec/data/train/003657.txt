Luftens siste mester 3D
Usedvanlig tafatt og tåpelig. 

Luftens siste mester 3D er en mislykkethet av gigantiske proposjoner. 

Handlingen foregår i et glansbildet eventyrunivers som jeg ikke vil være i. 
Dialogen i filmen forsøker å være Shakespeare-seriøs, men den fremføres som latterlig visvas av nystrigla unger fra Disney Channel. 

M. 
Night Shyamalan har skrevet og regissert dette makkverket, basert på en populør tegneserie. 
Filmen forsøker å fortelle et stort eventyr, men ender opp med å være usedvanlig tafatt og tåpelig. 

Kontrollerer elementene 

Vi kastes inn i en verden der vann, luft, jord og ild er representert i hvert sitt rike, og der innbyggerne har evnen til å kontrollere sitt rikes element. 

Bare en kan kontrollere alle, nemlig Avataren, som derfor skaper balanse og harmoni. 
Men nå har Avataren vært forsvunnet i 100 år, og det onde ildriket er på krigsstien. 

Så finner et søskenpar en gutt under isen som kan vise seg å være den forsvunnede Avataren. 

Svevende og usammenhengende 

Historien starter med en sjelløs fortellerstemme som uinteressert trekker opp de store linjene. 
Den fortsetter med en uinspirert historie, der ingen av personene makter å bli annet enn flortynne karikaturer jeg ikke bryr meg om. 

Hadde filmen bare hatt heftig eventyraction og gode effekter, kunne det hjulpet på, men heller ikke dette får vi i Luftens siste mester 3D. 

Filmen er så svevende og usammenhengende at den kunne vært forfattet av en gjeng sukkerhøye 3-åringer i sandkassa, minus all energien. 

Grumsete 3D 

Jeg må nevne filmens bruk av 3D, for makan til møkkabilde er det lenge siden jeg har sett på kino! 
Det er mørkt og grumsete, som om noen har hengt en sokk foran linsa. 
Dybdefølelsen er nærmest fraværende. 

Det kan da umulig være dette som er kinoens fremtid? 
Har ikke James Cameron vist med Avatar hvordan det skal gjøres? 

Drittfilmer som Luftens siste mester graver dessverre 3D-teknologiens grav. 

Peker nedover 

Det er dessverre all grunn til å betvile M. Night Shyamalans evner som filmskaper. 
Karrierekurven peker så langt ned nå, at det er vanskelig å se for seg at han noen gang skal kunne lage en god film igjen. 

Han har ønsket å lage en trilogi av dette, men jeg håper disse planene blir skrinlagt nå. 
Luftens siste mester 3D feiler på alle punkter, og burde aldri få lov til å besudle norske kinolerret 
