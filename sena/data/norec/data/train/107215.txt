Stereo MCs: «Paradise»
(Graffiti Recordings) 

Bra popmusikk blir aldri utdatert. 

Stereo MCs revolusjonerte hele den britiske hip hop-scenen da deres finurlige blanding av funk, soul og rap tok form som albumet - og singlen - «Connected» for 13 år siden. 
Oppfølgeren som kom ni år etter, hadde det samme soundet, men ikke akkurat samme gjennomslagskraft. 
Når det nå viser seg at Stereo MCs på sitt nye album har tviholdt på sine fordums suksessoppskrifter - og ikke vist et eneste tegn til fornyelse, er det snarere respektabelt og modig enn kritikkverdig. 
I hvert fall når det lyder så bra som det gjør. 
Tunge, uimotståelige beats, blandet med funky blåserseanser, sjelfulle koringer og en Rob Birch som etter 20 år i bransjen - og sikkert like lenge som dophue - låter oppløftende fresh. 
Ingen grunn til å fikse på noe som ikke er ødelagt! 
