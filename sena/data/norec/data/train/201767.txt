LG A1 Express Dual
En gang i blant dukker det opp bærbare PCer som ganske enkelt er enda mer bærbare og lettere å like enn andre. 
Ultraportable A1 er nettopp en slik modell. 

For ikke så alt for lenge siden testet vi en stor LG-modell, en 17-tommer vi var ganske så fornøyd med. 

LES OGSÅ: 

Men LG har flere interessante bærbare maskiner, blant annet den lille tassen vi har sett på til i dag: modellen A1 (må verken forveksles med et kamera, rakett eller boyband) Express Dual. 
Til å være såpass beskjeden i størrelse har den relativt store spesifikasjoner. 
Bredskjermen måler kun 10,6 tommer, men oppløsningen er på anstendige 1280x768 piksler. 
Den har likevel et tastatur i full størrelse, og et dedikert grafikkort: nVidia GeForce 
Go 7300 - noe vi sjelden finner i så små bærbare. 
Harddisken er riktignok kun på 80 GB, men det er fordi den kun er på 1,8 tommer, ikke 2,5 som vi vanligvis finner i bærbare PCer. 
Og vekten for hele herligheten er kun en kilo! 

Tastaturet fyller naturlig nok hele bredden på LGs A1. 
Noe særlig mindre maskin med normalt tastaur får du ganskel enkelt ikke - i det minste med tradisjonelle løsninger. 

Fulle spesifikasjoner: 

Intel Core Duo U2500 @ 1,2 GHz 10,6" skjerm i bredformat (1280 x 768 piksler) 1,5 GB DDR2-minne (512 + 1024 MB) 80 GB harddisk - (4200 rpm) 
Ekstern USB DVD-RAM/CD/DVD-brenner nVidia GeForce Go 7300, 64 MB minne (opp til 256 med TurboCache) 54 Mbps WLAN (a/b/g) Gbit LAN + modem 3x USB, blåtann, lyd inn/ut 1 ExpressCard/34 kortplass 5-i-1 kortleser: SD, MMS, MS/PRO, xD VGA ut To batterier: 3 og 6 celler Windows XP Professional Dimensjoner (B/D/H): 
27,1 x 19,5 x 3,0 cm Vekt 1,05 kilo med 3-cellers batteri, 1,20 kilo med 6-cellers Pris: ca. 21.000 inkl. mva. 

LCD-panelet har det har det blanke belegget vi finner på moderne skjermer, og oppleves som lyssterkt og med god kontrast. 
Fargene har vi heller ikke noe å si på, og oppløsningen er som nevnt på hele 1280 x 768 piksler på denne 10,6-tommeren. 
Innsynsvinkelen er dog ikke så bra - men det er noe som er helt typisk for bærbare maskiner. 

Konstruksjon 

Byggekvaliteten på LGen virker god. 
Det er riktignok plastikk over alt - det har nok sitt med vekten å gjøre - men chassiset er stivt og solid. 
Det helt samme kan vi ikke si om lokket, men her må vi altså ta i betraktning maskinen den sitter hengslet på. 
Siden hele PCen kun veier en kilo ødelegger du ikke noe ved å løfte maskinen etter lokket - ikke det at vi anbefaler å gjøre det til en vane. 
Alt i alt virker PCen mer enn solid nok for sin vektklasse! 

Lokket har en lakkoverflate med svært mørk blåfarge, men utenom i dagslys virker den sort ved første øyekast. 
Som lakkoverflater flest blir lokket fort tilgriset av fingeravtrykk, og maskinen leveres derfor med en pusseklut. 
Den må så avgjort brukes en gang i blant. 

Tastaturet ser nesten litt for stort ut på A1, og det er altså fordi det er i full størrelse. 
Responsen på tastene er kort og kontant, men slett ikke ubehagelig. 
Støynivået er også meget lavt så lenge du ikke hamrer på tastene. 
I tillegg er layouten god, med Fn-tasten plassert på riktig sted og en Enter-tast som ligger helt til høyre og går over to linjer. 
Faktisk er det vanskelig å finne noe å klage på når det gjelder tastaturet. 

Touchpaden føles i begynnelsen litt ru (en vanesak), men følsomheten er god, og den har skrollefelt i alle retinger. 
Vi kunne dog ha tenkt oss at den hadde vært bred - slik som skjermen. 
Da hadde det vært mer plass til knappene under, slik de er nå virker de lett litt for små til jobben. 

En annen ting å merke seg er at det ikke er et internt optisk drev i A1. 
DVD-brenneren er ekstern og med samme stile og finish som selve PCen. 
Den kobles til via USB, og krever ingen strøm utenom den som blir servert gjennom USB-porten. 
Den korte kabelen sitter fast i brenneren og skyves inn i et hulrom når den ikke er i bruk. 
Praktisk og elegant. 

Tilkoblingene på maskinen er plassert foran og på begge sider. 
Bakerst er det batteriet og hengslene som tar opp plassen. 
Det lille (3-cellers) batteriet går jevnt med resten av PCens bakside, mens det større batteriet stikker et par centimenter ut. 
Bilde av A1 med sistnevnte batteri finner du lenger ned på siden. 

I front er det kun to plasser som for mange ikke er så ofte i bruk: minnekortleser og ExpressCard/34. 

På venstre side finner vi VGA ut, plass for kensingtonlås, to USB-kontakter og av/på-knappen lengst fremme. 
Varmluften kommer også ut her. 

Høyresiden har to knapper: en for å regulere volum og en for å skru på SRS-lydforsterkning. 
I tillegg er det kontakter for lyd ut og inn, USB, modem, LAN og strøminntak. 

Ytelse og batterilevetid 

Prosessoren vi finner i A1 er en Core Duo U2500 fra Intel, og er av typen Ultra Low Voltage (ULV) - noe som er posistivt med tanke på batterilevetid og varmeutvikling. 
Overraskende er det også å finne et dedikert grafikkort i denne lille PCen - vanligvis er det kun bærbare med skjermer over 12" som har dette. 

Vi har ikke testet så veldig mange lignende bærbare, så det har ikke vært helt klart hvilke maskiner vi skulle sammenligne A1 med. 
Vi tok derfor et knippe med forskjellige små PCer vi så på sist kalenderår: 
Ferrari 1000 - ultraportabel 12-tommer på 1,6 kilo fra Acer. 
Satellite Pro U200 - ultraportabel 12-tommer på 1,9 kilo fra Toshiba. 
Toughbook CF-T4 - ultraportabel 12-tommer på 1,5 kilo fra Panasonic. 
Samsung Q1 - ultramobil PC med 7-tommers skjerm på litt under 8 hekto. 

A1 har altså til sammenligning en skjerm på 10,6 tommer og veier en kilo. 
Prisen på 21.000 kroner ligger mellom Ferrarien (18 tusen) og Toughbooken (litt over 22). 
Toshibaen er langt rimeligere, men veier også nesten det dobbelte. 
Samsung Q1 er et helt annet dyr, men vi har likevel tatt den med, ettersom vekten faktisk ikke er så veldig langt unna A1. 

Vi begynte med å se på prosessorytelse: 

Verdien er i sekunder, lavere er bedre. 
Mens Ferrarien og Toshibaen har mer "normale" prosessorer, er det mer energieffektive modeller å finne i de andre maskinene. 
Panasonics Toughbook har en ULV Pentium M på samme klokkefrekvens som Core Duoen vi finner i A1 (1,2 GHz), noe som resulterer i at de yter nokså likt på dette punktet. 
Men verken Panasonic Toughbook eller Samsung Q1 har dobbeltkjerneprosessor. 

3DMark. 
Høyere poengsum her vil si bedre maskin. 
Med tanke på grafikkytelse er det så avgjort A1 som skinner i forhold til konkurrentene, men sett i forhold til andre grafikkort skal det nevnes at GeForce Go 7300 hører til det laveste sjiktet. 
Kort sagt, dette er ingen stor spillmaskin, men er så avgjort ikke helt håpløs heller. 
For eksempel vil ytelsen være mer enn god nok til å kjøre Aero-grensesnittet i Windows Vista. 

PCMark05 - høyere poengsum er bedre. 
Her får ikke uventet A1 bank av både Ferrarien og Toshibaen, men grafikkmessig ligger den altså langt foran alle konkurrentene. 
Totalt sett gjør den derfor en fin figur med tanke på typen harddisk og ULV-prosessoren. 

A1 kommer som nevnt med to batterier. 
For det lille 3-cellers batteriet målte vi litt over to timer med BatteryMark, mens 6-celleren holdt ut i nesten fire og en halv time. 
Sammenlagt snakker vi altså om seks og en halv time, i det minste dersom du skulle dra med deg begge batteriene! 
Imponerende. 

Støymessig har vi ikke så mye å klage på med A1, selv om den ikke er vfteløs slik som for eksempel Panasonic Toughbook. 
Den lille vifta spinner opp en gang i blant, men ved hjelp av tastaturet går det fort å bytte mellom tre modi: 
Cool, Normal og Silent. 
Prioriterer du lite støy kan du sette den til Silent, og vil du heller spare fanget kan du sette den til Cool. 
For PCen blir varm ved hard belastning. 

Konklusjon 

LG A1 Express Dual er en liten og lekker bærbar modell. 
Størrelsen tatt i betrakting har den en god skjerm og godt tastatur. 
Ytelsen er som regel ikke det viktigste ved en slik liten bærbar, men er likevel mer enn akseptabel. 
Og kanskje noe av det morsomste er vekten på kun litt over en kilo - eller da 1,2 kilo med det største batteriet. 

I den tiden vi har A1 stående i redaksjonen for testing har kolleger av begge kjønn vært innom, og den umiddelbare reaksjonen har fra samtlige vært svært positiv. 
Ikke engang fingermerker på det lakkerte lokket har kunnet rokke ved det positive førsteinntrykket. 

Det har kun vært en ting som har hatt en tendens til å ødelegge for "oj, en sånn må jeg ha"-stemningen, og det er når vi har blitt nødt til å opplyse om prisen. 
21 tusen kroner må du altså ut med for denne ultraportable PCen, og den prisen kan nok virke litt vel stiv for mange. 
Men det er nå engang slik med disse produktene at liten vekt og størrelse koster penger, så om det er verd prisen får være opp til hver enkelt. 
Det er dog verd å merke seg at du fort går ned i pris ved å velge en litt større og tyngre bærbar PC. 

Men alt i alt er det lite annet spesielt å trekke for ved A1 Express Dual, og vi ender også derfor opp med en solid femmer på terningen. 
