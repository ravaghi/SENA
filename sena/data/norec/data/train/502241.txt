Simon Stranger forteller historien bak en snublestein
Sterk roman der en snublestein leder til en familiehistorie hvor Henry Oliver Rinnan står sentralt. 

Falstad leir i Trøndelag ble brukt som fangeleir av tyskerne under krigen. 
Mer enn 200 fanger ble skutt i Falstadskogen, som ble benyttet til utenomrettslige henrettelser. 
En av de drepte var Hirsch Komissar, som fikk en snublestein til minne om seg utenfor huset sitt i Klostergaten 35 i Trondheim. 

Simon Strangers kone Rikke er barnebarn av Komissar. 
I en roman bygget på faktiske hendelser, gir Stranger et uhyggelig riss av det omfattende landssviket til Henry Oliver Rinnan. 

Boken er strukturert som et leksikon, eller som en ABC. 
Hvert kapittel innledes med en bokstav. 
Ved bokstaven 
Å er krigen slutt og Rinnan blir tatt. 

I «Leksikon om lys og mørke» trer Rinnan frem som en romankarakter. 
Vi får vite hva han tenker og føler. 
Rinnan var bare 1,61 på strømpelesten, og i boken fremstår han som en liten kar full av komplekser, som drømmer om store bragder og anerkjennelse. 

Stranger lykkes godt med å gjøre Rinnans brutale fremferd troverdig. 
Det er en ynkelig mann vi stifter bekjentskap med. 
Rinnan opererte selv som infiltratør i motstandsbevegelsen, og muligens var det hans generelle sniklytting og rapportering til tyskerne som gjorde at Hirsch Komissar ble arrestert. 

Stranger har også valgt å skrive Hirsch Komissar inn i boken i form av et du, noe som skaper et særegent nærvær og er en påminnelse om hvor like vi mennesker er. 

Det er først og fremst oppholdet på Falstad leir som skildres i form av du: 
«D for drikkingen til vaktene i fangeleiren når de har fri og lettheten blir sluppet løs i stemmen deres. 
Ofte høres latteren helt opp til cellen der du ligger, og får deg til å huske brokker fra barndommen da du kunne ligge slik i sengen og lytte til de voksne når foreldrene dine hadde selskap og stemmene deres endret seg, ble høyere, gladere.» 

Bokstavkapitlene i «Leksikon om lys og mørke» veksler uanstrengt mellom ulike historier og personer. 
I tillegg har de en mer sakprosaliknende nåtidsplan, hvor forfatteren forteller om arbeidet med å finne mer ut av det som skjedde med Hirsch selv og resten av familien Komissar. 

Tilfeldigheter gjorde at gjenværende familiemedlemmer bodde noen år i Rinnan-bandens hovedkvarter. 
Hva det innebar å ha et dagligliv der sporene etter Rinnan-banden fortsatt var å finne, er skildret varsomt og forsiktig. 

Stranger skriver med respekt for de etterlatte og lar det bli opp til leseren å trekke konklusjoner. 

«Leksikon om lys og mørke» begynner med en bestemt snublestein i Trondheims gater, og forteller om en enkeltstående familie. 
Samtidig er den en påminnelse om at det ligger enkelthistorier bak hver eneste en av de seks millioner jøder som ble drept under krigen, og bare en brøkdel vil bli fortalt. 

Ordet «landssviker» blir nærmest misbrukt i våre dager, spesielt i diverse kommentarfelt. 
Etter å ha lest denne boken er det ingen tvil hva en ekte landssviker er. 
Historien om Henry Oliver Rinnan og hans bande er fortellingen om en mann som angir sine landsmenn, dreper tilfeldige mennesker og sender motstandsfolk i døden. 
