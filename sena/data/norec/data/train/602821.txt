Herlig humor
Fra animasjonsstudioet bak filmer som «Flukten fra hønsegården» og «Wallace and Gromit»-filmene, kommer nå en historie om noen av steinalderens mennesker. 

Første mann England 2017 Animasjon/eventyr/komedie Regi: Nick Park Manus: 
John O'Farrell Mark Burton Skuespillere: 
Tom Hiddleston, Eddie Redmayne, Maisie Williams Aldersgrense 6 år 

I en liten dal omringet av vulkaner og andre farlige ting, har Døgg og resten av huleboerne og villsvinet Gnøffe, funnet en oase hvor de er ganske så fornøyde med livet. 
Bortsett fra Døgg som mener de sikter for lavt med å bare jakte på kaniner, og burde sikte høyere som for eksempel på en mammut. 

Men før han rekker å overbevise de andre om at de kan bli superjegere, blir de kastet ut i bronsealderen, som forøvrig minner mer om romertiden bare at det arrangeres fotballkamper i stedet for gladiatorkamper. 
Det blir tidenes oppgjør mellom Steinalder United og Real Bronsio om hvem som skal ha rettighetene til dalen. 
Taper huleboerne blir de forvist til det farlige området utenfor. 

Fra regissør Nick Park skapte karakterene Wallace og Gromit i skoletiden, har det blitt en rekke fantastiske filmer i samarbeid med Aardman Animations. 
Fargerike karakterer, flott animasjon og kreative historier pakket full av lun, herlig humor er gjennomgående i alle filmene, også i denne. 
Det er et underliggende budskap om lagånd og samarbeid, og selv om filmen er rettet mot det yngre publikummet, er det masse humor for de voksne også. 
