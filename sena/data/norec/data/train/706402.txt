Herlig humor i slappe «filmer»
Du tar de mest typiske klisjeene i en filmsjanger, jazzer dem ellevilt opp. 
Sånt blir det mye moro av, men ikke så lenge som i 45 minutter. 

Torsdagsfilmen 

TV-serie i 5 deler 

Sjanger: Humordrama. 
Kanal: TV 2. Nasjonalitet: 
Norge 2018. 
Regi: 
Jørgen Høst. 
Med: 
Morten Ramm, Erik Solbakken, Else Kåss Furuseth, Laila Goody m.fl. TV-premiere: 
Torsdag 13. september. 

Ideen om å parodiere filmsjangere ved å lage sine egne, små filmer er morsom, og det er også langt på vei gjennomføringen i TV 2s nye humorsatsing. 
Under vignetten «Torsdagfilmen» skal kjente og elskede filmsjangere tolkes av Erik Solbakken og Morten Ramm. 
Selvsagt med et humoristisk-parodisk blikk. 

Fem frittstående filmer er laget, og de første sjangerne ut er nordic noir, altså krim på mørketidsvis, og krigsdrama. 
Senere kommer både romantisk actionkomedie, psykologisk thriller og familiedrama, alle sammen med Solbakken og Ramm i bærende roller. 

Politiet på Snapchat 

I den første episoden må en veteran av den gamle skolen i drapsavsnittet samarbeide med politiets nyansatte SoMe-ansvarlige. 
Som tilfeldigvis også er gift med den kjente bloggeren Politifrue. 
Veteranen er helt ukjent med sosiale medier, til gjengjeld har han lest alt som er å oppdrive av kriminallitteratur, og bruker det han lærer der i jobben. 
Nå må han få seg Snapchat-konto for ikke å bli «stående igjen på perrongen», som ledelsen frykter. 

Det er den absurde SoMe-harselasen, der det likes og deles bilder av blod og lik til viral forlystelse, som glitrer mest her. 
Også krimlitteraturparodiene er gøyale og treffsikre. 
Her blir det gapskratt! 

Sketsj-preg 

Det som ikke er like vellykket, er «filmen» som film. 
Manuset har satset mye på humor, men mindre på dramaturgi. 
Når en «film» varer i 45 minutter, blir det for mye tomrom mellom høydepunktene, og hovedinntrykket blir et knippe sketsjer som ikke er sydd godt nok sammen. 

Den samme tendensen ser vi i episode 2, «Landssviker». 
Morsomme parodier på krigsdramaets klisjeer og sjangertrekk, med en egen tolkning av det tyske språket som ekstra krydder. 

Bruk gjerne tid på denne på torsdagskveldene framover. 

Anmeldelsen er basert på de to første episodene: «#LIKOGDEL» og «Landssvikeren». 
