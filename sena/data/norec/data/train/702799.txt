Forheksende sekser
Å jøje meg for en historie! 

«The prestige» er lidenskapelig som heftig klima-krangel eller uvederheftig hudkontakt, den er mystisk som en forsvunnet Jesus-kode og så umenneskelig velregissert og velspilt at man blir mistenksom og undersøker om det har kommet bakterie-belegg på tunga. 

Regissøren Christopher Nolan er briten som laget «Memento» og «Batman begins». 
Han har skrevet manus fra Christopher Priests roman sammen med bror sin Jonathan og er virkelig en fyr som kan filme et klassisk mysterium sånn at nysgjerrigheten nesten føles som en allergi. 

Handlingen er velsigna enkel: 
To tryllekunstnere kommer i konflikt og forsøker å sabotere hverandres forestillinger samtidig som de spionerer. 
Det vil si: 
Den sorgdrevne Hugh Jackman forsøker med nevrotisk styrke å finne ut hva i herrans navn det er Christian Bale gjør i nummeret Den Forflyttede Mann, der han går inn i et skap på ene siden av scenen og ut av et annet på den andre siden – omtrent samtidig. 
Han får til og med elskerinnen sin Scarlett Johansson til å infiltrere den tilsynelatende overmenneskelige rivalen. 
Og i et siste desperat forsøk på å bli best oppsøker han den elektriske magikeren David Bowie, som kan utrette virkelig trylling. 

Slutten er en av de beste som er blitt laget noensinne. 
Nolan skulle ha filmet «Da Vinci koden». 
