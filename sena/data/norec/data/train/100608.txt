Amy MacDonald «This Is The Life»
(Vertigo/Universal) 

De purunge jentetalentene formelig pipler ut av Storbritannia. 

20 år gamle Amy MacDonald er skotsk og atskillig mer jordnær enn både Lily Allen, Kate Nash og Amy Winehouse. 
Hun tilkjennegir at Travis ga henne en slags musikalsk oppvåkning, noe som kanskje ikke hinter om at hun er overveldende spennende. 

Men hun er utvilsomt flink. 
Dette albumet er like enkelt og likefrem som sin tittel, typisk «håndverkpop» hvor det risler pent i akustiske gitarer og rykker lett i countryfoten. 
MacDonald selv har en betagende stemme, og dens ru overflate bidrar til en viss klo i uttrykket. 
Låtene er velskrevne, og har såpass til nerve at de forsvarer det tidvis anonyme lydbildet. 

Amy MacDonald er ganske irriterende når hun sparker opp åpne dører med sanger om Pete Doherty og britiske fotballfruer, men det setter vi på kontoen for ung naivitet. 

ANBEFALTE KJØP: 
«This Is The Life», «Youth Of Today», «Barrowland Ballroom», «L.A.». 
