The Rolling Stones «Singles 1965-1967»
Abcko/Universal 

Den andre av totalt tre nerdevennlige CD-bokser med replikaer av Rolling Stones singleutgivelser for Decca. 
Elleve i alt denne gang, fra «(I Can't Get No) Satisfaction» (mai 1965) til Bill Wymans de facto solosingle «In Another Land» (november 1967). 
Elleve singler på drøye to år - det er et anstendig produktivitetsnivå. 
Denne boksen dekker da også bandets mest rastløst søkende kreative periode; æraen mellom de tidlige årene som bluesrettroende halvkopister og gulladeren da de fant sin nisje som dekadente demonrockere (for å ganske snart ende opp som en spakt rockende evighetsmaskin). 
Merkelig nok blir dette mellomstasjonsstadiet ofte undervurdert av selv tunge tilhengere. 

Det er urettferdig, for spennet mellom den stakkato rockeren «Get Off 
Of My Cloud» og den olmt psykedeliske, ondt ironiske «We Love You» beviser at dette var en tid da Rolling Stones for en stakket stund utviklet seg nesten like hurtig som sjefsrivalene The Beatles. 

Eksperimenter med barokkpop («Lady Jane»), «ragarock» («Paint It Black»), sint soul («Have You Seen Your Mother, Baby, Standing In The Shadow») og tidlig «spacerock» («2000 Light Years From Home»): 
Aldri igjen skulle bandet prøve så mye snodig med så mye hell på så kort tid. 

MORTEN STÅLE NILSEN 
