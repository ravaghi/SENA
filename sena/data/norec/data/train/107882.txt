DumDum Boys:«DumDum Boys i Dødens Dal» 

(Oh Yeah!) 

Varmt gjensyn. 

Kreative opp- og nedturer. 
Dopproblemer. 
Karismatisk vokalist som så (og fremdeles ser) bra ut i bar overkropp. 
En småskummelt beskyttende manager og en autonom måte å drive forretning på som la et smått ugjennomtrengelig, mystisk slør rundt «familiebedriften». 
Sånn ordentlig ikonisk egen bandlogo. 
Album som føltes som begivenheter da de kom, og som til tross for at de et par ganger skuffet ved første møte, i dag føles som nødvendige skritt i en interessant modningsprosess. 
Oppløsning og etterlengtet «comeback». 

Når alt kommer til alt er kanskje DumDum Boys den eneste norske gruppen som har et slikt mytologisk sus ved seg som vi gjerne ser at favorittrockebandene våre har. 
Skulle bare mangle at konsertgjenkomsten deres ikke skulle dokumenteres på DVD. 
Her i et opptak fra hjembyen i oktober i fjor. 

Og det er heldigvis ikke bare av sentimentale årsaker at dette gjensynet varmer. 
For de oppleves fortsatt som potente, disse sangene, urørt av 10-20 års rockehistorie i kraft av sin enkle, renskårne klassisisme. 

Noe av det dramatiske ved bandet er riktignok erstattet av pur hygge, men du får ikke anledning til å kjede deg. 
Med på kjøpet får du en knapp time med både proff- og amatøropptak fra hele bandets karriere, samt tolv av låtene fra Trondheims-konserten på CD. Stilig omslag også. 

MORTEN STÅLE NILSEN 
