Konsertanmeldelse:Tja-tja, Gaga 

Hvor går Gaga? 
Litt for sjelden til steder Madonna ikke har vært før. 

KONSERT: 
Lady Gaga, Telenor Arena Publikum: 
Ca. 11 000 (halvfullt) Aktuell CD: «Born This Way» 

Det skjer ting på Lady Gaga-konsert som aldri ville ha blitt tillatt på en konsert med kontrollfriken Madonna. 

Gaga henter fargeglade folk, «små monstre» i Gaga-terminologien, opp fra salen, kysser og klemmer dem, setter seg bak pianoet - montert på en motorsykkel, seff - og stemmer i et par ballader som var det en scene fra «The Muppet Show». 

Showet hennes er mye, mye varmere enn det Madonna presenterte i samme hall tidligere i år; morsommere og mer energisk også. 
Men i den grad vi skal snakke om innhold er det forstemmende likeartet. 
Gaga sier nesten ingenting som ikke Madonna sa allerede for 25 år siden: 

Frihet, selvtillit og sex = bra. 
Frihet, selvtillit og sex mellom folk av samme kjønn = om mulig enda bedre. 
Ufrihet og religiøse dogmer = usj. 

Lett for de fleste av oss å si seg enige i dét. 
Men Madonna sa det samme med flere - og mindre harry - hits i bagasjen. 
Scenen prydes av en middelalderborg, «temaet» er noe science fiction-visvas om «en ny menneskerase i menneskerasen» og dennes «kreativitet gjennom opprør». 

VAR DU PÅ KONSERTEN? 
Del dine synspunkter i kommentarfeltet nederst i artikkelen. 

De første tre kvarterene er som en tur i et spøkelsestog; rikt på effekter, kostymeskift og buldrende broileraktig dansepop. 
Hvor kult det er, avhenger naturlig nok av hvor gode låtene er. 
Veldig kult under hennes første og, synes jeg, fortsatt beste singel, «Just Dance». 
Ikke så kult under «Black Jesus, Amen Fashion», som er så Madonna anno «Like A Prayer» at det ikke går an. 
Lyden er stor og hul, som om noen står og spiller inne i en tom blikktønne. 

En sprenggravid oppblåsbar dukke rulles ut, hvorpå Gaga lar seg «føde» - «Born This Way», vettu. 
Skritt gnis, automatvåpen viftes, rare hatter prøves. 
Det er selvnytende eksentrisk. 
Det danses i tre etasjer i borgen, og på sitt beste ser det ut som et glamorøst klipp fra en gammel musikal. 

Den nevnte pianosekvensen er bra som «bonding», om enn musikalsk uspennende. 
Hun synger veldig godt. 
Lady Gaga har både en fortid og en fremtid som følsom, teatral pianospiller/balladesanger av Freddie Mercury/Elton John-skolen. 

Akkurat nå kan det imidlertid virke som om hun ble tatt inn i varmen for tidlig. 
At det ble for mange kronikker og kommentarer, for mange klapp på skuldrene fra «kunstfolket», for mange Vanity Fair-forsider og premature sammenligninger med Madonna og Bowie på for kort tid. 

Det beste med henne er på mange måter hvordan hun i så liten grad jobber for å innynde seg et mannlig, heterofilt publikum. 
Dét må sies å være forfriskende. 

Men jeg har en gnagende følelse av at hun er en mindre interessant popartist enn mange av oss hadde håpet på. 
Lady Gaga, så ofte rost for å være «original», er for det meste er ganske uoriginal. 

Hun skal ha for innsatsen, dog - to og en halv time - og rausheten hennes overfor sine egne. 

MORTEN STÅLE NILSEN 
