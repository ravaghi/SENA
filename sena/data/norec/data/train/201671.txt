Microsoft Surface 2
Vesentlig forbedret og nå med full Office-pakke. 
Holder det til suksess for Microsoft denne gangen? 

La det være sagt med én gang: 
Microsoft sitt nye Surface 2 er et særdeles bra Windows-basert nettbrett med full Office-pakke innabords. 
Men ikke kjøp det hvis du ønsker å kjøre klassiske Windows-programmer, for det fikser nemlig ikke Surface 2. 

I denne artikkelen forteller vi deg hvorfor vi likevel mener at dette er et av de beste nettbrettene på markedet akkurat nå. 

To forskjellige brett 

Microsofts Surface-brett kommer i to varianter, Surface 2 og Surface 2 Pro. 
Førstnevnte er tynnere og lettere enn sistnevnte, og kjører Windows 8.1 RT, mens sistnevnte har "ekte" PC-innmat og kjører full Windows 8.1 Pro. 

Den viktigste forskjellen mellom de to, rent funksjonsmessig, er at Surface 2 Pro kan kjøre klassiske Windows-programmer, mens Surface 2 kun kan kjøre Modern UI-apper som du laster ned fra Microsoft Store. 

Det er naturligvis et stort ankepunkt for mange, men hvis du ikke er avhengige av "gamle" programmer skal du vite at app-utvalget er økende, og at Surface 2 har mange fordeler i forhold til noen av de argeste konkurrentene. 

Teknisk helt på høyden 

På innsiden sitter det 2 GB RAM, minst 32 GB flashminne til lagring, samt en kraftig firekjernet ARM-basert prossor, Nvidia Tegra 4. 
Den sørger for god ytelse i de aller fleste situasjoner, for ikke å si alle som dette brettet er ment å håndtere. 
Vi har for eksempel spilt av 4K-video (fire ganger full HD), uten at standardspilleren fikk hikke av den grunn. 

Skjermen på 10,2 tommer har nå fått full HD-oppløsning, og gir et meget godt og klart og passe lyssterkt bilde fra alle vinkler. 
Berøringsfølsomheten er også meget god, og registrerer inntil fem berøringer samtidig. 
Storebror Surface 2 Pro registrerer riktignok inntil 10, men dette bør ikke være noe stort ankepunkt for de fleste av oss. 

Her er to kameraer, ett til videokonferanser med 3,5 megapiksels oppløsning, og et hovedkamera med 5 megapiksels kamera. 
Kvaliteten er å regne som på høyde med OK mobilkameraer, verken mer eller mindre. 

Her ser du noen eksempelbilder: 

For øvrig er det støtte for Bluetooth 4.0 og trådløst a/b/g/n-nett. 
Surface 2 kommer ikke med støtte for mobilt bredbånd, så skal du bruke det utenfor trådløse nettverkssoner må du pare den med mobilen. 
Ikke noe stort problem lenger i 2013. 

Batteritiden er akkurat så god som den må være for å kunne konkurrere mot de beste brettene fra Apple, Sony, Samsung og de andre. 
Vi kjørte en 720P-videosnutt i loop til batteriet var tomt, og det tok i underkant av 9 timer. 
Ved variert og lettere bruk kan du regne med 10-11 timer, omtrent som en iPad. 
Det må karakteriseres som meget bra. 

Vinner mot iPad på mange punkter 

Det er nærliggende å sammenligne mot iPad, som er markedsleder. 
Surface 2 er tyngre enn nyeste iPad Air, med sine 650 gram mot iPad Air sine 469. 
Det merkes godt når du holder det i hånden lenge. 

Surface 2 slår imidlertid kraftig tilbake hvis vekten ikke er et stort ankepunkt: 
Den har for eksempel en USB 3.0-port, minnekortleser, skjermutgang (mini-HDMI), integrert støtte med to posisjoner, større skjerm, brukerprofiler (ypperlig når flere deler på ett brett), 200 GB gratis nettlagring, lavere pris og en svært viktig programpakke for mange: 
Full Microsoft Office 2013-suite, og nå følger også Outlook med. 

Det er også vår mening at web-opplevelsen du får gjennom Internet Explorer 11 på Surface 2 er bedre enn hva de fleste konkurrentene byr på med sine nettlesere som er skreddersydd for nettbrett. 
SunSpider-testen avslører blant annet at IE 11 på Surface 2 eksekverer Javascript raskere enn noe annen nettbrett-nettleser vi har testet så langt (474 ms). 

Den taper imidlertid på ett viktig punkt: 
App-utvalget. 
Her henger dessverre Microsoft godt etter markedslederen, og det er ikke noe som tyder på at det er i snarlig endring. 

De kuleste appene som alle snakker om kommer alltid først til Android- og iOS-brett, men dette kan selvfølgelig endre seg på sikt. 

Det forvirrende skrivebordet 

Og etter vår mening taper den også mot iPad på brukervennlighet. 
Misforstå oss rett, Modern UI-sfæren er brukervennlig nok, men det klassiske og lite berøringsvennlige skrivebordet lurer alltid i bakgrunnen. 
Skal du for eksempel bruke Utforsker, Notisblokk eller Kontrollpanelet er det ikke tilpasset Modern UI, og egner seg mye bedre for musepekeren enn pekefingeren. 
Det samme gjelder Office-pakka som følger med. 

Det er vår soleklare oppfatning at Microsoft hadde gjort meget lurt i å "RT-fisere" disse klassiske elementene eller ganske enkelt fjernet dem helt. 
Det ville skapt en mye mer helhetlig og mindre forvirrende brukeropplevelse. 

Konklusjon 

Microsoft har med Surface 2 ikke bare laget et meget bra og solid nettbrett, de har også sydd sammen en solid pakke med blant annet full Office-suite og 200 GB gratis nettlagring i to år (sistnevnte verdt nesten 1200 kroner). 
SkyDrive er tilgjengelig rett fra Utforsker, som om alt lå lokalt, og dermed trenger ikke behovet for lokal lagring være særlig stort. 
Totalt sett er det derfor umulig å gi Surface noe annet enn en svært solid femmer på terningen. 

Det er imidlertid et stort "men", og det er større nå enn det var da vi testet Surface RT tidligere i år: 
Intel Bay Trail. 
Den ferske teknikken gjør det mulig å lage like tynne, lette og seiglivede nettbrett basert på Intel-prosesorer som på ARM-baserte. 
Det åpner for brett som kjører full Windows 8.1, uten begrensningene som ligger i RT-utgaven av operativsystemet, og vi har allerede sett et godt eksempel i Asus Transformer Book T100. 
En rekke andre er dessuten på vei. 

Da må du imidlertid belage deg på å betale for Microsoft Office, og du får heller ikke 200 GB gratis nettlagring, så dette slår litt begge veier. 

Uansett: 
Surface 2 er et brett med mange gode egenskaper, mange av dem overgår de argeste konkurrentene mener vi, og derfor gir vi et solid terningkast 5 og Anbefalt Produkt-stempel. 
Men få med deg våre plusser og minuser i oppsummeringsboksen under før du bestemmer deg for å kjøpe. 

Microsoft Surface 2 32GB 
