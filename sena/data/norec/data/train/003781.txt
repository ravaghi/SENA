Sanctum
For lite klaus under vann. 

Sanctum kunne vært den ultimate hulefilmen, og er slett ikke et dårlig forsøk. 

Det mangler ikke på spente situasjoner der det står om liv og død, og den innestengte og lett klaustrofobiske følelsen er til å ta og føle på. 

Dessverre blir historien tilført dramatiske elementer som føles som upassende overdrivelser. 
Det burde være nok spenning i selve situasjonen. 

Derfor blir Sanctum en god film, som kunne vært bedre. 

Eneste utvei er nedover 

En grotteekspedisjon på Papa Ny Guinea, finansiert av millionæren Carl (Ioan Gruffud), får trøbbel når uvær fører til oversvømmelser. 

Plutselig er eneste utvei å komme seg lenger nedover og forsøke å finne veien til havet. 

De innestengte personene ledes av grotteeksperten Frank (Richard Roxburgh), men det er smått med både luft og batteri. 
Vil de finne en vei ut? 

Overdrevne konfrontasjoner 

Historien er dessverre ikke helt topp. 
Det oppstår etter hvert noen konflikter mellom noen av figurene, blant annet mellom Frank og hans 17 år gamle sønn Josh (Rhys Wakefield). 

Men noen av konfrontasjonene, og konsekvensene av dem, virker overdrevne, spesielt med tanke på at filmens fortekst sier at den er basert på sanne hendelser. 

Her må man ha tatt seg relativt store kunstneriske friheter. 
Jeg tror ikke helt på disse figurene, eller deres handlinger. 

Ikke nok klaus 

Mye av spenningen i Sanctum er basert på dykking gjennom trange huleganger. 

Her er det av og til svært trangt, men jeg får likevel ikke den samme klausen som jeg opplevde da jeg så Neil Marshalls The Descent. 

Tanken på å sitte fast under vann i en hule flere kilometer under bakken er nok til å gjøre meg svett. 
Men disse øyeblikkene blir ikke utnyttet særlig i filmen. 

Grumsete 3D 

Vi får derimot mange imponerende bilder fra enorme grottekatedraler. 
Det er først og fremst her at 3D-effekten kommer til sin rett. 

Settingen er imponerende. 
Også når vi ser regn falle ned fra himmelen over et enormt hull i jorda. 

Men ellers ser jeg ikke helt poenget med å filme dette i 3D. 
De fleste scenene er ganske mørke, til tross for mistenkelig god belysning i grottene, og 3D-brillene gjør bildet mer grumsete. 

Matcher ikke Cameron 

Filmen har James Cameron som executive producer, noe som merkes ved at filmens lille miniubåt er oppkalt etter figuren Virgil i Camerons egen fantastiske undervannsfilm The Abyss. 

Men regissøren heter Alister Grierson, og matcher ikke Camerons nivå. 

Beklemte scener 

Sanctum mangler endel på manusfronten, samtidig som 3D-filmingen ikke gjør noe for meg. 
Men den har mange flotte grottebilder, og noen genuint beklemte scener. 

At grottedykking er farlig, ble understreket da Agnes Milowka omkom da hun gikk tom for luft mens hun utforsket en australsk grotte i februar. 

Hun var en av denne filmens stuntdykkere. 
