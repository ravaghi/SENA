Acer Aspire 5720ZG
Den bærbare vi kåret til beste PC-tilbud før sommeren har nå fått en etterfølger - til samme pris. 
Kan det stemme at det gode tilbudet har blitt bedre? 

På den andre siden av sommeren hadde vi en sammenligning og fysisk test av bærbare PCer til syv tusenlapper, og kåret til slutt Acer-modellen Aspire 5613WLMi til det beste tilbudet. 

LES OGSÅ: 

Å si at denne PCen har solgt godt vil være en underdrivelse, de slapp faktisk etterhvert for eksemplarer og måtte relansere den med en litt annen konfigurasjon - men til samme prisen var det ikke så mange som klaget over at maskinen da hadde en litt bedre grafikkløsning. 

Når de store massene skal handle bærbar er det en grense for hvor mye man vil ut med, og Acer har etter sommerens salg en god grunn til å tro at den grensen ligger på rundt 7.000 kroner. 
Derfor kommer nå - til den prisen - oppfølgeren med den noe enklere modellbetegnelsen Aspire 5720ZG. 
Og den har ny drakt; den såkalte "Gemstone"-designen, ble lansert på vårparten i år og er et samarbeid mellom Acer og BMW Design Group. 

Den har den noe enklere modellbetegnelsen Aspire 5720ZG. 

Sånn ser den altså ut, så kan du velge å like den nye stilen eller ikke... 

Spesifikasjoner: 

Intel Pentium Dual-Core T2310 @ 1,46 GHz 15,4" skjerm i bredformat (1280 x 800 piksler) 2 GB DDR2-minne 160 GB harddisk (5400 rpm) nVidia GeForce 8400M GS grafikk (256 MB dedikert minne) 54 Mbps WLAN (b/g) Gigabit LAN + modem 4 x USB, FireWire, IR 1 ExpressCard/54 kortplass Kortleser for SD, MMS, MS/PRO, xD S-Video, VGA og DVI ut, lyd inn/ut Integrert webkamera og mikrofon Windows Vista Home Premium Dimensjoner (B/D/H): 36,7 x 27,5 x 4,5 cm Vekt 3,0 kilo Pris: 6995 inkl. mva. 

Core 2 Duo 

Pentium Dual-Core 

I tillegg har maskinen fått et anstendig grafikkort med 256 MB dedikert minne og støtte for Direct3D 10 (DirectX 10), DVI-utgang, gigabit nettverkskort, FireWire og i motsetning til forgjengeren har 5720ZG fått byttet ut CardBus med den nye ExpressCard-standarden. 
Hvis du lurer på hva det siste der betyr anbefaler vi denne guiden. 

På skjermsiden har det ikke skjedd så veldig mye - men der hadde vi heller ikke så mye å utsette. 
Oppløsningen på 1280 x 800 punkter er normalen for bærbare i denne prisklassen, og den blanke skjermen likeså - som i det minste betyr gode farger og kontrast. 
Øverst på selve ramma rundt skjermen har Acer som med den foregående modellen puttet inn et webkamera, men nå sitter denne fast vendt mot brukeren - den "gamle" kunne vris rundt sin egen akse for å ta snikbilder av de peneste jentene i klassen. 

Konstruksjon 

Gemstone-designen står du selvfølgelig fritt til å like eller ikke like, men sett ut i fra et kvalitetsståsted er dette slett ikke noe tilbakeskritt for Acer. 
Runde kanter til tross, chassiset er stivt og solid uten tegn til svake punkter. 
Lokket har litt svikt, men dette er ikke noe mer enn hva vi forventer av en relativt billig bærbar. 

Det er mange nye linjer på den nye Aspiren. 
Sentrert opp mot skjermen har vi av/på-knappen, og under den finner vi snarveier for trådløst nettverk av/på, Internett, epost og blåtann (men merk at denne modellen faktisk ikke har noen innebygd blåtann-modul). 
Oppe til høyre har vi også en snarvei til Acer Arcade Deluxe - et medfølgende program i Media Center-stil som enkelt skal hjelpe deg å redigere film og brenne DVDer med bilder osv - og den grønne Empower-knappen gir deg kjapp oversikt over innstillinger for batteri, trådløst nett og lyd. 

Tastaturet har litt svikt, men tastene har markant nedslag og er gode å skrive med. 
Når det gjelder touchpaden så er denne i bredformat og følsom, men også plassert litt vel nærme mellomrom-tasten, slik at det er lett å komme bort i denne når du skriver. 
Dette er likevel i stor grad en vanesak, og kan også gjøres noe med i kontrollpanelet. 

Touchpaden har usynlige skrollefelt i alle retninger, og tastene under er store og gode. 
Merk for øvrig at den i midten er en navigeringsløsning som ikke fungerer som sentertast. 

Tilkoblingsmuligheter 

PCens kontakter er plassert på sidene og i front. 
På baksiden finner vi kun inntaket for strømmen i tillegg til at varmluften blåses ut der. 
Lokket på denne nye modellen vipper litt ned bak, slik at det kan være litt knotete å koble bra strømmen med skjermen oppe, men det er kun en detalj. 

I front er det inn- og utganger for lyd innfelt på venstre side, og infrarød mottaker på høyre. 

Høyre side har to USB-kontakter, DVD-brenneren og modem. 

Venstre side er godt utstyrt: plass for kensingtonlås, VGA, DVI, S-Video, LAN, 2 x USB, FireWire, minnekortleser, ExpressCard/54-slot og et hjul for å regulere lydstyrken. 

Ytelse 

Aspire 5720ZGs prosessoren er som nevnt en Intel Pentium Dual-Core på 1,46 GHz. 
Den samme prosessortypen fant vi også på forgjengeren, men denne var klokket høyere - 1,73 GHz. 
Så på dette punktet regnet vi med å finne at de gamle var eldst. 

Ytelse i PCMark05: 

Høyere poengsum er bedre. 

Ikke uventet gjør altså Aspire 5613WLMi det skarpest på prosessorytelse, men totalt sett får nykommeren en langt bedre poengsum. 
Hovedsaklig skyldes dette grafikkortet fra nVidia, men også minne- og harddiskytelsen er litt bedre på Aspire 5720ZG. 

Brukt tid i sekunder - lavere er bedre. 

Ser vi først nærmere på forskjellen på et par prosessorkrevende applikasjoner er forskjellen merkbar, men burde ikke være avgjørende for valget av maskin. 
I begge våre vante tester bruker nykommeren nøyaktig ti sekunder lenger enn "gamle" 5613WLMi. 

Ytelse i 3DMark05: 

Høyere poengsum er bedre. 

Det er overgangen fra integrert til dedikert grafikkort som virkelig får Aspire 5720ZG til å bli et rimelig og akseptabelt alternativ for de som liker å spille. 
Bevares, nVidia GeForce 8400M GS er på langt nær noe entusiast-kort, men har du likevel ikke planer om å bruke større oppløsning enn 1280 x 800 vil den fint dra de fleste spill. 

Batterilevetid og støy 

I minutter - kontinuerlig drift. 

Som vi alltid har sagt - dedikerte grafikkort bruker mer strøm enn integrerte, men siden det er en helt ny maskin kan det her selvfølgelig i tillegg også være andre faktorer som spiller inn. 
Uansett ser vi tre kvarters forskjell i kontinuerlig batteridrift på den gamle kontra den nye - og akkurat det taler selvfølgelig ikke til nykommerens fordel. 

PCen blir ikke spesielt varm og har ingen "hotspots", altså punkter på chassiset som blir betydelig varmere enn andre, men god kjøling kommer som alltid til en pris. 
I dette tilfellet er prisen noe viftestøy, som heldigvis forsvinner i kontorlandskapet, men er ikke vanskelig å få med seg i roligere omgivelser. 

På forgjengeren spant vifta opp av og til under svak belastning, men gjorde i det hele tatt ikke så mye ut av seg. 
Vifta på Aspire 5720ZG vil i stedet begynne sakte og øke gradvis for så å kutte helt, begynne sakte og øke igjen... noe som har potensiale til å irritere, spesielt siden dette gjentar seg omtrent en gang i minuttet. 
Men som sagt, dette merker du altså kun i rolige omgivelser. 

Men for oss med sans for stillhet er det da er det langt bedre med jevnt, svakt viftesus, og aller helst vil vi ha en "stille modus"-knapp som vi for eksempel finner på Multicom Z37S og Fujitsu Siemens Amilo PI 2530. 

Vurdering og konklusjon 

Vi skulle så gjerne sagt at Acer Aspire 5720ZG både var billig og fullkommen, men det er altså ikke tilfellet. 
Fremskritt betyr ikke nødvendigvis at all utvikling er til det bedre, og her har vi altså det med viftestyring og batterilevetid som ikke klarer å leve opp til det vi fant hos forgjengeren. 
Den har som nevnt også en litt lavere klokket prosessor, men i praksis har dette liten betydning - er prosessorkraft kritisk for deg vil du uansett se etter en maskin med sterkere CPU enn denne eller Aspire 5613WLMi. 

Men for all del, det er mange bra aspekter ved nykommeren også. 
Den er jo langt bedre utstyrt - DVI, FireWire, gigabit nettverk og ExpressCard-slot for å nevne noe. 
Men hva som kanskje vil være mest tiltalende for potensielle kjøpere er det dedikerte grafikkortet med støtte for Direct3D 10. 
Med mindre du er spesielt kresen vil du med dette pluss 2 GB RAM og dobbeltkjerneprosessoren ha nok kraft til å bruke maskinen til daglig spilling. 
Og DET er slett ikke vanlig i denne prisklassen. 

Så er den dårligere eller bedre enn første generasjon Aspire 5613WLMi, som vi altså testet før sommeren? 
Den er begge deler - for de to maskinene har forskjellige styrker og svakheter. 
Aspire 5720ZG er noe dårligere på batteri og støy - noe vi vet mange vektlegger - men langt bedre på spill og er dessuten bedre utstyrt. 
Kort sagt sikter de seg ikke nødvendigvis inn mot den samme gruppen av potensielle kunder. 

Men det er kanskje heller ikke poenget siden såpass mange tydeligvis allerede har kjøpt Aspire 5613WLMi. 

Vi trekker for ujevnt trav på vifta og et batteri som ikke helt holder hva vi forventer på en 15-tommer, men totalt sett holder likevel Acer Aspire 5720ZG til en svak femmer på vår terning. 
