Green Zone
Kuler og krutt til en hel krig! 

Nå er det lov å lage rene actionfilmer om Irak-krigen. 
Green Zone har Matt Damon i helterollen, som på egen hånd må avsløre snusk i det amerikanske krigsmaskineriet. 

Villedende etterretning 

Regissør Paul Greengrass rister så mye på kameraet han kan, og bombarderer oss med audiovisuelle inntrykk. 
Intenst er vel ordet som dekker opplevelsen best, og det har blitt en film uten dødpunkter. 

Men den ville kanskje vært enda bedre om Greengrass hadde tråkket på bremsen i blant og gitt oss pusterom. 

Oppdager skumle ting 

Sersjant Roy Miller (Matt Damon) leter etter masseødeleggelsesvåpen i Irak, men stusser over at alle stedene de blir bedt om å lete er helt tomme. 

Han begynner å mistenke at etterretningen er villedende, og starter sin egen etterforskning ved hjelp av en CIA-agent (Brendan Gleeson). 

De oppdager skumle ting som rokker ved hele invasjonens legitimitet. 

Simulert Bagdad 

Matt Damon overbeviser som tøff soldat, men etter å ha sett tv-serien Generation Kill, virker han litt urutinert. 
Han er langt inne i Bagdad, den trygge grønne sonen er forlengst etablert, men han ter seg som om han kom til byen akkurat da filmen startet. 

Likevel har Damon et bistert krigsvant uttrykk i ansiktet, og jeg tror på ham i situasjonen han befinner seg i. 

Simulert Bagdad 

Du kan bli litt sjøsyk av den ristende kameraføringen. 
Men Barry Ackroyds kamera kaster deg midt inne i kamphandlingene, slik at du føler du er med, akkurat slik resultatet var i den forrige filmen Greengrass og Ackroyd gjorde sammen, United 93. 

Ackroyd filmet også The Hurt Locker, og er altså tilbake i et simulert Bagdad med overbevisende effekt. 

Kuler og krutt 

Dette er en fiksjonsfilm, men er basert på enkelte faktum, og det gjør filmen interessant. 
Dette er et hva om-scenario som pirrer meg, for det er ikke helt utenkelig at filmens fiksjonselementer faktisk har en kime av sannhet i seg. 

Amerikanerne fant jo aldri masseødeleggelsesvåpnene som George W. Bush stadig messet om før invasjonen. 

Paul Greengrass bruker dette til å lage en god og fartsfylt actionhistorie, med nok kuler og krutt til å vinne en hel krig 
