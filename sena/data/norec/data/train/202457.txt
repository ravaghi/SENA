Panasonic LumixDMC-FX35 

Med 25mm vidvinkel er det lille kameraet fra Panasonic ganske oppsiktsvekkende. 

Er det én ting Panasonic har skjønt, så er det at vidvinkel er hjertelig velkommen på lommekameraene. 

Sjekk konklusjonen nederst i saken 

Panasonic har lenge vært fremst når det gjelder vidvinkel - de fleste av deres kameraer har lenge hatt vidvinkel tilsvarende 28mm, mens dagens testobjekt, FX35, kan by på en vidvinkel tilsvarende 25mm. 
Så vidt oss bekjent er det kun Ricoh GX100 av dagens modeller som kan by på bedre vidvinkel i et kompakt format (24mm), men kameraet fra Panasonic veier bare halvparten og koster langt mindre. 

Med vidvinkel tilsvarende 25mm kan du fange motiver innenfor en vinkel på 94 grader, og det er svært velkomment innendørs, der du sjelden har mulighet til å rygge alt for mye tilbake for å knipse et bilde. 

Snertent 

Det lille kameraet fra Panasonic måler ikke mer enn 95x52x22mm og veier bare 160 gram med batteri. 
Det betyr at kameraet er blant de mest kompakte på markedet, og den firkantede utformingen gjør kameraet til ett av de letteste å bruke for de som er tvunget til å bruke venstre hånd. 

Det skorter allikevel ikke på finesser. 
Ved siden av den omtalte 25mm-vidvinkelen, er kameraet også utstyrt med Panasonics "Mega O.I.S."-bildestabilisator, som er anerkjent som en av de beste stabilisatorene på markedet. 
Den gjør at din ustøhet på hånda blir kompensert for, og at du derfor kan bruke lengre lukkertider uten at bildet blir uskarpt. 

Kamerahuset er laget av plast og metall, og objektivet har en zoomfaktor på 4x (=25-100mm), med lysstyrke på f/2,8 på vidvinkel og noe svake f/5,6 i teleenden. 
CCD-brikken er ganske liten av størrelse (1/2,33"), men har allikevel en høy oppløsning på 10 megapiksler. 
Hvordan dette ser ut med tanke på støy, kommer vi tilbake til. 

Minnekortet ligger beskyttet sammen med batteriet på undersiden av kameraet, mens et lokk på høyre side gir tilgang til USB-kontakt, strøm (batteriet kan lades rett i kameraet, men det følger også med krybbe) og komponentutgang. 

"Intelligent" kamera 

På toppen er zoomkontrollen plassert rundt utløserknappen, og et funksjonshjul lar deg bytte mellom modiene "intelligent auto", vanlig opptak, scene-modus, filmmodus og en egen utklipptavle-modus som lar deg kombinere lavtoppløselige bilder med stemmeopptak. 

"Intelligent auto" er Panasonics smarte måte å styre ISO-verdien på. 
Ved å analysere bevegelse i bildet, bruker kameraet så høy ISO-verdi som er nødvendig for å fryse bildet godt nok til at det ikke blir uskarpt. 
I tillegg sørger modusen for å bytte til makro hvis du skal fokusere på veldig nært hold (ned til 5cm), eller ansiktsgjenkjenning dersom det befinner seg personer i bildet. 
Vi opplever ansiktsgjenkjenningen på FX35 som rask og korrekt. 

En nyvinning er den såkalte "intelligent exposure"-funksjonen, som sørger for å lysne mørke partier i bildet. 
I følge Panasonic gjøres dette ved å bruke høyere følsomhet i deler av bildet; for eksempel av forgrunnen mot en lys himmel. 

Filmopptak kan skje med 1280x720-oppløsning med 30 bilder pr sekund, men uten mulighet for å zoome. 
Opptaket er også begrenset til 15 minutter sammenhengende. 

En dedikert skyvebryter bytter mellom avspilling og opptak. 
Den er lett tilgjengelig, men mangelen på en egen avspillingsknapp, gjør at du ikke bare kan trykke inn utløserknappen for å bytte fra avspilling til opptak, slik du kan på enkelte kompaktmodeller. 

Den lille størrelsen gjør at kameraet blir noe knotete å betjene med bare høyre hånd - tastene er plassert relativt langt ut på høyre side bak som gir en ubalanse ved etthåndsbruk. 

Brukervennlig 

Ved siden av navigering i en logisk menystruktur, sørger også piltastene for å være hurtigstater til eksponeringskompensasjon, blits, makromodus (ikke nødvendig i intelligent-modus) og selvutløser (2 eller 10 sekunder). 
En display-knapp skifter mellom ulike visninger, blant annet med 3x3-rutenett, og en egen menyknapp finnes også for hurtiginnstillinger som oppløsning, fokuseringsmetode, hvitbalanse etc. 
Kameraet har dog ingen mulighet for manuell innstilling av blenderåpning og lukkertid. 

Kameraene fra Panasonic har lenge hatt en rekke småfinesser. 
Ved avspilling kan du zoome ut og se en kalender med beskrivende bilder på datoene du har tatt bilder, og hvis du legger inn fødselsdagen til barna eller bikkja, kan du sette kameraet i henholdsvis baby- eller hundemodus og få vedkommendes nøyaktige alder vist nede i hjørnet på bildene du tar. 

Du kan også se på bildene som et lysbildeshow med tilhørende musikk og overgangseffekter (4 ulike temaer). 

Ytelse 

FX35 skårer godt på våre ytelsesmålinger. 
Autofokusen er ganske rask (0,9 og 1,1 sekunder på vidvinkel og tele), og bilder på rappen går relativt raskt både med og uten blits, med 13 bilder på 10 sekunder i seriefotografimodus. 
Batterilevetiden på 290 bilder er over middels godt, men oppstartstiden på 2,9 sekunder er i noe tregeste laget. 

Bildekvalitet 

Panasonic har utviklet bildeprosesseringen fra forgjengerne, og FX35 er utstyrt med en splitter ny versjon av deres Venus Engine; versjon 4. 
Den nye prosessoren lover mindre støy og fargeblødninger, er mer strømeffektiv og mer avansert i forhold til bruk av bildestabilisator og intelligens-funksjonene. 

Å vurdere bildekvaliteten er en delt opplevelse. 
På den ene siden eksponerer kameraet stort sett meget godt, og med veldig få unntak er utendørsbildene eksponert korrekt med farge i himmelen. 
Enkelte ganger blir det for mye undereksponering, og spesielt kveldsbilder utendørs får sorte partier uten noe særlig bildeinformasjon. 

Innendørsbilder med blits er noe FX35 får til godt. 
Til tross for at blitsen er plassert relativt nærme objektivet, har vi ikke hatt noen problemer med røde øyne - det eneste vi reagerer på er synlig vignettering på blitsbilder med vidvinkel og at hudtonene burde vært varmere. 
Uten blits må ISO-verdien dyttes opp, og det er på dette området Panasonic-kameraet presterer dårligst. 

Spesielt på høyere ISO-verdier (400 og oppover, som automatikken tenderer til å velge når det lirer mot kveld) blir det for mye støy og detaljtap til å kunne bruke bildene til noe særlig mer enn 10x13-utskrifter, selv om det er noe bedre enn tidligere kameraer i denne serien. 
Ved 100% visning på skjerm ser det lite pent ut, og selv på ISO 100 er støyen mer synlig enn hos de fleste av konkurrentene. 
Mon tro hvordan det kunne ha sett ut med oppløsning på f.eks. 6 megapiksler? 

Vi stusser også over at automatikken ofte velger unødig korte lukkertider (og desto høyere ISO-verdier). 
Når kameraet tross alt har bildestabilisator, kunne vidvinkelbilder uten motiver i bevegelse på 1/30@ISO 800 med fordel vært kuttet ned til 1/8@ISO 200. 

For at du selv skal kunne gjøre deg opp en mening om bildekvaliteten, har vi samlet et lite knippe i dette fotoalbumet: 

Kvalitet på video er middels god uten spesielt godt detaljnivå, og HD-støtten kan derfor tas med en klype salt. 
Du kan se eksempel på HD-video tatt med kameraet her: 

Konklusjon 

Panasonic Lumix 
FX35 er et snertent lite kamera og definitivt ett av de mest spennende kameraene på markedet i dag, takket være en vidvinkel tilsvarende 25mm og innebygd bildestabilisator. 
Med unntak av en treg oppstartssekvens på snaue 3 sekunder oppleves kameraet også som hurtig i bruk. 
Dessuten er kameraet, som vanlig fra Panasonic, lett å bruke. 

Bildekvaliteten er god i godt lys med meget gode eksponeringer utendørs. 
Kameraet gir også gode bilder innendørs med blits - med 25mm vidvinkel er det med andre ord et meget godt festkamera; forutsatt at du bruker blitsen. 
Når du ikke gjør det, degraderes bildekvaliteten fort på ISO-verdier over 200, og bruksområdet blir begrenset til 10x13-bilder. 

25mm vidvinkel gir kameraet det lille ekstrapoenget som skal til for å kapre en svak femmer. 
