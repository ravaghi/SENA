Fenomenalt fra «fenomenet»
Verdens beste sognerapper fortsetter å lage gode låter og hysteriske tekster. 

Da bygdegutten Per Áki Kvikne Sigurdsson begynte å rappe under artistnavnet Kjartan Lauritzen, var det tullerap på bergensk. 
På balestrandsartistens tredje EP, «Fenomenet», er kanskje parodikarakteren han brukte borte, men referansene til fortiden er der hele tiden. 
Det samme er humoren, som er blant Lauritzens sterkeste virkemiddel. 

Det er ikke uten grunn at Kjartan Lauritzen kan kalle EP-en «Fenomenet», artisten har virkelig tatt Norge med storm det siste året. 
Hans to desidert mest kjente låter, «Havanna» og «Fredag», er begge avspilt rundt to og en halv millioner ganger på Spotify, og han har et liverykte nesten uten sidestykke. 
I sommer var det «bare så vidt at tregulvet i Magic Mirrors på Bergenfest holdt» ifølge BTs anmelder på stedet. 
I tillegg er han blitt kjent for mange utenfor bergensområdet gjennom rare og hysteriske TV- og radiointervju. 

Ferske «Fenomenet» fungerer bedre å høre fra A til Å enn de to forrige EP-ene «Under Skyen» og «Mestertyv», og det er forfriskende å høre at det er en slags rød tråd her. 
Ikke bare henger lydbildet bedre sammen fra låt til låt enn tidligere, men det virker også som om det er en rød tråd i teksten. 

Fra låt til låt greier han ut om oppturene han har hatt, og hans (ofte) latterlige og hysteriske responser på det. 
Som seg bør og hør på en utgivelse kalt «Fenomenet». 
«Vips, så ble jeg den største nerden» synger han på andrelåten «Porno», som nok også står for utgivelsens beste tekststykker. 
Innimellom de grovere tekstpartiene på «Pappa» legger han ut om at han ikke tar seg tid til plateselskapet Sony. 
På tittelsporet «Fenomenet» får vi en mer breial Lauritzen, men EP-en som helhet er en fin miks av hedonistisk selvskryt og humoristiske og nære betraktninger rundt hele artistsituasjonen. 

Noe av det viktigste for Lauritzen virker å være at låtene skal fungere godt live. 
Refrengene er catchy, og lette å huske. 

De to låtene med mest hitpotensial på EPen, «Fenomenalt» og «Nyte D», har allerede vært ute som singler en god stund. 
Han gjorde et godt valg i å ta med seg kompis Primadanna på femtelåten «I kveld», som blir et lite avbrekk før den store finalen i tittellåten «Fenomenet». 
Stemmen til Lauritzen er intens, og akkurat her trengs det litt variasjon. 

Lauritzen, som også har produsert EP-en, har satt sammen en solid utgivelse. 
Han greier å lage store låter med små personlige avbrekk, uten at det blir forstyrrende, og han er en referanse- og oneliner-mester. 
Han oppsummerer seg selv godt på låten «Porno»: 
«Litt på ekte, litt på dumt». 
