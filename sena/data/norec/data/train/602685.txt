Digge Miguel
Forrige gang oste det sex av utgivelsen til den eksperimentelle artisten Miguel. 
Hans nye album «War & Leisure» viderefører det samme uttrykket, men er hakket dypere. 

Miguel fortsetter eksperimenteringen og dykker dypere ned i psykedelia med en smakfull blanding av forskjellige sjangre. 
Han fortsetter også den røde tråden fra forrige album med låten «Pineapple Skies». 
En 80-talls inspirert funky låt som nærmest er en hyllest til Marvin Gaye og «Sexual Healing». 
Man får til og med et lite snev av sommerfølelse midt i vintermørket. 

Like etter får vi et eksempel på hans evne til å skape spennende og nyskapende hits. 
«Sky Walker» er en minimalistisk låt som er vanskelig å få tak på, men etter hvert skiller den seg ut og får kroppen til å gynge i takt. 

Tekstlig tar han denne gangen også tak i politikken. 
Trump får blant annet gjennomgå i låten «Come Through and Chill». 
”Know you´ve been on my mind like Kaepernick kneelin´. 
Or police killings, or Trump sayin´slick shit.” synger han. 

Miguel tør å skille seg ut, og har samtidig truffet superhit-knappen med «Sky Walker». 
Her får repeat-funksjonen kjørt seg og ”I'm Luke Skywalkin' on these haters” blir definitivt årets tekstlinje. 
Dette må høres! 
