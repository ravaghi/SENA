Eventyr i New York
”Eventyr i New York” er et morsomt eventyr i revers! 
Det tar med seg eventyrets konvensjoner og regler inn i den virkelige verden, med spenstig resultat. 

Filmen treffer den rette nerven, og blir en super kinostund for liten og stor. 
Dessuten imponerer Amy Adams, og gjør at Nicole Kidman bør kikke seg over skulderen! 

Eventyr vs virkelighet 

Historien åpner i det animerte riket Andalasia, der prins Edward forelsker seg i vakre Giselle. 
Men den onde dronningen sender Giselle til virkelighetens New York. 

Der ramler hun ned i armene til skilsmisseadvokaten Robert. 
Det blir kræsj mellom eventyrets og virkelighetens syn på kjærlighet. 
Samtidig kommer det flere figurer fra eventyr-riket, enten for å redde Giselle, eller drepe henne. 

Uimotståelig sjarmerende 

Filmen vekker assosiasjoner til ”Hvem lurte Roger Rabbit”, som også blandet den animerte og den virkelige verden. 
Men der ”Roger Rabbit” var forfriskende frekk, er ”Eventyr i New York” uimotståelig sjarmerende! 

Mye av æren går til Amy Adams, som overbeviser i en potensielt vanskelig rolle med flere fallgruver. 
Giselle er ei ekte eventyrjente som aldri lar den plagsomme virkeligheten kaste skygger. 

Gode biroller 

Patrick Dempsey har jeg alltid likt, helt siden videoklassikeren ”Can’t buy me love” for 20 år siden. 
Nå er han nok mest kjent fra tv-serien ”Grey’s Anatomy”, men viser her at han fremdeles har karisma nok for det store lerretet. 

James Marsden er ubetalelig morsom som prins Edward, og så er det herlig å se Susan Sarandon i en velplassert rolle som den onde dronningen! 

Moderne eventyr 

Regissør Kevin Lima og manusforfatter Bill Kelly har skapt et moderne eventyr som morer og underholder, mens den vekselsvis gjør narr av og gjør ære på Disneys egen eventyrtradisjon. 
Resultatet er en overraskende god familiefilm. 

”Eventyr i New York” anbefales med både snipp, snapp og snute! 
