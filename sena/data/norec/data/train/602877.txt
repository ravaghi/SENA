Se og hør i Det Hvite Hus
Denne uka forlot kommunikasjonssjef Hicks Det hvite hus, noe som er ettertrykkelig varslet i denne boka. 

Big Brother, Paradise Hotel, Farmen, 71 grader nord og sør og alt som fins av reality og såpe kan neppe måle seg med livet i Det hvite hus i Washington DC for tiden om en skal tro det forfatter Michael Wolff forteller i denne boka som har fått tittel fra president Trumps trussel mot Nord-Korea: 
De vil bli møtt av en ild og vrede verden aldri har sett maken til. 

Michael Wolff har fulgt livet i og rundt Det hvite hus og Trump Tower i New York på nært hold. 
Både valgkampen, dens dramatiske dreining i en retning ingen trodde den ville ta, selve valget, innsettelsen og innsettelsestalen, og deretter famlingen for å skape noe som likner på politikk i et miljø som i utgangspunktet var helt uten politisk erfaring. 
Trump er selger. 

Det er rystende lesning. 
Hvis man gidder. 
For det slår meg mens jeg leser, at det står jo ikke noe annet i denne boka enn det vi har kunnet lese i alle slags aviser, både kulørte, tabloide, seriøse, konservative, moderate, liberale og radikale de siste par årene. 

Senest denne uka kunne nyhetsmedia fortelle oss at Jared Kushner, Trumps svigersønn og altså Ivanka Trumps jødiske ektemann, mistet tilgangen til de mest hemmeligstemplede dokumenter i USAs administrasjon. 
Det er nesten som en fortsettelse av boka. 
Steve Bannon er nesten som en hovedperson i denne boka, men har er jo nå ute av soga. 

Jeg skal ikke trette leseren med mange sitater. 
Det ene overgår det andre her hvis man skal gradere etter sjokkerende effekt. 
Men bare for å anslå tonen: 
Steve Bannon går i korridorene i Det hvite hus og skjeller på Hope Hicks, som jo nå nettopp trakk seg som kommunikasjonsdirektør: 

«Du er dum som et brød. 
Jeg skal rævkjøre deg og den lille gruppa di», hvorpå en forbløffet president stikker hodet frem og lurer: 
Hva er det som skjer? 
Det er Jarvanka som forteller dette, altså ekteparet Jared Kushner og Ivanka Trump. 
Ytterligere rævkjøring oppleves av den som vil lese. 
