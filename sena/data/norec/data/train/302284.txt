«Som et Rednex fra helvete»
Gebhardt forener thrashmetal og banjo. 

||| 
EP: 
Håkon Gebhardts offentlige banjokarriere startet på andresporet på Motorpsychos nyaktuelle «Timothy's Monster», «Trapdoor». 

Både før og etter Motorpsycho-exiten i 2005 (Gebhardt gjorde et gjestecomeback på Øya i år) har han klimpret på femstrengeren i ymse sammenhenger, oftest i en lun og ordentlig country/folk-setting sammen med Martin Hagfors, men også i kulissene til Elisabeth Andreassen og Ida Jenshus. 

Defender er et idémessig frislipp slik sett, hvor ideen synes å være mash-ups av thrash metal og lo-fi americana, kombinert med innfallspreget bruk av lydklipp og effekter. 
Thrashgrass, som han selv kaller det. 

Noveltyaspektet er påtakelig når metalgryntevokalen «omfavner» en bluegrassaktig trudelutt på det innledende tittelsporet, og etter hvert degenererer til en slags akustisk skranglethrash, som et Rednex fra helvete eller noe - hvilket er like mye en anbefaling som en advarsel, når det er sagt. 

Gjennomføringsmessig faller brikkene på plass i enkelte passasjer her og der, og glimtet i øyet er der hele veien, men veien fra idé til perfekt symbiose synes lang og tornefull. 
