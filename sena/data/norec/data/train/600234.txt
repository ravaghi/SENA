Ikke så mild Moses
Action/Eventyr 

USA 2014 

Regi: 
Ridley Scott 

Skuespillere: 
Christian Bale, Joel Edgerton, Aaron Paul, John Turturro, Sigourney Weaver, Ben Kingsley, Hiam Abbass, Indira Varma, María Valverde 

Manus: Adam Cooper, Bill Collage, Steven Zaillian 

Aldersgrense: 
15 år 

Egnethet: 
Ungdom/voksen 

Det er selvsagt litt sus over det når Ridley Scott tar for seg selveste beretningen om Moses. 
Og «Exodus: Gods and Kings» blir bedre jo mer episk og visuelt ekstravagent regissøren bak «Gladiator» (2000) tillater seg å være. 
Det er når kamera sveiper over kjempende armeer eller tusenvis av slaver i arbeid, at kloen hans virkelig kommer til sin rett. 
Og selv uttrykket «bibelske proporsjoner» blir fattig for å beskrive den klimaktiske kryssingen av Rødehavet. 
Hver eneste CGI-animatør i Hollywood må ha vært involvert. 

At «Exodus: Gods and Kings» har mer klasse enn det jevne «sverd og sandal»-eventyr, sier seg kanskje selv. 
Den er også mer vellykket enn «Noah», årets andre gigantomane bibelepos. 
Men selv om vi vet hvordan det kommer til å ende — havet skal dele seg og Moses skal føre hebreerne tilbake til Kanaan - bruker Scott de fleste av filmens 150 minutter til å skildre maktspillet mellom Moses (Christian Bale) og hans farao-stebror Ramses (Joel Edgerton). 
Hvert visuelle gys vi får, må betales for i store doser seigt, svulstig melodrama. 

«Exodus: Gods and Kings» skal være både eventyr, historisk drama og bibelfortelling, og føles ikke 100 prosent tilfredsstillende som noen av delene. 
