Need For Speed
Best når gasspedaler trampes i bånn. 

Jeg har spilt mange spill i Need For Speed-serien, men aldri følt behovet for en filmatisering. 
Når den nå likevel er her, er jeg fornøyd med resultatet. 

Regissør Scott Waugh forsøker på ingen måte å revolusjonere bilfilmsjangeren, men filmen hans gjør det den skal. 
Vi får en potent blanding av fete biler, tøff kjøring og en tynn story, pakket inn i glansede bilder og kanonlyd. 

Og midt i mellom disse elementene makter hovedrolleinnehaver Aaron Paul (Breaking Bad) å skape en figur som er verdt å bry seg om. 

Fast bestemt på hevn 

Tobey Marshall (Aaron Paul) mister en god venn i en ulykke under et ulovlig billøp. 
Krasjet forårsakes av konkurrenten Dino Brewster (Dominic Cooper), men Tobey får skylda og må sone i fengsel. 

Når han slipper ut, er han fast bestemt på å hevne vennens død ved å slå Dino i et hemmelig prestisjeløp, arrangert av mystiske Monarch (Michael Keaton). 

Men da trenger han en fet bil, og komme seg fra New York til California på rekordtid. 
Inn kommer Julia (Imogen Poots) og en Ford Mustang Shelby. 

Mange kommer sikkert til å klage på at historien er tynn. 
Jo da, filmen er best når gasspedaler trampes i bånn og superbiler suser gjennom trafikken, ikke når det snakkes. 

Flere elementer i manuset kan plukkes i filler om man vil. 
Men hvorfor skulle man det? 
Det er unødvendig. 
Realisme står ikke i fokus her. 

Historien i Need For Speed er det den trenger å være, verken mer eller mindre. 
Den legger grunnlaget for halsbrekkende kjøring i høy hastighet over USA, og det er det som gjelder. 

Upåklagelig fartsfølelse 

Men selv om bilkjøringen er viktigst, er det grunn til å berømme Aaron Paul for å gjøre en, etter forholdene, god figur. 
Han tilfører velkommen vekt til en i utgangspunktet florlett rolle, og gir figuren en emosjonell tyngde som gjør det engasjerende å følge hans vei mot målet, bokstavelig talt. 

Imogen Poots spiller den søte dama, som alltid er med i slike filmer. 
Hun blir riktignok tillagt et tradisjonelt kjønnsrollemønster, men får heldigvis anledning til å vise hva hun duger til senere i filmen. 
Poots gir filmen et nødvendig smil, som en motsats til Pauls alvorstyngede uttrykk. 

Need For Speed er en vellykket bilfilm, med upåklagelig fartsfølelse, flere imponerende stunts og et lekkert utvalg av biler. 

Avslutningsløpet kjøres med superbiler fra Ferrari, Lamborghini, Koeningsegg, GTA, McLaren, Saleen og Bugatti, biler som er godt kjent fra spillserien, og som gjør meg nesten tårevåt. 

La gå at manuset er i enkleste laget. 
Jeg er faktisk ikke sikker på om Need For Speed ville blitt bedre med en dypere historie. 
