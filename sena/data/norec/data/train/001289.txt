Innhenta av hverdagen
Hva er problemet denne gang? 
Robbie sier det sjøl: no singles, just fillers. 

Kan noen gi denne mannen bedre sanger? 

Robbie Williams pleide å være herlig underholdende, på grensa til det uspiselige. 
Smått dekadent i sin store pop, vekslende sensuell og livstrøtt. 
Nå høres han bare trøtt ut. 
Røper han seg også? 
I teksten "Blasphemy" som egentlig handler om et forhold som har gått i stå, synger han: 
"Gravy in the mud. 
No singles just fillers". 
Det er kjent som oppskrifta på ei kjedelig plate: når du bare har fyll og ingen singelkandidater. 

Robbie har altså ikke helt mista sjølinnsikten. 

Men evnen til å infri har han rota bort. 
Det merkes idet han trekker pusten, store harmonier tenner din forventning om at han skal stille din tørst etter underholdning i store strøk - slik han har gjort så mange ganger før. 
Men så blir han bare dassende rundt som en blek skygge av sitt tidligere store jeg. 
En radiohit her, litt do-whop-sukkerspinn der, og hei! en synthlåt a la Pet Shop Boys, ååh nei det viser seg at den minner mer om Hugh Grant enn Pet Shop. 
Ingen av produksjonene følger opp anslagene nevneverdig. 
Stemmen til Robbie svikter aldri, det hele er ganske flinkt gjennomført - men hovedpersonens innlevelse vitner om at han egentlig syns låtene er like kjedelige som jeg syns. 

Dessverre ingen gullrekke fra gullgutten denne gang. 
Er det sant at han går inn i Take That-rekka igjen, nærmer han seg farlig kategorien "has been". 

PS Ryktene om Take That + Robbie = sant igjen, intensiveres i dag 
