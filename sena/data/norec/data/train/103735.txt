Australias helte-tyv
Regi: 
Gregor Jordan. 
Men Heath Ledger, Orlando Bloom, Naomi Watts, Geoffrey Rush, Rachel Griffiths. 
Australia/Storbritannia. 
Drama 

Effektiv og uttrykksfull film om Australias folkelige helte-skurk. 

Norge har Gjest Bårdsen, England Robin Hood, Frankrike har sin Arsen Lupin; det virker som ethvert land i sin historie behøver en legendarisk tyv som «tok fra de rike og ga til de fattige.» 

Ned Kelly er Australias versjon. 
Han levde mellom 1855 og 1880, og ble en fredløs i eget land, mens hans egne - de hundsede irsk-ættede - ble holdt brutalt nede av britiske overherrer i delstaten Victoria. 

Ned kommer på kant med maktapparatet. 
Konfrontasjonene leder til at mannen og hans vesle gjeng blir Samveldets største fiender. 
Og det må selvfølgelig gå galt, alt mens Ned blir en helt. 
Det er en nokså ujålete og rett-frem-fortalt film. 
Den dveler riktignok mer med mannens (guttens; han var 25 da han ble hengt) romantiske sider, enn med hva han faktisk betydde som historisk person. 
Og en totalt malapropos kjærlighetshistorie (med Naomi Watts, som engelsk landeierfrue) er bare dum. 

Men Heath Ledger er staut og stram og viril. 
Og Orlando Bloom skyter minst like godt med håndvåpen som han gjør med pil og bue i «Ringenes herre». 

Joda, det er en høyst brukelig western - unnskyld: eastern! - dette her! 
