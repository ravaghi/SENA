Endelig Turns sin tur
Verdt ventetiden. 

ALBUM: 
I sju år har det vært snakk om debutalbumet fra Oslo-baserte Turns, og idet man sluttet å tro det skulle komme, er det her plutselig. 

Hovedmann Anders Tjore har blant annet vært opptatt med Montée, i tillegg vil ryktene ha det til at betydelig flikking, justering og en rekke pålegg har måttet til før han var tilfreds med sitt verk. 

Så er dette også blitt uhyre sofistikert, rikholdig og ambisiøs popmusikk, vel verdt ventetiden. 

Man kan muligens si det høres ut som Jim O'Rourke bakket av Prefab Sprout, for å strekke seg ut etter to trygge referanser i mylderet. 

Selv om «Out» muligens kan fremstå som noe avansert, særlig på grunn av bandets interesse for third stream-musikk som preger deler av albumet, bør du gi det en sjanse. 

Selv hadde jeg en sterk romjulsopplevelse der vinterlandskapet på omslaget og gitarsoloen på «Do It Again» smeltet sammen og resulterte i uventet ekstase. 

Slike øyeblikk dukker stadig opp når man borer seg innover mot albumets kjerne, kan jeg love. 
