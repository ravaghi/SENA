BOK:Ikke på høyde med seg selv 

BOK: 
Maja Lundes økologiroman nummer to når ikke opp mot «Bienes historie». 

Maja Lunde: 
Blå. 
Roman. 
370 sider. 
Aschehoug. 

Det var nok vel optimistisk å håpe at Maja Lunde i en neste roman med lignende tematikk over lik mal kunne holde samme kvalitet som «Bienes historie» fra 2015. 
Høstens «Blå» mangler da også mye på å nå samme standard. 

De er begge økologiske romaner: 
På samme måte som «Bienes historie» ser på vitale naturendringer over tid (tidfestet til 1852, 2007 og 2098), spiller også «Blå» seg ut på flere tidsplan (2017 og 2041). 
Den har to fortellere, norske Signe på nåtidsplanet, franske David på framtidsplanet. 
På finurlig, om ikke helt troverdig vis, kanskje, skrives de sammen på slutten – som er bokas beste del, med fart og driv og spenning. 
Men i seinste laget. 

Fram til dess går det monotont, skjematisk, ordrikt: 
Først har Signe, en selverklært «67 år gammel eneseiler» og livslang miljøforkjemper, et kapittel der hun i jeg-form risser opp problematikken: 
I enden av en vestlandsfjord driver man nå og skjærer restene av en isbre til eksport for nedkjøling av kaksenes drinker i fjerne velstandsoaser. 
Lokale fosser er for lengst lagt i rør og støler under vann. 
I tillegg til solo å framføre en kollektiv økologiprotest skal hun også gjøre opp med gamlekjæresten, som har stått for mye av elendigheten. 
Nå kommer hun med båten sin for å ta hevn. 

I uttørrede franske landskap nær Bordeaux er den 25-årige David sammen med så mange andre forkomne etter mangeårig tørke i det sørlige Europa, med sin vesle datter på flukt for å overleve, helst nordover til «vannlandene» våre. 
Han forteller i tilsvarende jeg-form sin, familiens, miljøets historie i neste kapittel. 
Og slik fortsetter det, metronomaktig skiftende i kapitlene «Signe» og «David». 

Mye av romanen er holdt i dårlig fungerende dialoger: 
Her presses det fram replikker som man nesten har hørt før man ser dem på papiret. 
Teksten er heller ikke fri for uheldig ordvalg og metaforikk. 
Og der «Bienes liv» var nennsomt finslepen med tillit til leserne, er forfatterens ærend og budskap overtydelig her; stedvis går det over i rein agitasjon. 
Det digre hjelpeapparatet som takkes bakerst i boka, burde til sammen ha gitt forfatteren enda mer hjelp; og skrivetid. 
Som den framstår, er «Blå» en jevnt grei roman, som godt kan leses, mens som skuffer en begeistret etter «Bienes historie». 

LES FLERE BOKANMELDELSER: 
