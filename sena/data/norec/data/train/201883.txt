Fitbit Flex
Et kult treningsarmbånd som hjelper deg å bli litt mer aktiv i hverdagen. 

Det siste året har populariteten til såkalte «fitness wristbands» skutt fart. 
Nå er den store trenden å måle hvor mye vi beveger på oss med det formål å bli enda mer aktive. 

På norsk blir produktene ofte kalt for treningsarmbånd, men siden det stort sett dreier seg om aktiviteter som foregår utenfor trening, kan det like gjerne kalles for aktivitetsarmbånd. 

Vi har tidligere testet Jawbone Up som er blant de mest populære i denne kategorien. 
Men den har flere konkurrenter. 

Fitbit Flex og Jawbone Up har mange likheter, men skiller seg også på noen vesentlige punkter som kan være avgjørende for hvilken du ønsker å kjøpe. 

Mer robust 

Fitbit-armbåndet har en minimalistisk design, men er noe mer avansert enn det man kanskje får inntrykk av ved første øyekast. 
Flex kommer i to deler, selve aktivitetsmåleren, en liten rektangulær dings som kan lades opp via en medfølgende proprietær USB-dock, og et gummiarmbånd som huser aktivitetsmåleren. 

Du får to armbånd i pakken, et lite og et stort. 
Armbåndet festes med en justerbar låseanordning, som er robust, men noe vanskelig å koble sammen. 
Til gjengjeld sitter det godt fast rundt armen, noe som ikke er tilfelle med Jawbone Up, som det stadig vekk hender at detter av når vi tar av oss ytterjakka. 

Flex er laget så du kan bruke den gjennom hele dagen, og den er dessuten så vanntett at du ikke trenger å ta den av deg når du dusjer engang. 
Et dypdykk i havet bør du kanskje unngå. 

Tungvint lading 

Å måtte ta aktivitetsmåleren ut av armbåndet og sette det i en egen lader er imidlertid tungvint. 
Det beste hadde vært om den kunne plugges rett i en USB-kontakt. 
Men man blir vant til det. 

Jawbone Up kommer også med en proprietær ladeløsning, så her er det ingen forskjell mellom de to. 

Flex holder i fem dager på én lading, og å lade opp enheten går raskt, maks et par timer. 
Jawbone Up holder nesten det dobbelte, men det skyldes at førstnevnte støtter trådløs synkronisering, mens sistnevnte ikke gjør det. 

Hva kan det brukes til? 

Som Jawbone Up kan Fitbit Flex måle hvor mange skritt du går, hvor langt du beveger deg, hvor mange kalorier du forbrenner, antall aktive minutter, antall timer du sover og til og med kvaliteten på disse. 

All denne informasjonen synkroniseres automatisk til din Fitbit-konto, og er dermed tilgjengelig fra både web og din mobil eller nettbrett. 

På armbåndet finnes fem LED-lys som hjelper deg å se hvordan du ligger an: 

Ett lys representerer 20 prosent av dagsmålet du selv har satt opp. 
Når du tapper på Flex to ganger med fingeren, lyser LED-indikatorene opp. 
Det blinkende lyset viser hvor mye av dagens mål du har oppnådd. 

Vi skulle ønsket Flex-armbåndet kunne vise oss enda mer informasjon, men lysene er likevel ganske nyttige. 
Når du har gått dine skritt for dagen, begynner lysene å blinke samtidig som det begynner å vibrere. 
En liten, men morsom detalj som gir en ekstra motivasjon på veien. 

Trådløs synkronisering 

Det følger med en dongel som gjør det mulig å synkronisere Flex trådløst med datamaskinen, men forutsatt at du har en kompatibel smarttelefon eller nettbrett, kan du bruke den tilhørende appen, som kobles sammen via Bluetooth 4.0-standarden. 

Kompatible enheter er iPhone 4S, 5, 5S og 5C, femtegenerasjons iPod touch, iPad 3, Retina, Air og mini, Samsung Galaxy SIII og S4, Note 2, Note III, Galaxy Note 10.1 - men støtte for flere er på vei. 

Mobilsynkronisering fungerer utmerket, og det er kjekt å hele tiden kunne følge med på aktivitetsnivået i løpet av en dag. 
Jawbone Up må man plugge i telefonen for å synkronisere dataene, og selv om det ikke tar så lang tid, er min erfaring at det går lengre mellom hver gang man gjør det, av og til flere dager, fordi det er én ekstra ting å bry seg med. 

Enkel app, på godt og vondt 

Ellers er Fitbit-appen grei. 
Den ser pen ut, og er delt opp i seksjoner som gjør det enkelt å få overblikk over aktivitet og fremgang. 

Vi synes likevel den ikke er like bra som appen til Jawbone Up, som viser frem dataene på en mye mer bedre måte, i tillegg til at den vil analysere dataene og foreslå hvordan du kan forbedre deg. 
Jawbone har dessuten integrasjon med flere tredjepartstjenester. 
Fitbit har til gjengjeld et webgrensesnitt det går an å fordype seg i. 

Du kan også loggføre mat, vanninntak og kroppsvekt i appen. 
Kostholdsbiten er imidlertid stusselige greier sammenlignet med dedikerte apper som My Fitness Pal og ShapeUp. 
Ikke bare er mat-databasen dårlig og helt fraværende av norsk mat, det er heller ikke mulig å legge inn det du spiser på noen annen måte enn å skrive det opp. 
Jawbone-appen lar deg for eksempel skanne strekkroder. 

Fitbit har også en sosial funksjon, hvor du kan følge venner og konkurrere om hvem som går flest skritt i løpet av en syvdagers-periode, og dere kan heie på hverandre eller "taunte" hverandre. 
Kanskje må det til for at du skal komme deg opp av sofaen? 

God som vekkerklokke 

Flex måler hvor mange timer du har sovet, og kvaliteten på søvnen. 
For å gå i søvnmodus, må du trykke på Flex raskt flere ganger i et par sekunder. 
Nøyaktigheten på denne målingen kan diskuteres, og det virker som den tolker det at du ligger relativt stille som at du sover. 
Jeg har inntrykk av at Jawbone Up gjør det samme, men i begge tilfeller kan det uansett være en fin måte å følge med på hvor mye hvile du får om natten. 

Fitbit Flex kan også brukes som vekkerklokke. 
Den vibrerer da på håndleddet ditt, og gjør at du slipper å din bedre halvdel med den irriterende alarmen på telefonen din. 
Ikke bare er det omtenksomt for andre, men det er også sunt å slippe å måtte ha telefonen på soverommet om natta. 
Vi vet alle hvor forstyrrende det kan være. 

Alarmen setter du ved hjelp av mobilappen eller fra datamaskinen. 
Du kan sette opptil åtte stykker, og de kan være gjentakende. 
Alarmen gjentas tre ganger, eller til du skrur den av. 
Det gjør du ved å trykke fem ganger etter at viberingen har stoppet. 

Å skru av alarmen er mer komplisert enn på Jawbone Up, hvor man bare trenger å trykke en enkelt gang på styringsknappen, men det er kanskje bare en bra ting som tvinger oss til å våkne. 

Flex er heller ikke like smart om Up hva gjelder alarmfunksjonalitet, og kan ikke gjette når du sover lett og vekke deg opp da, som Jawbones variant gjør. 
Den vekker kun deg ved angitt tidspunkt. 

Konklusjon 

I vår test av Jawbone Up konkluderte vi med at det var «et veldig dyrt armbånd». 
Fitbit Flex er på sin side en anelse billigere, men vi ser på Prisjakt at det avhenger av hvor du kjøper det. 
På Apple Store er det 200 kroners prisforskjell, 800 kroner mot 1000 kroner. 

Så hva får man for 800 kroner? 
Kort fortalt en avansert skritteller pakket inn i et praktisk vannavstøtende armbånd. 
Om det er verdt pengene, kommer helt an på hvem som skal bruke det. 

Ønsker du å holde deg aktiv og trenger ekstra motivasjon, kan Flex utvilsomt hjelpe deg. 
Den trådløse synkroniseringen gjør at du nesten ikke trenger å tenke på at du har det på deg. 
Det er den store fordelen over Jawbone Up. 

At det også er innebygd vekkerklokke er nyttig, og kan gjøre det hyggeligere for den du deler seng med om morgenen. 
Søvnregistreringen kan også være en fin måte å bli litt mer bevisst på tiden man bruker på å hvile også. 

Fitbit Flex egner seg muligens ikke for de som er svært opptatt av å registrere all kroppsrelatert informasjon. 
Appen er lett å bruke, men viser ikke data på en spesielt avansert måte. 
Selve armbåndet er ikke veldig informativt utover de fem LED-lysene heller. 

Fitbit har imidlertid lansert en ny og dyrere variant, Force, som viser all statistikk samt klokke og ringevarsler fra telefonen på en liten skjerm. 
Denne er foreløpig ikke lansert i Norge, men kan være verdt å vente på. 

Jawbones armbånd kom nylig også i en ny versjon kalt UP24 som faktisk støtter trådløs synkronisering over Bluetooth, så det samme kan sies her. 

Fitbit Flex 
