Dårlig sosialist – bra komiker
Irske Keith Farnan fikk folk til å smile og le med sin forestilling "Bad Socialist" onsdag, men jeg har sett ham bedre før. 

Keith Farnan: 
"Bad Socialist". 
Standup. 
Comedy Box Festival. 
75 minutter. 
Spor 5, Stavanger. 

Showet fikk en dårlig start. 
Det skyldtes at Farnan måtte ta telefonen og snakke med Ikea, på scenen. 
Han måtte tydeligvis ta den telefonen fra en Ikea–sjåfør i ferd med å levere noe til hans hjem i England, og så måtte han ringe og tekste sin gravide kone. 
Eller måtte han virkelig det? 
Var alt en del av showet? 
Uansett føler ikke publikum seg særlig inkludert når det starter sånn. 

Vi ble inkludert 

Men snart ble vi inkludert – jeg skal si vi ble inkludert. 
Spesielt en branningeniør som hadde satt seg på en av sengene i lokalet, ble meget inkludert i showet. 
Hvorfor i all verden er det senger på Spor 5? 
Både publikum og Keith syns det var rart. 
Keith ble i tillegg provosert av senger og sofaer. 
Han likte slett ikke at vi satt behagelig, mens han måtte stå. 

Komikeren fyrte av en kanonade av spørsmål mot branningeniøren: 
Står du opp hver dag og hyller solen fordi den er laget av ild? 
Forbanner du månen fordi den ikke er av ild? 
Blir alle i Stavanger tildelt Harry Potter–hatter ved fødselen, før dere får et ingeniørfag? 

Elsker å høre om oss selv 

Jeg svevde i den villfarelse at showet "Bad Socialist" skulle handle om at det er umulig å være en god sosialist. 
Men Farnan sveipet så vidt innom det temaet ( en gang var han sosialist, han jobbet gratis mot dødsstraff i USA og kjempet for alle slags gode saker. 
Men nå er han far, og det barnet sluker alt engasjementet han måtte ha og mer til). 
Bad Socialist–forestillingen hadde han krøllet sammen og kastet i dusjen, fortalte han. 

I stedet handlet showet om Stavanger, og det elsker vi jo. 
Keith mente det hersket en spesiell stemning i byen, som om vi alle sammen hadde gjort noe forferdelig, kanskje en gang på 1990–tallet? 
Kanskje vi hadde drept et svensk indieband ved å bygge et Donkey Kong–spill i full størrelse og kastet oljefat på dem, for så aldri å nevne noe om det igjen? 

Ja nei, vi har nå litt dårlig samvittighet for diverse ting her i Stavanger – og nei, vi liker ikke å snakke om det. 

Farnan fikk mye mer latter når han snakket om Stavanger, enn om kone og barn. 
Det er ikke alltid like lett å få de kone & barn–historiene til å sitte. 
De er fantastisk interessante for den det gjelder, men ofte ikke for oss andre. 

Hans siste fan 

Første gang jeg så Keith Farnan spilte han for 500 mennesker på Clarion hotell, og jeg lo så jeg grein. 
Siden hadde det kommet færre og færre publikummere her i byen, fortalte han. 
Det var nå likevel bra oppmøte på Spor 5 denne kvelden, kanskje 100 meget fornøyde publikummere. 

- Men til slutt vil jeg måtte opptre for den siste tilhengeren jeg har igjen, en ingeniør på et hotellrom. 
Jeg vil føle meg som en hore, men jeg vil gjøre det, fordi dere har så enormt med penger, mente Farnan. 

Så galt blir det nok aldri, jeg ser ham gjerne igjen og blir nok aldri alene. 
For Keith Farnan har timing og humor, og han er smart. 

– Internett–dating er skitt. 
Det virker ikke. 
Vi skulle aldri byttet ut alkohol med algoritmer, mente Farnan. 

Farnan har et herlig blikk for både politikk og komikk. 
Ingen standup uten litt utdriting av Donald Trump. 
Men Irland har tydeligvis en enda dummere leder, Enda Kenny, som både lovde at irene vil gjøre "America great again" og gjerne bygge muren mot Mexico og. 

- Det beste med det, er at muren i så fall aldri blir bygd, vi kommer bare til å kose oss med mexicansk mat og kvinner, mente Farnan. 

Et meget bra show, men har vi ikke sett han litt bedre før? 
