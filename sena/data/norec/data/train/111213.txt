Spillanmeldelse:«Harry Potter and The Deathly Hallows: 
Part I» 

(VG Nett) 
«Harry Potter and The Deathly Hallows: 
Part I» beviser at Harry og vennene hans er blitt voksne. 
Eventyret er nå definitivt for de største. 

Filmene og spillene i Harry Potter-serien har gradvis blitt mer for det voksne publikumet. 
Dette spillet er kanskje det mørkeste og skumleste i hele serien, akkurat som filmen er det. 

Når du begynner å spille, er som å bli dratt inn i en god actionfilm: 
Du er revet med fra første stund. 
Du spiller Harry, som er ute på livsfarlig oppdrag for å ødelegge undersåttene til onde Voldemort. 

Det er særlig dødseterne du må bekjempe, og de dukker opp overalt. 
Alt du har å bruke er tryllestaven, og den må du utnytte for alt den er verdt. 

Heldigvis har du en del triks på lager, som usynlighetsknappe, mørkepulver og mystiske eliksirer. 
Det gjelder å være kreativ også, for eksempel kan du trylle om møbler til skjold mot Voldemorts menn. 
Du kan også bytte ut de magiske eliksirene med gjenstander som kan hele helsen din, eller som du kan angripe fiender med. 

Stemningen rundt, enten du er i bygater eller mer avsidesliggende steder, er dunkel, mørk og mystisk. 
Samtidig er grafikken god, og detaljene kommer godt frem. 
Det er action fra første stund, enten du er i nærkamp med fienden, eller må snike deg rundt hjørner uten å bli sett av dødseterne. 
Timene flyr mens du spiller, både fordi det er spennende og variasjonsrikt og fordi selve historien er så god. 

«Harry Potter and The Deathly Hallows: 
Part I» er absolutt ikke noe for de minste. 
Jeg hadde mine små oppe mens jeg spilte, men de begynte raskt å skjelve bak sofaputene. 
Til voksne og ungdommer kan det anbefales varmt. 
Spillet får en sterk firer. 

PS: 
Spillet er ute på PC, PS3, 360 (med Kinect-støtte), Wii, DS og mobiltelefoner. 
Det er 360-versjonen som er testet. 

HARRY POTTER AND THE DEATHLY HALLOWS: 
PART I Plattform: 360, PS3 og PC Genre: Action Alder: 
7 Utvikler: 
EA Bright Light Studio Utgiver: 
Electronic Arts 
