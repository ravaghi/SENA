Hvorfor må du alltid være flink pike, Skorgan?
Seig og traust hyllest til høsten fra en av våre fineste stemmer. 

ALBUM: 
Anita Skorgan (54) har 40-årsjubileum som artist i år, og markerer det med et nytt, norskspråkllig album. 

Hun var en av dem som klarte seg best i vinterens «Hver gang vi møtes» på TV2. 

Innertiere 
Flere av hennes tolkninger løftet sangene over i et nytt univers, i særdeleshet gjaldt det en naken pianoversjon av Ole Paus' «Det begynner å bli et liv» og Magnus Grønnebergs mer poppregete «To hjerter og en sjel». 

De var innertiere som lovet godt for neste plateprosjekt. 

Seigt og traust 
Derfor er det lov å være litt skuffet når hennes første album etter tv-serien er blitt så ensformig, seigt og framfor alt traust, nesten helt uten opptempo-låter. 

Gi meg en «Gammeldags sang», synger Skorgan, og det er blitt for mange av akkurat dem. 

Flink pike 
Det er dempet og tidvis vakkert, nydelig sunget og godt spilt, og lyden er så god som den skal være når Kirkelig Kulturverksted er oppdragsgiver. 

Likevel mangler det noe som drar meg inn i materialet og ber meg bli der, noe som engasjerer. 
Flere av sangene, særlig i midtpartiet av albumet, blir pludrete og uspennende. 

Hvorfor må du alltid være flink pike, Anita Skorgan? 

Nordby-tekster 
De 12 sangene har med få unntak melodi av Skorgan og tekst av Terje Nordby - fortsatt mest kjent som Tramteatrets husdikter - spesialskrevet til Skorgan. 

De handler om gammel og ny forelskelse og tapt og forbudt kjærlighet, livsglede, tidsklemme, trivialiteter og banaliteter. 

Høydepunkter er «Shangrila og Jerusalem» og «Kom heller hjem til meg», to poplåter som også er det nærmeste du kommer typiske radiosingler på dette albumet. 

Cohen-høydepunkt 
Likevel er den ene av to sanger som er oversatt og omskrevet av samme Nordby, Leonard Cohens «Tower Of Songs» - her «Sangenes tårn» - et av få andre høydepunkter som gir meg lyst til å trykke på repeat-knappen. 

Bassen til Jørun Bøgeberg driver hele låta fram, og inderligheten i Skorgans sang får en annen gyldighet. 

Endelig skjer det noe med produksjonen til Skorgan og Jon-Willy Rydningen, et ønske om å gå utover de nokså snevre rammene de har lagt for resten av prosjektet. 
