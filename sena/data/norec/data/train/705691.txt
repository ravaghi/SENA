Melankolsk moro frå Solsidan
FILM: 
Sår moro frå det strabasiøse livet på den svenske solsida. 

Solsidan - filmen 

Sjanger: 
Komedie. 
Med: 
Felix Herngren, Mia Skäringer, Johan Rheborg, Josephine Bornebusch. 
Regi: 
Måns og Felix Herngren. 
Nasjonalitet: Sverige, 2017. 
Lengde: 
1 t. 44 min. 
Aldersgrense: 
Tillatt for alle. 

Så har svenske «Solsidan» gjort som danske «Klovn»: 
Tatt steget frå halvtimes episodar i tv-serieformatet til langfilm på kino. 
Nå manglar det bare at det same skjer med norske «Side om side», «Helt perfekt» eller «Neste sommer». 

For det er altså dette formatet me snakkar om: 
Godmodige, populære, humoristiske tv-seriar - som likevel har ein viss brodd. 
Me ler av dei latterlege karakterane og situasjonane dei hamnar i. 
Men suksessen ligg i gjenkjenninga. 
Me ler av oss sjølv. 
Eller i alle fall nokon me kjenner. 

Mens danske «Klovn» blir relativt orientert rundt alt det pinlege som kan skje i samband med underlivet, har «Solsidan» og «Side om side» til felles at dei tek for seg pinlegheiter i livet på solsida i to av verdas rikaste, beste og tryggaste land. 
Men der fasade, hierarki og (sjølv)kontroll er ennå eit hakk viktigare i Sverige enn i Norge. 

Og her ligg altså komikken i «Solsidan - filmen», i kampen for å halda fasaden mens du på innsida koker: 
Den snille, kjedelige tannlegen Alex skal skiljast fordi kona har funne seg ein annan, ein hippieaktig, spennande friluftsfantast. 
Viser Alex sinne? 
Nei, han må jo vera full av forståing. 

Samtidig drøymer den sosialt klumsete, kjipe - men evig blide - Ove og kona om å få barn, utan å få det til. 
Mens superrike 
Fredde går rundt og mistrivst i sitt gullbur, der den sosialt ambisiøse - og ikkje akkurat knivskarpe 
- Mickan kjempar for å ta seg godt ut på Instagram og i den beinharde krigen det er å framstå som perfekt. 

Strengt tatt er det heile plottet i filmen. 
Problemet - som det var i «Klovn - the Movie» - er at filmen bare blir som ein veldig lang episode i tv-serien, og at det er grenser for kor vellukka det er i 1 time og 44 minutt. 
Særleg i siste halvdel stoppar det litt opp. 

Noko av det fine med «Solsidan» er at all melankolien og alt det triste som heile tida ligg under, og som på eitt vis gjer dette like mykje til ein tragedie som ein komedie. 
Alle er ulukkelege. 
Men alle går rundt og smiler. 
Stivt. 
Det er nydeleg. 
