Halter i land på Ytre Hebridene
BOK: 
Peter May har skrevet en ny fascinerende bok om livet på øya Lewis, men dette ble den svakeste i trilogien. 

Peter May: 
Lewisbrikkene. 
Krim. 
Oversatt av Ragnhild Aasland Sekne. 317 sider. 
Goliat forlag. 

Gjennom «Svarthuset» og «Lewismannen» fulgte vi politimann Fin Macleods vei tilbake til barndomsøya Lewis, utrolig fine og følelsesmessig sterke bøker, som høstet sekserterninger i fleng – også her i avisa. 

I denne siste boka har Fin blitt sikkerhetssjef for en lakselord på øya. 
Fin får i oppdrag å etterforske ulovlig fiske. 

En av dem som tjuvfisker er Whistler Macaskill. 
Han var Fins beste venn i tenårene, slåsskjempe, einstøing og villmarksmann: 
«Han var som en svær hund... 
Han beit nå og da, men han sluttet aldri å være glad i en». 

Sammen oppdager Fin og Whistler liket av rockestjernen Roddy, i et småfly som styrtet for 17 år siden. 
Whistler spilte i bandet til Roddy og Fin var roadie. 

«Lewis-brikkene» handler om mange ting og hopper mye fram og tilbake i tid: 
Tittelen refererer til de gamle sjakkbrikkene som ble funnet på øya, der brikkene er norske vikingkrigere. 

Mordet på Roddy kommer i bakgrunnen for Fins forhold til Whistler, og tjuvfiskeproblemet glemmes. 
I forrige bok ble Fin sammen med barndomskjæresten Marsaili , men magien er borte. 

I tillegg dukker den vakre rockestjernen Mairead opp, en slags blanding av Sinead O’Connor og Dolores O'Riordan. 
Fin hadde en gang hadde et forhold til henne. 

Vi får også en historie om et skipsforlis i 1. verdenskrig, der oldefaren til Whistler reddet bestefaren til Fin. 
Og Donalds prestekompis er i trøbbel, fordi han drepte en mafiaboss i forrige bok. 

I sum har ikke May klart å smi alle elementene sammen til én overbevisende fortelling. 
Det er uklart hva Fin vil, han strever mot flere uklare mål. 
Alle tids-hoppene blir også litt slitsomme. 
Hva med for eksempel å oppklare drapet på Roddy? 
Det begynner Fin først med de siste 80 sidene. 

Forfatteren får til en veldig følelsesmessig og fin slutt. 
Men i de første to bøkene kokte det med slike sterke følelser hele tiden. 
Lewis-trilogien halter i land, framfor å slutte på topp. 

LES MER FRA SAMME FORFATTER: 

LES OM ANDRE GODE BØKER: 
