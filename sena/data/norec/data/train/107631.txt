Giya Kancheli:«In L'istesso tempo» 

ECM New Series/Grappa 

Tid, rom og bevegelse utfordres i tre verker av den georgiske komponisten Giya Kancheli, kjent fra blant annet samarbeid med Jan Garbarek. 

I likhet med for eksempel Arvo Pärt og Henryk Gorecki kombinerer han modernistiske elementer med impulser som har til dels århundrelange røtter, i et tilsynelatende forenklet uttrykk. 
Men selv om disse verkene er breddfulle av melodiøsitet og ofte tiltalende klanger, er de tidvis ubehagelige inntil det smertelige å lytte til. 

Om det er glimt av lys, er det gjerne mot et overveldende mørkt og dystert bakteppe. 
I begynnelsen av «Time... and again», en duett for piano og fiolin, etterfølges voldsomme utbrudd av urovekkende stillhet. 
Disse bruddene kommer også senere i dette 25 minutter lange verket, og man er aldri helt sikker på når det er slutt. 

Et lydbåndopptak av en mannsstemme åpner «V & V» og gir ubestemmelige sakrale eller folkelige assosiasjoner før solofiolin og strykeorkester kommer inn, motvillig. 
Pianokvartetten «In L'istesso tempo» kjennetegnes av bølgende energibevegelser og bidrar til en noe lysere avrunding av platen. 
Gjennomgående preges stykkene av voldsom dynamikk, der vulkanske kraftutladninger brått kan veksle med stillhet eller forsiktig hvisken. 

Gidon Kremer har full kontroll over fiolinens dynamiske og klanglige spenn og har drevet frem et presist strykeensemble i Kremerata Baltica. 
Pianisten Oleg Maisenberg er lydhør dialogpartner, mens The Bridge Ensemble gir en overbevisende fremføring av pianokvartetten. 

Carl Petter Opsahl 
