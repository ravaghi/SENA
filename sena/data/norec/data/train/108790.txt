Filmanmeldelse:Diplomati på prøve 

To sterke personligheter setter diplomatiets kunst på prøve i dette tette, men noe stillestående dramaet. 

En tysk general og den svenske generalkonsulen til Paris var avgjørende brikker de dramatiske augustdagene i Paris 1944. 
De allierte var i ferd med å rykke inn i metropolen, tyskerne var desperate. 

«Mannen som reddet Paris» 

Ordren fra Hitler var å bombe Paris sønder og sammen. 
Krigens ruinerende ondskap mot humanistiske verdier og hundretusener av menneskeliv; det var det det sto om. 

Den lojale tyske general Dietrich von Choltitz er klar for sitt brutale oppdrag. 
Raoul Nordling, født og oppvokst i Paris, og svensk generalkonsul til byen, skal forhindre katastrofen. 

I virkeligheten var de flere møter og lengre samtaler mellom de to. 
Schlöndorffs film, som bygger på skuespillet «Diplomati» av Cyril Gely, har fortettet det hele til et døgns intens samtale. 
I blant vibrerer spenningen, men i blant blir det vel mye filmet teater. 

Styrkeforholdet mellom Arestrup (Choltitz) og Nordling (Dussollier) veksler i et spill som fascinerer. 
Personlige forhold, ære, men også ansvar for krefter langt utover eget forgodtbefinnende, er faktorer som belyses. 

Choltitz militære plikt og hans moralske ansvarsfølelse er på kraftig kollisjonskurs, noe som utnyttes av den snartenkte, kunnskapsrike, handlekraftige og samtidig smidige svenske diplomaten. 

Gjennom grålysning og et krigshissende bakteppe penser samtalen inn på verdier og historiske hendelser, godt ivaretatt av to skuespillere som gjorde samme roller på scenen. 

Du merker at de er godt samkjørte sparringspartnere. 
Men kanskje nettopp fordi filmen er så dialogdrevet, skinner det teatrale aspekt gjennom. 

Fokuset på 2. verdenskrig har av naturlige årsaker vært stort her i landet ettersom det er henholdsvis 75 og 70 år siden krigsutbrudd og fred. 
Denne filmen bidrar til å øke perspektivet over nazi-tidens ringvirkninger. 
