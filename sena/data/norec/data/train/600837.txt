Høyt flyr de og skravlete er de
Animasjon/Familiefilm 

Originaltittel: 
Planes 2: Fire & Rescue 

Regi: 
Bobs Gannaway 

Amerikanske stemmer: 
Dane Cook, Julie Bowen, Stacy Keach, Brad Garrett, Teri Hatcher, Danny Mann, Cedric the Entertainer 

USA 2014 

Aldersgrense: 7 år 

Egnethet: 
Familie 

Den første «Fly»-filmen var kanskje ikke direkte dårlig. 
Men med sitt sørgelig lave ambisjonsnivå gjorde den heller ikke akkurat ære på den stolte Disney-arven. 
Målgruppen — smårollinger med sans for gilde farger og motoriserte kjøretøy - likte likevel «Fly» godt nok til at vi allerede nå, under ett år senere, får «Fly 2: Brann og redning». 

Og filmen holder hva tittelen lover: 
Den inneholder både fly, brann og redning. 
På grunn av en teknisk feil kan ikke det lille propellflyet Dusty lenger delta i flyrace. 
Men Dusty er ikke tapt bak en sky. 
Han omskolerer seg, og blir brannslukker i de store amerikanske skoger i stedet. 

Også denne gangen er figurene fattige på sjarm, ordspillene bløte og historien tvers gjennom forutsigbar. 
Og også denne gangen skravles det noe aldeles forferdelig. 
Ingen av de små blikkboksene bruker ett ord hvis de kan klare å klemme inn fem. 
Samtidig fremstår «Fly 2» som en mer forseggjort film enn eneren. 
Ikke minst er de store panoramaene av noen landskapsbilder ofte flotte. 

Så er det bare å vente på neste «spinoff»-produkt i kjølvannet av «Biler». 
Hva kommer etter «Fly», tro? 
«Båter»? 
«Tog»? 
«Ståhjulinger»? 

Anmeldelsen er basert på 3D-versjonen med norsk tale. 
