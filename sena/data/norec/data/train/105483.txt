Plateanmeldelse:Ingebjørg Bratland - «Berre meg» 

Frøken Nordstoga? 

ALBUM: 
VISER Ingebjørg Bratland «Berre meg» (Universal Music) «Vi vil høre mer fra henne - nå!» var undertegnedes krav etter å ha hørt Ingebjørg Bratland hviske frem «Til ungdommen» under minnekonserten for 22. juli-tragedien på en besynderlig sterk måte. 

Jeg ble bønnhørt, men har fremdeles inntrykk av at hun er i overkant influert av sin makker på Spellemann-vinnende «Heimafrå», Odd Nordstoga. 

Ikke så rart, kanskje. 
De har vokst opp sammen i Vinje (Odds mor er Ingebjørgs kvedar-læremester), spilte 150 konserter sammen i fjor og Odd er delaktig til den lette folkemusikk-basisen også her. 

«Berre meg» er uangripelig vakker, men litt tam i uttrykket. 
Bratland har en fortryllende stemme med kvedar-bakgrunnen intakt i fraseringen, men lydbildet er så pent og pyntelig at man raskt risikerer å miste interessen. 

Ingebjørg Bratland har mer inne, og jeg er sikker på at det kommer etter hvert. 

BESTE LÅT: 
«Ingen som du» 
