TEST:Sony Bravia KD-65X9005B 

Sony skiller seg fra mengden med et beist av en TV. 

Ser vi bort fra den rådyre X95 som kun kommer i 85-tommers størrelse, er det X9005B-serien som er Sonys toppmodell på TV-fronten i år. 
Og det merkes. 
Her er nemlig lite overlatt til tilfeldighetene: 
En TV-lyd som gruser konkurrentene, 4K-oppløsning, og en bildekvalitet som virkelig får fram smilet. 

Som du ser av navnet er vår testmodell på 65-tommer og prisen i butikk ligger på rundt 40.000 kroner. 
Ja, det er dyrt, men det er også det samme nivået konkurrentene i denne klassen ligger på, deriblant Samsungs buede 4K-modell som vi nettopp har testet. 

Blir prisen alt for høy bør du merke deg at X9005 også fås i 55-tommer til rundt 30.000. 
Er derimot pris uviktig og du virkelig har lyst til å ha større TV enn naboen, kommer det også en 79-tommer i løpet av sommeren. 

Hva får du? 

Den nye X9005B har nesten det samme navnet som fjorårsmodellen X9005A, men ikke la deg lure av det. 
Det har nemlig skjedd svært mye på innsiden som er verdt å vite. 

Det viktigste er at alle de fire HDMI-inngangene nå er av typen HDMI 2.0 (som blant annet gir 4K også i 60p), samt at TV-en har innebygget HEVC 2.0-dekoding. 
Det gjør ganske enkelt at årets modell også gir deg tilgang til Netflix i 4K via TV-appen. 

Rådet her er altså klart: 
Ikke kjøp fjorårsmodellen, det er X9005B du skal ha av de to. 

Design og førsteinntrykk 

Hvis du leste vår sak om Sonys TV-høyttalere tidligere i år, er det ingen overraskelse at de satser tungt på god TV-lyd, og som i fjor er det spesielt X9-serien som er det beste eksempelet på dette. 

I likhet med fjorårsmodellen er nemlig X9005B utstyrt med store høyttalerelementer på hver side av panelet. 
Den er også klargjort for bruk med Sonys nye trådløse subwoofer, og er du av dem som ikke vil ha et surroundanlegg i stua er det bare å smile bredt og sette på popcornet: 

Lydkvaliteten fra de innebygde høyttalerne gir nemlig den beste TV-lyden vi har opplevd. 
På dette punktet er ganske enkelt ingen av konkurrentene i nærheten. 

Den gode lyden har imidlertid et par konsekvenser, og det viktigste er at denne TV-en virker langt større enn konkurrentens TV-er i samme størrelse: 

Dypere: 
For det første tar store høyttalerelementer større plass, og Sony har derfor et kilefomet design nederst der de største elementene ligger. 
TV-en er altså langt dypere enn sine konkurrenter.Bredere: I tillegg bygger TV-en cirka 13 centimeter ut på hver side. 
TV-en er altså nesten 30 centimeter bredere enn andre 65-tommere, og det gjør at den ser ganske så massiv ut i stua. 

Men det som er bra for noen, er også unødvendig for andre: 
Er du som meg og allerede sitter med komplett lydanlegg, er det liten vits å betale ekstra for den gode TV-lyden. 
På dette punktet gjelder det altså å kjenne sine egne behov. 

Funksjoner og brukervennlighet 

TV-en er utstyrt slik vi forventer i denne prisklassen: 
Du får med en standard fjernkontroll og en enkel touchkontroll kalt «One Flick-Remote». 
Det er den siste vi bruker i det daglige, men til mer avansert bruk er det godt å ha standardkontrollen tilgjengelig på grunn av dens mange hurtigtaster. 

Bruker du Skype vil du også sette pris på at webkameraet nå er bygget inn i TV-kabinettet øverst på venstre side. 
En elegant løsning her altså. 

3D er selvsagt på plass, og her er det aktiv 3D som gjelder. 
Bildekvaliteten på dette punktet oppleves forøvrig som mer enn god nok, ganske enkelt fordi de fleste barnesykdommene på 3D nå er luket bort. 
Merk deg imidlertid at TV-en ikke viser 3D i 4K, men det er det heller ingen av konkurrentene som gjør per dags dato. 
Med i esken følger det forøvrig to stykk aktive 3D-briller. 

Brukervennligheten er typisk Sony på godt og vondt. 
Menyene oppleves som relativt oversiktlige så snart du har blitt vant til dem, men lærekurven er etter vår oppfatning brattere enn hos både Samsung, Philips, LG og Panasonic. 

Hovedproblemet er at Sony litt for ofte tvinger deg inn i flere undermenyer som det tar litt tid å finne. 
Setter du en USB-plugg i TV-en, dukker den for eksempel ikke opp automatisk i kildelisten. 
I stedet må du først trykke på Home-knappen, og så velge Medieserver for å få den til å dukke opp. 
Ingen heksekunst når du vet hvordan, men unødvendig tungvint - spesielt for de yngre og eldste medlemmene i familien. 

SmartTV-muligheter: 
Litt det samme ser vi når det gjelder innholdet av TV-apper. 
Utvalget har blitt langt større enn før, og den store rosinen i pølsa er selvsagt at Netlix i 4K her er på plass (mer om bildekvaliteten på den lenger ned). 

Når du skal finne andre TV-apper og legge dem til, tvinges du imidlertid til å bla deg gjennom absolutt alle appene. 
Det er altså ingen kategorisering eller søkefunksjon. 
Enkelte ikoner ser også ut som TV-apper, uten å være det. 
For eksempel kommer du ofte bare rett inn til en trailer til en film du kan leie i Sonys videobutikk, og ikke til en film eller app i seg selv. 
Det er greit at Sony vil skryte av sin egen videobutikk, men da syns vi heller at de bør gi deg to filmer gratis sånn at du kan prøve tjenesten. 

Det ser også ut som om Sony har slurvet litt med oppløsningen på sine egne TV-apper: 
Sonys egen Music Unlimited (=Spotify/WiMP-alternativ) viser for eksempel opp lavoppløste bilder av platecoverne, i stedet for å utnytte 4K-oppløsningen TV-en har. 

Nå skal det sies at vårt trådløse jobbnett ikke er så bra som vi skulle ønske, og at det kan tenkes at TV-en nedprioriterer platecoverne. 
Men med det forbeholdet i boks, virker det i hvert fall ut som om Sony har kastet bort en mulighet til å vise hvor mye TV-en faktisk kan skinne. 

Her er det altså litt å gå på, men humøret kom heldigvis raskt tilbake igjen. 

Bildemessig er det bare å smile 

I likhet med fjorårsmodellen er også dette en klassisk kant-LED-modell. 
Det blir altså kun X95-modellen som får bakgrunnsbelyst LED i år, og den vil dessverre få en prislapp som gjør den lite aktuell for privatpersoner. 

Sony har imidlertid pøst på med alt de kan av bildebehandling, og du skal ganske enkelt være rimelig kravstor for å ikke bli imponert. 
Vi gir også pluss i margen for de ulike bildemodusene, som oppleves som mer edruelige enn på Samsungs 4K-modell. 

Vi la allerede i fjor merke til at Sony har piffet opp standardmodusen sin, og tendensen er der i år også. 
Rødt og blått er for eksempel litt kraftigere enn vanlig, og selv om det kanskje ikke er helt riktig, er nok dette noe mange vil like. 

Kontrast og sortnivået oppleves som svært bra, men det er også noe vi forventer i denne prisklassen. 
Også detaljgraden imponerer, selv om det er tydelig at Sony ikke har prioritert å gi et like skarpt bilde som Philips. 
Du får uansett en imponerende detaljgrad i mørke partier, og det øker ganske enkelt filmfølelsen. 
Hva som er «mest riktig» av bildetilnærmingen til Sony og Philips er selvsagt en smakssak: 
Høy detaljgrad øker dybden i bildet, men har du vært en plasma-entusiast vil du antagelig foretrekke hvordan Sonyen bearbeider signalet, fordi bildet oppleves som hakket mer naturlig. 

Det er likevel ikke til å legge skjul på at vi også her kan legge merke til kant-LEDenes svakhet, altså litt lysgjennomtrenging i hjørnene (venstre hjørne hos oss). 
Det skjer imidlertid når vi setter på våre testplater og aktivt leter etter svakheter, og ikke i daglig bruk. 

Glimrende skalering. 
Siden det per dags dato ikke finnes noe 4K-innhold bortsett fra små trailere på nettet og Netflixs utvalgte TV-serier, er det viktig at TV-en klarer å skalere dagens TV-sendinger og Blu-ray-filmer på en god måte. 

Og her leverer virkelig Sony varene: 
Blu-ray filmer ser strålende ut, og TV-sendinger med Fotball-VM og naturprogrammer tar seg også svært godt ut. 
Gamle SD-sendinger er riktignok ikke så veldig imponerende, men oppleves likevel som greit nok. 

Noen stor overraskelse er det likevel ikke, for også fjorårsmodellen KD-65X9005A fikk skryt av oss på dette punktet. 
Vi ser imidlertid at utviklingen har gått videre, og sammenlignet med forgjengeren synes vi årets modell er bedre på bevegelse. 

Netflix i 4K: 
Fram til Blu-ray i 4K blir lansert i løpet av 2015 er paradegrenen naturlig nok «House of Cards» og «Breaking Bad» i 4K. 

På sitt beste er nemlig bildekvaliteten helt strålende, og det jevnt over rolige tempoet i produksjonen gjør at hovedrolleinnehavernes utallige poseringer vises i all sin prakt. 

Nok en gang konstaterer vi imidlertid at det blir litt småhakking i de raskeste scenene, men det skyldes ganske enkelt at den komprimerte videoen fra Netflix ikke henger helt med i svingene. 

Konklusjon 

Sony Bravia KD-65X9005B styrer unna jippoer som buet skjerm og fokuserer på to ting: 
Å gi deg best mulig bildekvalitet og best mulig TV-lyd, og i så måte leverer den på begge områder. 

Er du på jakt etter godt bilde og svært god TV-lyd får den altså en klar kjøpsanbefaling om du takler prisen. 
Vi gir den likevel ikke vår Anbefalt produkt-logo, fordi den ikke passer for alle. 

Minuset er nemlig at den gode TV-lyden krever sin plass og koster penger. 
Har du ikke behov for de innebygde høyttalerne finnes det altså bedre alternativer. 
Konkurrentens toppmodeller er selvsagt aktuelle her, men vi skal heller ikke glemme lillebror Sony Bravia KD-X8505B som kan fås til 10.000 kroner mindre i samme størrelse. 

Hvordan lillebroren gjør det bildemessig får du heldigvis snart svaret på: 
Vi har den nemlig inne til test, nå og sammenligner dem begge. 
Her er det altså bare å følge med. 

Sony Bravia KD-65X9005B 
