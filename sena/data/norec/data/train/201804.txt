Logitech QuickCam UltraVision
Den største svakheten hos de fleste webkameraer ligger i optikken. 
I sin nye serie har Logitech tatt i bruk en langt mer avansert optikk. 
Det ga resultater. 

Et hvert digitalt bilde består av informasjon generert av lys. 
Det første leddet som møter lyset når det skal fanges og digitaliseres er kameralinsen, og kvaliteten på denne er den første flaskehalsen i prosessen. 
Det som ikke passerer her er borte for alltid. 

De andre elementene i en en webkameraløsning, som elektronikk, innkapsling og programvare, blir stadig billigere. 
Derfor er det smartest å spandere litt ekstra på linsen, det gir et vesentlig bedre bilde til samme pris. 

Den nye linsen i Logitecs UltraVision har større glassflate og større effektiv blenderåpning. 
Resultatet blir et bedre utgangspunkt for bildebrikken og programvaren som skal bearbeide informasjonen og du sitter igjen med gevinsten - et bedre bilde. 

Fungerer det også slik i praksis? 

Installasjon og montering 

Løsningen består av kamera og bøyle som er fast montert sammen pluss programvare på CD. Installasjonen gjøres uten at kameraet er tilkoblet, og er ganske omfattende. 

Etter omstarten er det bare å koble til kameraet med USB-kontakten, og starte den programvaren du vil bruke. 
Kameraet fungerer med alle programmer som kan bruke webkameraer, som Skype, alle forskjllige Messenger-varianter osv. 
Det følger også med et program for opptak av stillbilder og video i forskjellige formater og kvalitetsnivåer. 

Å plassere kamera kan være en utfordring, avhengig av hva slags skjerm du har. 
På en tynn bærbar er det ikke mulig å bøye bøylen slik at den støtter kameraet. 
Derfor blir kameraet hengende på kanten og vippe, og den som ser video av deg blir sjøsyk etter kort tid. 
Litt tape fikser dette, men elegant er det ikke. 
Logitech har webkameraer beregnet på bærbare, det kan virke som om dette kameraet er designet for å ikke konkurrere med disse... 

På flatskjermer funger det stort sett bedre. 
På våre Dell-skjermer passet den perfekt, men på den slankere Acer-skjermen var det samme problem som på den bærbare. 

Den delen hvor linsen sitter kan dreies for å justere den vertikale kameravinkelen. 

Bildekvalitet 

Vi tok stillbilder i dagslys innendørs og kvaliteten var rett og slett imponerende. 
Fargegjengivelse og detaljrikdom var påtagelig bedre enn noe annet webkamera vi har testet. 

Oppløsningen er 1,3 megapiksler, men styreprogrammet kan ta stillbilder i oppløsninger fra 320x240 til 2304x1728 ved hjelp av interpolasjon, hva nå poenget skulle være med det. 
I 1280x960 er bildekvaliteten optimal og langt over det du trenger til webkamerabruk. 

Video fungerer ok i oppløsninger opp til 640x480, over dette blir det hakkete. 
Dette skyldes at USB 2.0 ikke klarer å håndtere datastrømmen av ukomprimerte bildedata. 

I praktisk bruk som webkamera fungerte Ultra Vision også langt bedre enn tidligere kameraer; bildet var skarpere og lyset riktigere. 

Den nye bildeprosesseringen som ligger i RightLight 2 programvaren bidrar sterkt til den gode bildekvaliteten. 
Lysmålingen er bedre og mer intelligent, slik at balansen mellom baklys og motivlys blir mer naturlig. 

Konklusjon 

Dette er rett og slett det beste webkameraet vi har testet hittil. 
Det gir best farger, flere detaljer og riktigere bildebehandling enn noen andre løsninger vi har testet. 

Prisen er også på topp, du må betale over 1000 kroner for dette kameraet, men ikke så mye mer, og det varierer sterkt mellom de forskjellige (nett)butikkene. 
