Litt ironisk at Pharell må ha produsenthjelp av Daft Punk, er det ikke?
N.E.R.D. er først og fremst artister denne gangen. 

ALBUM: 
Det var en gang at ethvert album som hadde produsentaliaset The Neptunes innprenta i albumomslaget var garantert suksess. 

Pharell Williams og Chad Hugo hadde en umiskjennelig evne til å forvandle gråstein til gullplate - noe særlig Justin Timberlake fikk erfare da han gikk fra boyband-gutt til semibadboy. 

Problemet deres har imidlertid i stor grad bunnet i at de ikke har klart å forvalte det nyskapende produsentgenet på eget N.E.R.D.-materiale. 
Til det har idéene både vært for omfattende og for sprikende. 

Fjerdealbumet «Nothing» er i så måte, i all sin popnøkternhet, en positiv overraskelse. 

Her finnes ingen «Rock Star» eller «Lapdance», bare et knippe pop-og-funk-hybrider som er vevd sammen på en smakfull og sømløs måte. 

Det er kanskje litt ironisk at N.E.R.D.s klart beste låt denne gangen, «Hypnotize U», er produsert av den genierklærte elektronikaduoen Daft Punk — men det var kanskje en slik outsourcing av produsentansvar som måtte til for at artistene i dem kunne skinne litt igjen. 
