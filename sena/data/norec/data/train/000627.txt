Little Deviants
Intenst, men ikke morsomt i lengden. 

De siste årene har berøringsteknologi blitt en av de viktigste måtene vi samhandler med spill på. 

Little Deviants tar i bruk PSVita-konsollens bakside, og lar deg manipulere spillverdenen med fingrene. 

De små rakkerne (direkte oversatt fra spillets tittel) er små baller som ruller omkring, og det er din oppgave å dytte dem i riktig retning. 
Målet er å samle nøkler på spillbrettene, slik at du kan reise gjennom en portal til neste brett. 

Brettene brytes opp av minispill, hvor du må ta i bruk berøringskjermen på både bak- og fremsiden for å samle poeng. 

Ikke engasjerende 

De små rakkerne er søte, men identitetsløse. 
Den korte introduksjonen til fortellingen gir meg ikke noe engasjement for de små figurene. 

Hvorfor skal jeg kjempe mot de mange og farlige robotene? 
Jeg er ikke helt sikker. 
Spillet har mange kreative løsninger, og er i starten morsomt og variert. 
Etter hvert må du ta i bruk de unike egenskapene til de små rakkerne for å komme deg i mål. 

Etter at den første entusiasmen har lagt seg føles spillet repeterende, og det egner seg ikke for lange spillstunder. 

En av de viktige salgsargumentene for PSVita er den gode grafikken, i Little Deviants er ikke det visuelle særlig mer imponerende enn det man kan finne på de nyeste smarttelefonene. 
Teksturene er ikke av høyeste kvalitet, noe jeg tror kunne tilført flere detaljer til det visuelle uttrykket. 

Høyt tempo 

Hver øvelse, eller utfordringer om du vil, går igjennom flere runder. 
For hver runde øker hastigheten og intensiteten. 
Selv på spillets aller første brett blir farta så høy at det nesten er vanskelig å følge med. 

Little Deviants er perfekt for unger som ikke har tålmodighet til å vente, men ekskluderer samtidig mange av dem spillet er myntet på. 

Spill som tar i bruk alle mulighetene PSVita-konsollen tilbyr, men det hele knyttes sammen på en måte som gjør at spillet ikke engasjerer meg over tid. 
Med PSVita forsøker Sony å tekke både de virkelig spillinteresserte, og de som bare spiller litt på mobiltelefonen. 
Dette spillet klarer ikke å favne begge målgruppene. 

Uenig? 
Legg inn din mening om spillet og PSVita i kommentarfeltet. 
