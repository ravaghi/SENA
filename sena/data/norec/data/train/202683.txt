Test:Opel Astra Sports Tourer 

Opels viktigste bil er akkurat lansert. 
Vi har dommen. 

Aldri før har Opel hatt en bedre portefølje enn nå. 
De har Insignia, som ble kåret til årets bil. 
De har Meriva, som antagelig er markedets smarteste mini-MPV, og nå får de stasjonsvognutgaven av Astra. 
Sistnevnte blir deres absolutt viktigste bil, og er snart i en butikk nær deg. 
Vi har kjørt bilen helt fra Europa til Asia. 

Stasjonsvogn som gjelder 

Hovedårsaken til at Astra Sports Tourer blir deres viktigste bil ligger rett og slett i forventet salg. 
Av de 2.800 Astra som Opel skal selge i Norge i 2011 estimerer de at 2000 vil være av stasjonsvognutgaven. 
Det betyr at Opel Astra Sports Tourer definitivt blir Opels mest solgte modell. 
Av disse vil 70 % være bestykket med en dieselmotor, fordelt broderlig på en 1,3 CDTi EcoFlex, og 1,7 CDTi. 
Bilene vil være på plass i Norge i midten av desember, og har offisiell lansering i uke 2. 

Sporty design 

De som har latt seg fasinere av storebror Insignia har noe godt i vente. 
Eksteriørmessig videreføres designen til Astra Sports Tourer, og bilen kan på mange måter bære navnet Sports Tourer med rette. 
At taklinjen går rett bakover, mens øvre del av sidevinduene trekkes litt ned jo lenger bakover du ser er med på å styrke det litt sporty utseendet. 
Bakruten er trukket rundt bakre stolpe, og gir inntrykk av at den egentlig heller mer fremover enn den egentlig gjør er av samme årsak. 
Resultatet blir en fullverdig stasjonsvogn med et sporty designuttrykk. 

To motorer dominerer 

Mye er derimot kjent. 
Stasjonsvognen er selvfølgelig basert på samme lest som den nye Astra kombikupè vi har prøvekjørt og testet i flere omganger, og vil dele de samme motoriseringene. 
Totalt blir det syv forskjellige motorer å velge blant, fire bensin og tre diesel. 
Foreløpig har vi bare fått kjøre Sports Tourer med en 1,4 Turbo bensin som yter 140 hk, og en 2-liters diesel på 160 hk, men de andre har vi kjørt i den ordinære Astra. 
I Norge vil det antagelig bli dieselutgavene 1,3 EcoFlex på 95 hk, og og 1,7-literen på 110 hk som kommer til å selge best. 
I tillegg vil bilen bli å få med en 1,4-liters bensin uten turbo på 100 hk, og en 1,6 liters bensin som yter 115 hk. 

Utslipp = pris 

Flere av motorene blir å få i kombinasjon med automatgir, men dessverre er ikke disse kassene veldig effektive. 
Dette gir seg utslag i forbruk og utslipp, med den bieffekten at prisen for automat lander et sted mellom 35-40.000 kroner. 
I denne klassen biler er det rundt 15 % av bilens verdi, og helt uhørt. 
Utslippet ved manuelt gir ligger mellom 119 g/km og 159 g/km. 
Det er nettopp det lave utslippet på 119 g/km som gjør at dieselmotorene på 1,7 liter vil være de guntigste og mest solgte versjonene. 
Utslippet er en direkte prisdrivende faktor. 

3 xutstyrversjoner 

I Norge har Opel valg å kutte ut den rimeligste utstyrsversjonen, så her vil det bli Enjoy, Cosmo og Sport som gjelder. 
Hvilken du foretrekker handler ikke nødvendigvis om pris, for Cosmo og Sport koster det samme. 
De er bare utstyrt i litt forskjellig retning, avhengig av om du sikter mot det komfortable eller sporty. 
Enjoy blir uansett innstegsmodellen, og er noe rimeligere enn de to andre. 
Opel har gjort som flere andre bilprodusenter, ved å tilby pakkeløsninger utover standardutstyret. 
I praksis finnes det få grenser for tilgjengelig utstyr. 
I dag trenger du ikke gå for de største bilene for å kunne pakke på med utstyr. 
Mange av produsentene, inkludert Opel, leverer alskens rariteter også til de mer ordinære bilmodellene. 

Aktuell motorisering 

Av de to motoralternativene vi har prøvekjørt i stasjonsvognen er det i all hovedsak bensinmotoren 1,4T som er aktuell i Norge, mest på grunn av at 2-liters dieselen utkonkurrerer seg selv på grunn av prisen. 
Bensinmotoren er derimot en helt fin sak som passer bilen greit i forhold til de pengene man må ut med for den. 
Den er ikke noe å hekte foran hestehengeren, men gjør en akseptabel jobb til det daglige. 
En ting er 140 hk, som i seg selv er et godt utgangspunkt, men det mangler litt i forhold til dreiemomentet. 
Dette er oppgitt til 200 Nm, noe som er 60 Nm mindre enn den 1,7-liters dieselen, som forventes å selge best. 

Høy trivselsfaktor 

Interiøret i Astra er like ryddig og pent som det ytre. 
De som har sett kombikupèen kjenner seg selvfølgelig igjen i all den tid det er likt fra bakseteryggen og frem. 
Midtkonsollen er tippet 30 % frem for å få en luftig og fint utseende. 
Dørpaneler og deler av dashbordet kan fås i en alternativ farge etter egen smak, fra det grelle røde til det mer duse mokkabrune. 
Rammen rundt er hele tiden sort. 
Avhengig av utstyrsversjonen, så kan du få stoler med solid sidestøtte i både sittepute og rygg. 
Du vil oppleve at ergonomien er god, men du vil også kjenne deg igjen knapper og detaljer fra de aller rimeligste modellene fra Opel, uten at det nødvendigvis ser billig ut av den grunn. 

Den viktige plassen 

I en stasjonsvogn er som regel bagasjerommet et viktig element. 
I Astra Sports Tourer har du 500 liter til rådighe,t før du legger ned seteryggene som kan splittes 40/60. 
Du kan legge ned ryggene uten å slå opp sitteputene først, og du får da et nesten flatt bagasjeromsgulv. 
Dersom du ønsker det helt flatt må sitteputene reises opp langs forstolene før du legger ned bakseteryggene. 
Dette spiser litt av lastelengden, men gir altså det helt flate gulvet. 
Når alle seterygger er lagt ned, så har du 1550 liters lastekapasitet. 
Seteryggene kan for øvrig legges ned fra bakenden med hjelp av en bryter som løser ut låsen for seteryggen. 
Dermed skvetter ryggene fremover. 

De farlige konkurrentene 

På bagasjeluken på de viktigste konkurrentene står det først og fremst Ford Focus, VW Golf og Skoda Octavia. 
Focus kommer i fullstedig ny versjon om ikke lenge, Golf har ikke tradisjon for å klare å selge stasjonsvognene sine, men det gjør til gjengjeld Skoda med Octavia. 
Hvordan kampen vil ende ser vi først når den er utkjempet. 
Personlig tror jeg det skal bli spennende å se hva nye Focus kan by på. 
Størrelsen på disse bilene er nå i ferd med å bli såpass bra at de utgjør en trussel for bilene i klassen over, der hvor Passat, Mondeo og Avensis råder. 
Markedet tenderer mot nedksalering, ikke bare når det gjelder motorisering, men også på størrelse generelt. 

Fin traver 

På veien oppfører nye Astra seg fint. 
Den tenderer ikke i noen spesiell retning i forhold til sporty eller sedat, men er lagt mer på det nøytrale. 
Det er nok smart, med tanke på at denne skal treffe et bredt publikum. 
De som derimot ønsker noe spesielt bør huke av for FlexRide understellet. 
Her kan du selv velge blant tre posisjoner; Sport, Normal, eller Tour. 
Da får du et chassisoppsett som bestilt, bare ved et tastetrykk. 
Det koster deg den nette sum av 8.500 kroner, og kan fås på alle modeller. 
Ikke bare Sport. 

God totalpakke 

Alt i alt er nye Astra Sports Tourer en knallfin pakke, ikke minst visuelt. 
Dette handler likevel om smak, og må bedømmes av hver enkelt. 
Kjøremessig er Astra Sports Tourer på høyde med det beste i denne klassen, og plassen er upåklagelig. 
Det eneste Opel vil slite med i forhold til salget av bilen er tilliten fra kundene. 
Opel er fortsatt besudlet med en historie fra det skadeskutte GM, en historikk det vil ta tid å riste av seg. 
Dette kan, og jeg påpeker at det bare betyr kan, gi et litt negativt utslag på annenhåndsverdien. 
Spørsmålet er hvor lenge Opel skal slite med gammel moro, for bilen er klar for så mye moro som helst. 

Se bilen rulle på veien: 

Tast kode og klar 

De første bilene kommer til landet i midten av desember, men offisiell storlansering skjer først andre uke over nyåret. 
Prisene? 
Se tabell lenger ned, men de starter i praksis på 220.000 kroner. 
Opel har riktig nok satt opp et par ribbede Essentia-modeller i prislisten, men det er i klar visshet om at ingen kommer til å kjøpe dem. 
Disse har en utropspris på 210.000. 
Glem dem! 
En ting til...! 
Vi må moderere oss selv med tanke på den påståtte kjøreturen fra Europa til Asia. 
Den var ikke så lang som det høres ut til. 
Selve prøvekjøringen fant sted i Tyrkia, hvor deler av ruten gikk over en av broene som forbinder den europeiske og den asiatiske delen av Tyrkia. 
I rettferdighetens navn. 
