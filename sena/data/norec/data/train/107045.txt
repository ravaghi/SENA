Madrugada «Live From Tralfamadore»
(EMI) 

2005 har så definitivt vært Madrugadas år, kronet med en flott konsert i Oslo Spektrum for et par uker siden. 

Store deler av denne live-platen er hentet herfra, samt en utrolig versjon av «Majesty» og en like smått fantastisk «Sail Awa» fra guttas allerede legendariske opptreden på sommerens Øyafestival, samt enkelte spor fra Bodø Spektrum. 

Låtene er sydd sammen til en fin helhet, og rekkefølgen gir oss heldigvis inntrykket av å være på en enkelt Madrugada-konsert, inkludert ekstranumrene, hvor Norges desidert mest populære sang akkurat nå, Ane Brun-duetten «Lift Me», dukker opp i studioversjon. 

Mye mer er det egentlig ikke å si, ettersom titusener av nordmenn allerede har sett Madrugada i år. 
Har du lyst på et minne, så hvorfor ikke kjøpe denne live-platen oppkalt etter Kurt Vonnegut Jr.s fiktive planet? 
