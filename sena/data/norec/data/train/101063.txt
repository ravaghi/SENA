Et fantastisk mobilkamera til en rimelig penge
Microsoft sier at dette er en toppmodell på budsjett. 
Vi er enige. 

Nokia Lumia 830 er en av de siste Microsoft-telefonene som bærer Nokias logo. 
Da den ble lansert i september ble det sagt at Lumia 830 skulle være en toppmodell på budsjett. 
Telefonen koster rundt 3100 kroner om du kjøper den på nett. 
Det er ikke spesielt billig, men dersom den deler kvaliteter med telefonene som koster rundt 2000 kroner mer kan påstanden likevel stemme. 

På utsiden ser det ut til at Microsoft har sine ord i behold. 
Telefonen føles svært solid, med en forholdsvis kraftig aluminiumsramme som går rundt hele telefonen. 

﻿Knotete batterideksel 

Under dekselet skjuler det seg plass til både SIM-kort og et ekstra minnekort, i tillegg til et batteri på 2200 mAh. 
Inntrykket av en helstøpt pakke slår litt sprekker så fort vi skal sette på dekselet igjen. 
Det nærmest selvlysende oransje polykarbonat-dekselet har korte stubber av noen klips som skal inn i den harde aluminiumsrammen. 
Flere ganger i løpet av prosessen lurer vi på om vi har kommet i skade for å kverke noen av beina, og det skal mye fikling til før vi er noenlunde sikre på at dekselet sitter på slik det skal. 
Heldigvis er vanligvis ikke dette en operasjon som skal gjentas ofte. 

Den fem tommer store skjermen har meget god billedkvalitet. 
Oppløsningen er 1280 x 720 piksler, og selv om full-HD er den vanligste oppløsningen blant toppmodeller på denne størrelsen skal du ha et rimelig godt falkeblikk før du ser forskjell. 
Innsynsvinkelen er god og lysstyrken er også grei nok. 
Vi har sett mer lyssterke skjermer enn denne, men ut over dette har vi ikke mye å utsette på Lumia 830-skjermen. 

﻿Forsinket oppdatering 

Det er Microsofts egen Windows Phone 8.1 som kjører på Lumia 830. 
Telefonen ble lansert sammen med en ny oppdatering kjent under navnet Update 2/GDR2. 
Telefonen vi fikk til test leveres imidlertid uten den nye oppdateringen, og har kun en tidligere versjon forhåndsinstallert. 
Det innebygde oppdateringsverktøyet finner ingen nyere varianter. 
For en tid tilbake gikk det rykter om at oppdateringen, som skulle kommet nå på senhøsten, hadde blitt forsinket til så vidt inn på nyåret. 

Nyhetene i Update 2 handler for det aller meste om kamerafunksjoner, men også enkelte endringer i menyer og hurtigvalg er på vei til Lumia 830. 
Denne testen er altså gjort før disse elementene er på plass. 

Raske og enkle menyer 

Som vanlig for Windows Phone er menyene kjappe og gode. 
De er for det meste enkle å finne frem i, også for deg som ikke har brukt operativsystemet før. 
Innstillingsmenyen er et lite unntak, der egenskaper ligger litt hulter til bulter. 
Skal du nullstille telefonen gjøres det for eksempel under «Om»-valget i menyen. 
Innstillinger for skjermen er spredt under en rekke valg, så som «låseskjerm», «lysstyrke», «øyekast-skjerm», «skjermrotasjon» og til slutt bare «skjerm». 
De fleste av disse valgene skjuler en bryter eller to hver. 
Denne typen rot virker helt unødvendig for et operativsystem som ellers fungerer så godt som det gjør. 

I rettferdighetens navn skal det sies at også innstillingsmenyen i Apples iOS begynner å bli et kråkereir av spredte brytere som styrer mange av de samme tingene. 

Vi tvang en iPhone-fantast til å skifte mobil: 
– Windows Phone er jo genialt 

﻿På innsiden av Lumia 830 er det en Snapdragon 400-brikke som er motoren. 
Dette er en firekjernet systembrikke med betydelig mindre muskelmasse enn det du finner i for eksempel Snapdragon 80x-serien, som du blant annet finner i Lumia 1520 og Lumia 930. 
Med Lumia 830 skal det godt gjøres å merke denne forskjellen før du begynner å starte svært krevende apper. 

Et lite irritasjonsmoment er måten fleroppgavekjøring virker på Windows Phone. 
Går du ut av en app er den i praksis helt nedstengt. 
Det gjelder også musikkavspilling og en del andre funksjoner som kan fortsette i bakgrunnen. 
Selve appen må startes helt på nytt om du skal tilbake for å styre avspillingen. 
Vi opplevde ikke store tregheter på Lumia 830, men de treghetene som er å finne gjentar seg forholdsvis ofte når man hopper inn og ut av apper. 

Windows Phone er designet for å kjøre raskt på all maskinvaren som er støttet av plattformen, det betyr at selv telefoner til få hundrelapper oppleves som kjappe, der mange Android-telefoner med samme teknologi oppleves som trege i bruk. 

En app for det meste 

Vi må som vanlig nevne litt om apputvalget på Windows Phone-plattformen også. 
Hvis du er på jakt etter de originale appene du kjenner fra iOS og Android vil du bli skuffet ganske regelmessig med en Windows-telefon. 
Mange av dem er her, men det er også mange som glimrer med sitt fravær. 
Er du derimot åpen for å bruke alternative apper for en del av de samme funksjonene, bør du klare deg greit med Windows Phone. 
Utvalget av tredjeparts apper er så stort at du skal jobbe ganske hardt for å finne tjenester som ikke er støttet av ett eller annet i Microsofts appbutikk. 

Tidligere Lumia-modeller pleide å vise tid og varsler på skjermen også med telefonen i dvalemodus. 
Det kan du skru på for Lumia 830 også, men med en vanlig LCD IPS-skjerm er det sannsynligvis ikke en fornuftig ting å gjøre, ettersom hele skjermen trekker strøm for å vise innholdet. 
Telefonene med denne funksjonen har ofte hatt AMOLED-skjermer, som betyr at de ikke bruker strøm på det svarte rundt – det er kun visningen av klokkeslett og varslinger som trekker strøm. 
Mellomtingen som er aktivert som standard i Lumia 830 lar deg se denne informasjonen dersom du legger hånden over skjermen et lite øyeblikk. 

Mobilkamera som rivaliserer dobbelt så dyre telefoner 

Ved lanseringen var det spesielt én ting Microsoft la vekt på. 
De utfordret toppmodeller fra Samsung og Apple til duell, og mente at Lumia 830 skulle ha et bedre kamera enn i flere av markedets mest påkostede modeller. 
Da vi testet den hadde vi en iPhone 6 Plus og en LG G3 for hånden – to svært kapable kameratelefoner, om enn med litt forskjellig utgangspunkt. 

Etter å ha knipset de samme bildene med alle tre telefonene legger vi merke til at G3 tilfører bildene litt i overkant mye støy fra billedbehandlingen som gjøres i programvaren på telefonen. iPhone 6 Plus har ikke denne støyen, men bildene blir heller ikke fullt så skarpe som vi kunne ønske oss. 
Bildene fra begge telefonene blir vesentlig mørkere enn de vi tar med Lumia 830. 

Vi er tilbøyelige til å Microsoft rett i påstanden om at Lumia 830 gjør fotojobben like godt som en dyr toppmodell. 
Du kan se flere sammenligningsbilder fra de tre telefonene på neste side. 
Her går vi også gjennom noen av funksjonene som er på vei til Lumia 830. 

Konklusjon og alternativer 

Til rundt 3100 kroner er ikke Lumia 830 veldig billig, men den er billigere enn toppmodellene, også innenfor Lumia-serien. 
Microsofts påstander om at dette er en toppmodell med budsjettpris kan høres ut som en drøy påstand, men vi er langt på vei enige. 

﻿I de fleste praktiske gjøremål med Lumia 830 har vi ikke merket noe som skiller den nevneverdig fra skikkelige toppmodeller. 
På lydkvalitet og billedkvalitet fra kameraet skinner den vel så godt som mange av telefonene som koster 2000 kroner mer. 

Det kanskje viktigste alternativet til Lumia 830 heter Lumia 930. 
Her får du mer av alt denne modellen er god på, i tillegg til sprekere innmat og en svært høyoppløst AMOLED-skjerm. 
Den eneste ulempen vi kommer på er at du mister minnekortplassen. 
Prisforskjellen er heller ikke avskrekkende – omtrent 700 kroner ekstra må du legge på bordet for å sikre deg det som i dag er Lumia-seriens toppmodell. 

Ser vi til Android-verdenen etter alternativer er det LGs G3 som utpeker seg klarest. 
Også denne koster rundt 700 kroner mer enn Lumia 830, men da får du også en telefon som er toppspesifisert på så å si alt. 

Ellers er Samsung Galaxy S4 4G+ et meget godt alternativ i omtrent samme prisklasse. 
Teknologimessig legger den seg midt mellom Lumia 830 og LG G3. 
