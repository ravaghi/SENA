Google Chromecast i Norge
Billigere, mer innhold, men fortsatt best egnet for entusiastene. 

Google Chromecast er endelig lansert i Norge, og i dag kunne Dagens Næringsliv melde at blant annet Elkjøp melder om rekordsalg av superdingsen. 

Det er en liten plugg som ser ut som en forvokst minnepinne, som puttes i TV-ens HDMI-inngang, og streamer innhold fra nettet via en rekke forskjellige type enheter. 

Hvem kan bruke det? 

Både mobiler og nettbrett med Android og iOS, samt datamaskiner med Windows og OS X, kan kommunisere med TV-en gjennom Chromecast. 
Windows Phone og RT er imidlertid ikke støttet på nåværende tidspunkt. 

Nytt testforsøk 

Chromecast ble lansert i andre markeder i fjor, og den har vært uoffisielt i salg også i Norge tidligere, men da uten støtte for Googles musikk- og filmtjenester. 

Derfor konkluderte vi også med at løsningen framstod som temmelig begrenset da vi testet den. 

I forbindelse med at den lille tv-pluggen ble klar for salg i Norge, fikk nordmenn også tilgang til musikk og film på norske Google Play. 
Vi bestemte oss for derfor å ta en ny titt på Chromecast nå som mulighetene har blitt flere. 

Er Chromecast helt fremmed for deg? 
Les vår grundige gjennomgang først! 

Prisen er halvert 

En av de viktigste forskjellene fra nå og da, er at den koster vesentlig mindre. 
Forhandlere tok mellom 500-600 kroner for den gråimporterte utgaven, mens nå er den offisielle utsalgsprisen 290 kroner. 

Det er en langt riktigere pris med tanke på bruksmulighetene per i dag. 

For den jevne forbruker som vil gjøre en «dum» TV til en smart-TV fremstår den plutselig som det røverkjøpet den har vært for amerikanerne siden debuten i fjor sommer. 

Mer innhold 

I forrige testrunde kritiserte vi Chromecast for at den bød på for lite innhold. 
Før offisiell lansering kunne du gjøre tre ting i Norge: 
Se på YouTube og Netflix via mobilen, nettbrettet eller PC-en, eller speile en Chrome-fane fra PC-en. 

Nå kan du i tillegg se på film eller høre på musikk fra Google Play. 
Og vips har Chromecast ikke bare blitt billigere, men også nyttigere! 

Tar opp kampen mot iTunes 

Akkurat som Apple TV-brukere kan se filmer fra iTunes Store, kan Chromecast-brukere nå gjøre det samme fra Google Play. 
Det er en svært kjærkommen nyhet uavhengig om man bruker tv-pluggen deres eller ikke. 

Google-filmene kan både leies og kjøpes. 
Utvalget i Googles butikk er foreløpig begrenset sammenlignet med Apples tjeneste, men så har sistnevnte også lengre fartstid her til lands. 

Det koster mellom 29 og 39 kroner for å leie en film, og mellom 79 til 139 kroner for å kjøpe en film. 
Da snakker vi imidlertid bare vanlig SD-kvalitet. 
Høykvalitets HD-versjoner koster ekstra. 
Mange av filmene har også norske undertekster. 

Filmtjenesten er enkel i bruk på Chromecast. 
Leie og avspilling utføres lettest ved hjelp Play Movies-appen på mobilen eller nettbrettet. 

Enkelt! 

Det eneste du trenger å gjøre er å starte innholdet du vil se på og velge Chromecast i en delingsmeny i appen. 
Etter noen sekunder begynner innholdet å spille på TV-en din i flott HD-kvalitet og med relativt god lyd, forutsatt at du har en rask og stabil internettforbindelse. 

Det fine med Chromecast er at Google har lagt opp til at du kan gjøre helt andre ting på mobilen din mens tv-pluggen fortsetter å spille av innholdet. 

Det er også praktisk at flere kan styre tv-pluggen så lenge de har én kompatibel enhet og er koblet til samme trådløse nettverk. 

Én ulempe 

Ulempen med å bruke mobilen som fjernkontroll, er imidlertid at hvis man starter å spille av en film fra én mobil, kan man ikke styre avspillingen fra noen andre enheter. 
Det kan by på utfordringer i for eksempel en familiesetting hvor det potensielt er flere som ønsker å sette filmen på pause for å gå på do, men den enheten ikke er tilgjengelig akkurat da. 

På iPhone tilbys ikke engang avspillingskontroller på låseskjermen, og har man sikret den med kodelås, kan det bli vanskelig for andre å slippe til. 

Musikkstreaming på TV-en 

Googles musikktjeneste kan naturligvis også brukes på Chromecast, noe som kan være spesielt kjekt om du har koblet TV-en opp mot stereoanlegget. 
Det er en streamingtjeneste som i stor grad fungerer på samme måte som Spotify, Wimp, og som koster 79 kroner per måned. 

Akkurat som med film, styres musikken best via mobilen. 
«Play Music»-appen er brukervennlig nok, men vi irriterer oss litt over forsinkelsen når man starter avspillingen eller skal skifte mellom låter. 

Personlig synes jeg Spotifys og Wimps apper er bedre å bruke på mobilen, men til gjengjeld mangler de ordentlig Chromecast-støtte. 

En annen fordel med Googles musikktjeneste er at du kan laste opp inntil 20.000 sanger til nettskyen. 
Dermed kan du også bake inn din egen MP3-samling for å fylle inn hullene. 

Hva med NRK og TV 2? 

De siste årene har nordmenn omfavnet nett-tv hos både NRK og TV 2. 
Ingen av dem er helt klare med Chromecast-støtte ennå, men det nærmer seg. 

Onsdag denne uken lanserte NRK en betaversjon som fungerer i nettleseren Chrome. 
Går du inn på tv.nrk.no, og velger noe du vil se på, vil du få opp et symbol du kan trykke på for å sende videoen til Chromecast-enheten din. 

Det fungerer langt bedre enn vanlig fanespeiling, som har vært eneste mulighet frem til nå. 
Bildet blir skarpere og det hakker på langt nær like mye. 
Når ordentlig mobilstøtte kommer på plass, blir dette skikkelig bra! 

Les mer om NRKs Chromecast-planer her. 

TV 2 Sumo-sjef Kristian Bruarøy forteller DinSide at de også er like rundt hjørnet med Chromecast-støtte. 
I løpet av neste uke vil de ha klar en betaversjon i sin Android-app. 
Deretter vil det bli tilgjengelig via Chrome-nettleseren og i deres iOS-apper. 

Les mer om TV 2s planer her. 

HBO Nordic, da? 

Med ny sesong av Game of Thrones rett rundt hjørnet, er det sikkert også mange som lurer på om HBO Nordic vil komme med støtte for Googles mediespiller. 
Enn så lenge ser det dårlig ut. 

- Vi har dessverre ingen spesifikke tidsperspektiver her, men vi jobber kontinuerlig med å være tilgjengelig på flere plattformer, sier Isabell Langvatn Goren i HBO Nordic i en epost til DinSide. 

Tredjepartsapper 

Så skal det også nevnes at det finnes andre apper enn de nevnt ovenfor som støtter Chromecast, og flere er på vei. 
I forrige måned ble mediespilleren åpnet for utviklere. 

Noen av våre favorittapper så langt er: 

Plex: 
Hvis du har mye video liggende lokalt på PC-en din, kan du streame de til Chromecast via Plex. 
Appen til Android og iOS fungerer som en fjernkontroll for Plex Media Server-programmet du har kjørende på datamaskinen din. 
I tillegg til å spille av video, kan du også høre på musikk eller vise frem bilder. 

Dayframe: 
TV-en egner seg godt som bildefremviser. 
Med Dayframe for Android kan du «caste» lysbildeshow med bilder fra bildebiblioteket på telefonen eller nettbrettet ditt eller nettjenester som Dropbox, Facebook, Google+ og Instagram. 
Photo Cast kan gjøre noe av det samme for iPhone-brukere, bare med begrenset funksjonalitet. 

Photowall: 
Er fersk app fra Google som lar deg ta bilder fra mobilen, nettbrettet eller datamaskinen og laste de opp til en delt bildekollasje som også familie og venner kan bidra på. 
Du kan laste opp en video av lysbildeshowet til YouTube når du er ferdig. 
Photowall finnes for både Android og iOS. 

MyCastScreen: 
Hvis du er lei standard-skjermspareren til Chromecast, kan du bruke Android-appen MyCastScreen til å vise frem litt mer nyttig informasjon, som værvarsel og rullerende nyhetsoverskrifter fra din favoritt-RSS-feed. 
Og flere funksjoner vil komme etter hvert. 

Sjekk også ut Cast Store, en app som gir deg oversikt over alle Chromecast-støttede apper som er tilgjengelig på Google Play-butikken. 

Hva synes vi nå? 

Den er liten i størrelse, enkel å komme i gang med og ikke minst billig. 
Chromecast er en glimrende måte å gjøre en «dum» TV til en smart-TV, og ypperlig for en husholdning som bruker både Android, iPhone og iPad. 
Konkurrenten Apple TV er på sin side kun forbehold Apple-brukere. 

For en som er dypt inne i Google-verdenen, er Chromecast virkelig i ferd med å bli et «må-ha-produkt». 

Hvis du allerede har en smart-TV, trenger du neppe Chromecast. 
I hvert fall ikke ennå. 

Dette er tungvint 
Det er fortsatt sparsomt med funksjonalitet som den vanlige forbruker vil ha nytte av, og de litt mer avanserte mulighetene krever fremdeles litt fikling. 
Spesielt det at man må bruke så mange forskjellige apper til ulike formål vil kunne oppleves som tungvint for en del. 

Vi opplever det fremdeles som et produkt myntet på entusiastene (les: nerdene). 

Vi stusser også på hvorfor Google ikke har lagt inn Chromecast-støtte i bilde- og videoappene sine på mobil. 
Å kunne vise frem feriebildene sine på TV-en er noe vi tror mange vil sette pris på, og de tredjepartsappene som gjør det i dag, fungerer dessverre ikke alltid så bra. 

Speiling av Chrome-faner er på sitt beste en god funksjon, men vi har ennå ikke kunnet stole 100 prosent på det alltid flyter like glatt. 

Det er som nevnt ventet at flere tilpasser sine apper og tjenester til å støtte Googles tv-pinne, så potensialet til Chromecast er utvilsomt stort. 
Den har mer å stille opp mot Apple TV enn tidligere, ikke minst hva pris angår. 
I denne omgang lander vi derfor på en sterk firer. 

Google Chromecast 
