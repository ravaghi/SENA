4G miniruter fra Telenor
Og den kan være et smart valg. 

Telenor fikk omsider ut fingeren og lanserte 4G høsten 2012. 
Vi har nå blitt utrustet med begge løsningene de tilbyr av tilleggsutstyr, både miniruter med WiFi og USB-dongle til datamaskiner. 

Og vi begynner med miniruteren. 

Mobilt hotspot 

Bak på miniruteren står det Mobile Hotspot. 
Den er på størrelse med en liten mobil, og mobil er den, vekten er beskjedne 118 gram. 
Den kan du ha i veska eller i lomma, eller liggende framme om du vil. 

Poenget med denne er at den kobler seg til 4G-nettet og videreformidler dataforbindelsen som vanlig trådløst nett (WiFi). 
Dermed kan du koble på både vanlige smartmobiler, bærbare PC-er, nettbrett, stasjonære PC-er - hva som helst som støtter trådløst nett. 

Inntil 5 trådløse enheter kan kobles til samtidig. 

Hvis det ikke er 4G dekning svitsjer den automatisk til 3G eller 2G (Edge) for å opprettholde nettverksforbindelsen. 

Installasjon 

Miniruteren leveres med batteri og lader og en grei og kortfattet norsk brukerveiledning. 

Det er ikke vanskeligere å sette opp denne enn det er å ta i bruk en ny mobil. 
Du åpner den, setter inn SIM-kort og batteri og setter på lokket. 
Så lader du den med USB-laderen som følger med. 

Du kan begynne å bruke ruteren med det samme når den er koblet til laderen. 
Du trykker bare på den store knappen for å slå den på. 
Deretter går du til innstillingene for trådløst nettverk på den enheten du vil koble til, velger nettverk og taster inn nøkkelen. 
Første gangen må du også åpne en nettleser og taste inn PIN-koden som står på arket som fulgte med SIM-kortet. 
Vi måtte starte Internet Explorer for å gjøre dette, Chrome åpnet ikke konfigurasjonssiden til miniruteren. 

Så er miniruteren klar til bruk. 

Første hastighetstest på kontoret i Oslo sentrum ga nedlastingshastigheter på rundt 15 MBit/sekund. 
Etter å ha sjekket både i og utenfor sentrum er denne hastigheten ganske vanlig, men du kan også oppleve å få vesentlig høyere hastigheter under spesielt gunstige forhold. 
Vi målte over 28 Mbit/sek både opp og ned utenfor Nationaltheatret ombord på trikken, med miniruteren i veska. 

Også på toget oppover Groruddalen var ytelsen god, opp mot 15 Mbit/sekund. 

Men på T-banen er det usle saker. 
Inne i tunneller og nede i skjæringer faller ofte hele dekningen ut, i beste fall har man en dårlig 2G-dekning, 3G og 4G er det bare der det er rimelig åpent lende. 

Om miniruteren lå i veska eller ble holdt i hånden ut mot vinduet utgjorde ingen praktisk forskjell. 

Batteritiden er opptil 4 timer bruk, og 100 timer standby. 
På reiser med varierende dekning vil battertiden bli lavere, siden effektbruken øker med dårligere dekning. 
Hvis man bruker den til og fra jobb og på kortere turer er den relativt korte brukstiden ikke noe problem. 
Hjemme eller andre steder bruker man den jo mens den står tilkoblet laderen. 

Konklusjon 

Bortsett fra på T-banen ga denne ruteren oss vesentlig høyere hastigheter og kjappere respons. 
Med iPhone og iPad var det nesten eller samme hastigheten som på trådløst nett hjemme eller på jobb. 

Bor du et sted hvor 4G-dekningen er god kan dette godt være din eneste internettforbindelse, som du i tillegg kan ta med deg over alt. 
Du behøver da verken 3G-utgaven av nettbrett eller eget modem til bærbar PC hvis du er på farten og kan spare mange kroner på det. 

Den eneste innvendingen vi har er datakvoten, som er for lav til å være en veldig god totalløsning for aktive brukere. 
Skal du streame video og musikk, samt laste opp og ned egne data til Dropbox, Skydrive og andre tjenester så er kvotene på 10/20/30 GB i de forskjellige abonnementene ofte for lite hvis det er flere i husholdningen. 

Det er naturlig å gjøre en sammenligning med Netcom sine tilbud, med de har en helt annen prisskala med både lavere og høyere priser og hastigheter, kvoter og ekstratilbud (Spotify). 
Derfor kan man ikke sammenligne punkt for punkt, må du vurdere totaltilbudet selv etter egne preferanser. 

Men at miniruteren gir en stor forbedring i surfeopplevelsen sammenlignet med 3G når du beveger deg på overflaten i en by med utbygd 4G nett er det ingen tvil om. 
