Dette frister til gjentakelse, Porsche!
Den morsomste bilen i klassen er blitt enda bedre. 

Vi har prøvd den fornyede og oppgraderte Porsche Macan og Porsche Macan S på de mest underholdende veiene Mallorca har å by på. 
Det frister til gjentakelse. 

Modningen gjennom årene av den store og tunge - men likevel overraskende dynamiske - Cayenne, åpnet en luke i modellrekken til Porsche: 
Det ble plass for en mindre, nettere crossover for dem som prioriterer de rene dynamiske egenskapene, fremfor mye plass. 

Macan var født. 
Det var i 2013. 

Mest solgte modell 

Siden da har Macan i sine ulike varianter vært Porsches mest solgte modell - over 350.000 eksemplarer har funnet veien ut til kunder globalt - hvorav 831 er solgt nye i Norge (pr. november 2018). 

Det er nesten fem år siden vi fikk kjøre den første gang, så det er på høy tid med en facelift - eller modellpleie, som tyskerne kaller det. 

Det dreier seg altså om en oppgradering, som nå er gjennomført, for å gjøre bilen mer tidsriktig anno 2019, som det vil stå på kalenderen før bilen er tilgjengelig hos norske Porsche-forhandlere. 

Finjustert design 

Du skal ha godt syn og god kjennskap til Porsche Macan for å se med det blotte øyet at dette er en fornyet modell. 
Det ser ut til at Porsche var fornøyd med bilens designspråk slik det var ... 

Å kalle bilen kompakt er for øvrig en overdrivelse - denne SUV-en måler tross alt 470 centimeter i lengden, 192 i bredden og 162 i høyden. 
Men om plassforholdene er tilstrekkelige for fire voksne, er de ikke så generøse som disse dimensjonene skulle tilsi - plassutnyttelsen er ikke Macans sterkeste side. 

Det har selvsagt med bilens formspråk å gjøre. 
Som den sportslige SUV-en den skal være, har den kupé-aktig linjeføring - som ikke er endret det aller minste med oppgraderingen. 

Designmessig dreier det seg derfor i praksis om detaljjusteringer, som litt endrede luftinntak foran, nydesignede LED-baserte lykter foran og bak, og fjerning av tåkelys, da sistnevte funksjon nå ivaretas av LED-lampene i hovedlyktene. 

I frontlyktene sitter det en sentral LED-lampe for fjern- og nærlys, omkranset av fire tilleggsmoduler som både har kjørelysfunksjon og støttefunksjon for hovedlyset, når dette er påskrudd. 
De har også tåkelysfunksjon når denne velges. 

Det mest synlige er det sammen-hengende lyspanelet bak, med en stripe, der den tredimensjonale Porsche-logoen er plassert, som forbinder de nydesignede baklyktene. 

Fra siden er det i praksis ingen endringer, bortsett fra at du nå kan velge sideblades i sølv eller høyglans sort, samt nydesignede felger opptil 21 tommer. 

Stor HD-skjerm 

I interiøret er det mest synlige, bortsett fra ny design på ventilasjonsdysene, den nye og større multimedieskjermen i HD. 
Den har vokst fra 7,2 tommer til 10,9. 

Med oppdatert skjerm kommer også tidsmessige funksjoner som stemme-styring, full tilkobling til nett (med nettbasert, kontinuerlig oppdatert navigasjon via «Here Cloud») og muligheten til å kommunisere med bilen via smarttelefon. 

For øvrig er interiøret, som tidligere, et flott sted å oppholde seg - setene gir god støtte og har ypperlig komfort på den faste siden. 
Alt er designet og sammenskrudd med tanke på kvalitetsfølelse, og da blir dette i sum en kompakt, sportslig SUV som oser premiumfølelse og kvalitet. 

GT-ratt 

Videre er det herlige rattet i testbilene nytt (tilvalg). 
GT-rattet med 36 centimeters diameter er hentet rett fra Porsche 911. 

Og velger du Sport Chrono-pakken, får du nå den samme modus-bryteren med Sport Response-knapp som dukket opp på supersportsbilen 918 Spyder, som vi kjørte på bane, få måneder før Macan opprinnelig ble lansert. 

Den oppdaterte SUV-en byr også på kø-assistent, basert på den adaptive fartsholderen, og gjør at bilen automatisk følger trafikken og holder bilen i filen, i hastigheter opptil 65 kilometer i timen. 

Ut med diesel 

Faceliften gjelder i denne omgang Macan og Macan S. 
Begge har fått oppgraderte drivlinjer - førstnevnte faktisk med litt redusert effekt, uten at det har noen konsekvens i praksis. 

For oppgraderte Macan er det slutt på diesel - nok et tegn i tiden, får vi tro. 
Porsche akter for øvrig å fase ut diesel fullstendig. 

Macan er utstyrt med den firesylindrede, turboladede 2.0-litersmotoren, som drikker bensin og har som nevnt fått en litt redusert effekt (245 hestekrefter i stedet for 252) - dette for å tilfredsstille de nyeste avgassnormene, blant annet med et bensin-partikkelfilter. 

I forhold til den utgåtte diesel-Macan har motoren bare ørlite mindre punch i den laveste delen av registeret, men et solid moment på 370 newtonmeter allerede fra 1600 omdreininger gjør at det likevel sparker godt fra: 0 - 100 går unna på 6,5 sekunder i Sport Plus-modus. 

Tidlig tilgjengelige krefter 

For vår del var det Macan S som var testbilen som gjaldt - her snakker vi nydelig videreutviklet V6-motor med tre liter slagvolum, en twin scroll-turbo plassert midt i V-en og et moment på 480 newtonmeter fra 1360 til 4800 omdreininger - tilgjengelig 1000 omdreininger lavere enn før. 

Maksimal effekt er økt fra 340 til 354 hester - dermed er den nesten på par med GTS-versjonen av dagens Macan. 
Det gjelder også 0 til 100-tiden på 5,1 sekunder i Sport Plus. 
0-100 er selvsagt av rent akademisk interesse - det er kjøreopplevelsen som betyr noe. 

Porsche imponerer... igjen 

For det er her Porsche briljerer, nok en gang. 
Macan er som sagt ikke noen liten bil, og den er heller ikke lett. 
Med fører bikker Macan S suverent 1,9 tonn, men på de svingete veiene på Mallorca er det nesten som om en tredjedel av vekten forsvinner som dugg for solen, så bra er samspillet mellom motor, girkasse og chassis. 

Med oppgraderingen har Porsches kompakt-SUV fått et ytterligere fintunet chassis. 
Et par antydninger til (mild) kritikk mot forgjengeren er adressert: 
Det dreier seg om at inngangen til sving krevde litt vel mye rattutslag. 
Relativt smalere dekk foran i forhold til bak er et grep som kompletterer den fornyede forstillingen, som gir skarpere angrep på svingen. 

Super-effektiv 

Ellers er kjøreegenskapene (i Sport-instilling), lekne , presise og inspirerende, godt hjulpet av en drivlinje som bare leverer. 
PDK-kassen, Porsches super-raske dobbelkløtsj-girkasse, forsyner de fire hjulene med nok av krefter akkurat der de trengs. 

Avhengig av om man velger komfort- eller sport-innstilling ønsker man å gi på mer eller mindre. 
I komfort vil girskiftene gå litt langsommere og responsen være roligere, noe som gir mer sedat fremdrift, med mykere demping av understellet. 
Det passer bra til transportetappene og reduserer forbruket noe. 

Morsomst i klassen 

Men i Sport yter den på høyt nivå og blir den suverent morsomste bilen i sin klasse (dersom man kan snakke om det). 
Kreftene porsjoneres effektivt ut, og den dynamiske momentfordelingen gjør at du skyves effektivt og nøytralt gjennom svingen, mens snuten peker akkurat dit du styrer - også i en høyere fart enn man ville tro var mulig. 
Det skal veldig uvøren kjøring til for å fremprovosere understyring. 

Samtidig er komfortnivået overraskende høyt, selv i Sport, og bilen oppleves aldri stiv og hard i oppsettet. 

Få kan måle seg 

Når vi leverer tilbake testbilen er det med den litt vemodige følelsen at det er synd det kan bli lenge til neste gang. 
Ingen tvil: 
Macan anno 2019 leverer på det nivået man forventer og er en Porsche tvers igjennom. 

Det er egentlig bare på papiret vi vil anse biler som BMW X3 og X4, Mercedes GLC og GLC Coupé og Audi Q5 som konkurrenter. 
De er alle bra på sin måte, men ingen av dem kan utfordre Porsche på nettopp det som er denne bilens eksistensgrunnlag - å være sportsbil og SUV i ett. 

Derimot vil vi ikke utelukke Alfa Romeo Stelvio, som med sin Quadrifoglio-utgave muligens kan utfordre kommende høy-ytelsesutgaver av Macan. 

Porsche Macan 2.0 er tilgjengelig fra nå og har en innstegspris på 984.900 kroner (levert Oslo). 
Macan GTS 3.0 
V6 blir tilgjengelig på et senere tidspunkt - vi opp-daterer saken når informasjonen kommer oss i hende. 

Tekniske data 

*) Med Sport Plus 

Reiseomkostningene til denne reportasjen er dekket av importøren. 
Les mer her 
