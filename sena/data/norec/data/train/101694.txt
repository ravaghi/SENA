Neymar til VG:- Gladere enn jeg trodde jeg kunne bli 

SAO PAULO/OSLO (VG) (Brasil - Kroatia 3-1) 
Under et enormt press fra en samlet fotballnasjon leverte Neymar (22) fra start da Brasil trengte det som mest. 

Alle forventet at han skulle levere. 
Og han gjorde nettopp det. 

Neymar da Silva Santos Junior scoret de avgjørende målene da Brasil snudde og slo Kroatia i åpningskampen i fotballens vugge Sao Paulo før Oscar sørget for jubelbrøl nummer tre på overtid. 
De gulkleddes store kjæledegge å innfri vanvittige forventninger. 

Landslagssjef Luiz Felipe Scolari klappet for Neymar da stjernespissen skulle til å sette seg ved siden av ham på pressekonferansen etter kampen. 
22-åringen, valgt til kampens beste spiller av FIFA, tok to spørsmål - inkludert følgende fra VG: 

- Hvordan var følelsen av å score to mål og vinne i åpningskampen her på hjemmebane? 

- Jeg er veldig glad, veldig glad. 
Gladere enn jeg trodde jeg kunne bli! 
Vi startet med seier med to mål, og det hele laget fortjener hyllest for å ha snudd dette rundt, sier Neymar fra podiet. 

2-1-målet kom på straffe etter at Fred falt i overkant lett i feltet, og da var det kanskje bare rett og rimelig at Neymar takket dommeren for kampen da han ble byttet ut til enorm applaus like før slutt. 

Kroatisk ledelse 

Åpningen av kampen var fotball på sitt aller fineste. 
Brasils spillere, vandrende med hånden på skulderen til lagkameraten foran, ble tatt imot av et fantastisk gulkledd folkehav på over 62.000 tilskuere. 

Ante vi en tåre hos kaptein Thiago Silva, kanskje verdens beste forsvarsspiller, i det han ledet lag ut? 
Hos eldstemann Julio Cesar rant det i alle fall åpenbart. 

Så kom nasjonalsangene, og for et vanvittig trykk i hjemmelagets spillere. 
David Luiz’ kjever skalv av volumet han skrudde opp, bortenfor stod Neymar og sang av full hals og da musikken stoppet over anlegget dro bare spillere og tilskuere på enda mer. 

Kroatene rystet Brasil allerede etter sju minutter da Ivica Olic nikket en liten meter utenfor. 
Fire minutter senere - nytt innlegg fra siden og mål. 
Nikica Jelavic' sleivet Olic' crosser videre i feltet der ballen traff Marcelo og rullet over streken. 

Brasils første selvmål i VM-historien kom altså i åpningskampen på hjemmebane. 
Et mareritt for den heftig tatoverte Real Madrid-backen. 

Folk på tribunen skjønte knapt hva som skjedde. 
Real Madrid-backen klaget på lagkameratene, og i minuttene etterpå begynte frustrasjonen å bre seg på banen. 

Brasil hevet seg anført av Oscar, og publikum pep allerede midtveis i første omgang da kroatene hadde ballen - noe de forøvrig hadde klart minst før pause. 

Paulinho skjøt rett på Stipe Pletikosa før Neymar lekte seg inn i feltet uten å finne medspillere foran en utspilt målvakt. 

Så etter 29 minutter smalt det. 
Oscar kranglet ballen videre til Neymar. 
Brasils nummer 10 tok med seg kula noen meter før han plasserte den i hjørnet via stolpen. 
Ikke utagbart, men det var det ingen brasilianere som brydde seg om. 

Feiret som Bale 

Arena Corinthians tok fullstendig av da gullkalven feiret scoring nummer 32 på 50 landskamper ved å vise hjertetegnet i beste Gareth Bale-stil og løpe ut til benken. 

Det lugget likevel til tider offensivt for Brasil der spissen Fred kun leverte triste sju touch på ballen før hvilen. 

Etter pause skjedde det ingenting foran de to målene før Fred kastet seg rundt i feltet i duell med Dejan Lovren. 
Den japanske dommeren lot seg lure av filmingen og pekte på straffemerket der Neymar selvfølgelig steg frem med nasjonens forventninger på skuldrene mens Fred pekte mot himmelen. 

Med 19 minutter igjen på matchuret skjøt superstjernen til høyre for keeper. 
Pletikosa var på ballen, men maktet kun å slå den videre inn i nettmaskene. 

- Jeg blir så forbannet! 
Vi så det i første omgang, her er det en fyr som ikke vet hva han driver med. 
Brasil må gjerne vinne VM og spille fantastisk fotball, men de skal ikke ha hjelp av en dommer som ikke vet hva han gjør! sier Viasat-ekspert Jan Åge Fjørtoft i VGTVs VM-studio. 

Raste mot dommeren 

Også VG-kommentator Truls Dæhli er misfornøyd med dommeren. 

- Jeg synes det er rart at ikke en av de beste dommerne dømmer åpningskampen, sier han. 

- Det er bare så elendig av de som setter opp dommerne! supplerer Fjørtoft. 

- Straffesparket er greit nok selv om det kan virke billig. 
Han gir dommeren en mulighet til å dømme for en liten holding, sier tidligere toppdommer og VG-ekspert Tom Henning Øvrebø. 

Kroatene skapte svært lite de siste 45 minuttene, men følte seg snytt sju minutter før slutt da dommeren blåste frispark mot Olic i duell med keeper Julio Cesar før en lagkamerat puttet ballen i åpent mål. 

På overtid sørget banens beste Oscar for 3-1-seier da han med en god, gammeldags tupp plasserte ballen nede i hjørnet. 
Heller ikke denne gang så keeper Pletikosa 
