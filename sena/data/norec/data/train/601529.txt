Evig troskap
Kanskje er det sant som de sier i utlandet: 
Du kan ikke holde en god mann nede. 
Med all oppmerksomheten han har fått for det første soloalbumet sitt, virker det i hvert fall som om Petter Baarli nå endelig skal få den respekten han fortjener. 
Boogierocken han spiller med Backstreet Girls har vært håpløst utrendy siden 1990 — minst! - men her snakker vi evig troskap. 
Baarli kommer til å hamre løs på de samme tre- fire akkordene helt til noen brekker fingrene hans løs fra gitarhalsen. 

Noen festlige overraskelser til tross - Wagner-parafraseringene i «Ride the Valkyries», Casino Steels gjestespill på trompet i «Bottle'n'Me» - låter da også «You Petter B. Goode» akkurat som du tror. 
Energien er punkete, gitarlyden er like deler Steve Jones og Angus Young, tekstene handler om alt som er usunt og gøy. 
Og som vokalist viser Baarli seg å være av Ron Wood-skolen: sånn passe brekete, men riktig sjarmerende. 

Selvsagt har formen sine begrensninger, og låter som «Go Jimmy Go» og «Gonna Boogie» er ikke stort mer fantasifulle enn titlene tilsier. 
I lengden trumfer likevel kompromissløsheten alle krav til originalitet. 
Det er bare å vrenge opp volumet og håpe at naboene setter pris på en real boogie. 
