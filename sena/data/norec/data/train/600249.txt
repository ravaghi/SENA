Mannen, myten, musikken
Dokumentar/musikkfilm 

Regi: 
Iain Forsyth, Jane Pollard 

Manus: Nick Cave, Iain Forsyth, jane Pollard 

Medvirkende: 
Nick Cave, Warren Ellis, Kylie Minogue, Ray Winstone, Darian Leader, Blixa Bargeld, 

Storbritannia 2014 

Aldersgrense: 7 år 

Egnethet: 
Ungdom/voksen 

For Nick Cave-fans er filmen en gave, for andre er det en utrolig interessant og annerledes musikkfilm/dokumentar. 
Den gir et unikt innblikk i Caves teatralske og skapende selv, men det er tydelig at innblikket er nøye regissert og redigert. 

Det er heller ikke alltid like lett å vite hva som er sant og hva som er fiksjon. 
Men sånn er Nick Cave. 
Grenselandet mellom sannhet og fantasi er det som fascinerer ham, og som han formidler i alt han gjør — og det funker. 

Som albumet «Push the Sky Away», som filmen viser skapelsen av, flytter Cave også grenser med denne filmen. 
Den er nemlig noe mer enn en dokumentar, mer enn en musikkfilm. 
Oppbyggingen er som en fiksjonsfilm med dramaturgiske virkemidler, manus, nøye planlagt kameraføring, scenografi og streng regi. 
Dette er ikke Caves første filmmanus, («The Proposition», «Lawless«) og her viser han hvordan han tenker filmatisk også i musikken. 

Han snakker om bekymringer og temaer som vi alle kan kjenne oss igjen i, men selv om han kanskje ser seg selv som et vanlig menneske, får en likevel følelsen av at han har evnen til å bryte universets lover. 
Som han selv skriver i sine dagbøker om været: 
«I can control the weather with my mood, I just can’t control my moods». 
Nyt. 
