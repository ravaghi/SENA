«Forsvunnet» er en vintersonate fra Nord-Norge
Et konfliktfylt forhold mellom mor og datter finner gjenklang i det nordnorske vinterlandskapet. 

Utenlandske filmproduksjoner som gjøres i Norge har en tendens til å drukne filmen i naturen og landskapet. 
Den nederlandske regissøren Doudewijn Koole er også åpenbart fascinert av det norske vinterlandskapet, men pynter seg ikke med det. 

Naturen er der hele tiden som et speil for dramaet mellom mor og datter, og når de menneskelige relasjonene blir for uforsonlige, forminskes de av de overveldende omgivelsene. 

Skyggen av Bergman 

30-årige Roos (Rifka Lodeizen) er en rastløs fotograf som besøker moren (Elsie de Brauw) som har slått seg ned i Nord-Norge. 
Det er et ekko av Ingmar Bergmans Høstsonaten i måten Koool introduserer relasjonen: 
Moren var en kjent konsertpianist som underviste datteren, men i voksen alder har de glidd fra hverandre. 
Det kan virke som moren har søkt seg nordover for å dyrke enkelheten sammen med sønnen Bengt (utmerket spilt av Marcus Hanssen), og at datterens pågåenhet forstyrrer henne. 

Roos bærer ikke bare på gammelt nag, men hun har fått en alvorlig sykdom. 
Hun bryter på denne måten inn i et tilsynelatende harmonisk nordnorsk fellesskap, der folk hjelper hverandre og respekterer hverandres grenser, og trekker også med gamlekjæresten (Jakob Oftebro) inn i dramaet. 

Nedfryste følelser 

I filmens åpningsminutt ser vi ei lita jente spille piano på en scene, og vi er gjennom hele filmen usikre på hvem hun er: moren eller datteren? 
Da de i et sjeldent øyeblikk gjenfinner noe av det musikalske fellesskapet foran pianoet i Nord-Norge, bryter moren opp med den avvisende replikken: 
”Schubert er krevende”. 
Det er selvsagt datteren hun opplever som for krevende, men det kommer aldri klart frem hvorfor det er knute på tråden. 

Dette er en film der motsetningene kan forstås gjennom deres personligheter, ikke gjennom fortidens handlinger. 
Moren føler en viss kjærlighet for datteren, men sliter med å uttrykke det. 
Det er som om følelsene er fryst ned i vinterlandskapet, og trenger tining. 
Men som Roos snart finner ut, er det på mange måter varmere ute enn inne, og særlig halvbroren Bengt gir henne pusterom mellom slagene. 

Svakhet mot slutten 

Det er vanskelig å forestille seg denne filmen uten vinteren som et konstant korrektiv i bakgrunnen. 
Vi kan høre den puste gjennom Bengts eksperimenter utendørs med lydopptak, og Roos trekkes langsomt mot ”den hvite uendeligheten”. 

(Obs! 
Her kommer spoilers!) 

Den store utjevneren i alt drama er døden, men her synes jeg filmskaperne tar for lett på det. 
Da Roos velger å ikke kjempe mot sykdommen, så aksepterer moren det uten videre, uten å yte motstand. 
Roos viser heller ingen ytre tegn på å være syk, og da blir hennes beslutning om å overgi seg til vinteren, ikke helt overbevisende. 
