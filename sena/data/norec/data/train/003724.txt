Kvinnen som drømte om en mann
Teatralsk, pompøs og pretensiøs. 

Etter den sterke og gripende trilogien Benken, Arven og Drapet er det leit at regissør Per Flys siste film er en gedigen skuffelse. 

Kvinnen som drømte om en mann er teatralsk, pompøs, pretensiøs og overlesset med blytung symbolikk. 

Emosjoner skrikes, ikke antydes. 
En kvinne som roper ”IKKE FORLAT MEG!” mens strykerne hyler. 
Aggressiv puling på betong. 
Det er vondt å se på, og ikke på en god måte. 
Det blir for dumt. 

Et stort, kjedelig gjesp 

Motefotografen K (Sonja Richter) følger etter en mann (Marcin Dorocinski) på gata i Paris. 
Hvorfor? 
Hun har sett ham i sine drømmer. 

Slikt hender. 
Disse drømmene ser ikke ut til å ha noe med virkeligheten å gjøre, men det forhindrer dem ikke fra å innlede et forhold. 

Det fortsetter med sex, hyl, skrik og tårer. 
Og ender i et stort, kjedelig gjesp. 

Dårlig performanceteater 

Etter at Flys tre første spillefilmer var viet realismen, er Kvinnen som drømte om en mann satt i et helt annerledes univers. 

Det er selvsagt forståelig at Fly hadde ønske om å gjøre noe nytt, men dette forsøket på å lage kunstfilm, en slags dansk Eyes Wide Shut, er et bomskudd. 

Scenene utspiller seg som et dårlig performanceteater med amatører. 
Den lattervekkende dialogen fremføres på pinlig dårlig engelsk, som om den var instruert av Thor Heyerdahl. 

Flate som pannekaker 

Man kan selvsagt sitte og fundere på hva som er drøm og virkelighet i denne filmen, men jeg sliter med å opparbeide lyst til det. 

Ingen av figurene appellerer til meg. 
De er flate som pannekaker og mangler enhver form for troverdighet. 

Den eneste forklaringen på deres adferd er at de er sinnsforstyrrede, og jeg tror ikke det er dit filmen egentlig vil. 

Styggvakker foto 

Er det noe som er bra her? 
Jeg må berømme den norske fotografen Harald Gunnar Paalgard, som åpenbart har gjort sitt ytterste for å gi bildene en kunsterisk og drømmende kvalitet. 

Det ser veldig styggvakkert ut. 
Men det som skjer foran kamera er dessverre ikke særlig beundringsverdig. 
