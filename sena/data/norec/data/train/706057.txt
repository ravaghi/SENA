Simone Felice:Gjennomført bra 

Sterkt tredjealbum fra broren som gikk solo. 

Simone Felice: "Projector" (New York Pro/Border) 

Simone Felice var medlem av brødretrioen Felice Brothers, men holder nå på med soloinnspillinger og produksjonsjobber. 
Blant annet for Natasha Khan, alias Bat For Lashes, som nå gjør gjengjeld ved å kore. 
Kieran Hebden, alias Four Tet, er også med. 

"Simone Felice" (2012) og "Strangers" (2014) var preget av død og sykdom, men nå øker sangene i styrke. 
Temaene er ikke nødvendigvis lystige, men "The fawn", "To be you to be me" og "Your hands" oser av overskudd. 
"Angel by my side" og "War movie" er ikke stort dårligere. 

Da er halvparten av kuttene nevnt, og det er absolutt ingen grunn til å skippe "The projector", "Hustler", "Same on any corner" og "You shall be my Eve". 

En diktopplesning er mer for spesielt interesserte, men 43-åringen fra Catskill-fjellene i staten New York har lagd en plate Felice-navnet verdig. 

Beste spor: 
"The fawn", "To be you to be me", "Your hands". 
