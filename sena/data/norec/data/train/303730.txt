I trettiåra fikk hun hoppe sammen med gutta
... men hun ble nektet å hoppe i Holmenkollen. 

ANMELDELSE: 
Berømmelse kan være som peisild, den flammer opp, så gløder det og så er den borte. 

Anerkjennelse er knyttet til tid og sted: 
Du kan ikke alltid ta den med deg når du flytter. 

Flimmerfilm har laget en dokumentarserie for NRK, der de henter fram slike gamle, nesten glemte helter og skjebner. 

Som Johanne Kolstad, Norges store skihopper. 
Hun som i trettiåra fikk hoppe sammen med gutta, men som ble nektet å hoppe i Holmenkollen. 

I stedet dro hun til USA og ble skidronning der: 
Blant de første som hoppet om sommeren, ikke på kunstgress, men på høy. 

Kvinnen som hoppet Suicide Hill i New Boston. 
Kvinnen som satte en verdensrekord som sto i 40 år: 
Et hopp på 72 meter. 
Som reiste USA rundt med sin manager. 
Før hun kom hjem til Norge - og igjen ble nektet å hoppe i Holmenkollen. 
Kvinner ingen adgang. 

Men i Skimuseet under Holmenkollhoppet står pokalen hun vant i USA. 
Programmet er det første i en serie på seks, og er vakkert satt sammen av gamle bilder og film, reisereportasje og intervju med familie og gamle mennesker som fremdeles husker henne. 

Det er interessant kulturhistorie, godt fortalt av Geir Kreken og Paulo Chavarria. 
Selv om ikke alle intervjuobjekter har like mye å fortelle, er materialet godt disponert, der både hverdagsligheten og eventyret er ivaretatt. 
Historien om Kolstad er en typisk norsk historie om ungdommelig eventyr og berømmelse, fulgt av vanlig liv. 

Det er også norsk historie - om et trangt Norge og et åpnere USA. 
Det er en lovende start på seks episoder om de glemte norske heltene. 
