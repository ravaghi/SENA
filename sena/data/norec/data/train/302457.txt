På overflaten er han kåtere enn R. Kelly
Men The Weeknd forakter egentlig sitt eget sexliv. 

MIXTAPE: 
Alle R&B-artister; synger om sex i større eller mindre grad. 
Det gjelder også myteomspunnede The Weeknd fra Toronto. 

Men der gullstrupen Abel Tesfaye ved første gjennomlytting kan fortone seg som en enda kåtere utgave av R. Kelly, virvles det etter hvert opp en malstrøm av mørke fra den tilsynelatende friksjonsfrie fasaden. 

For - bak de kokaintilslørte pulepoplåtene på «House of Balloons» skjuler det seg en selvransakende ung mann som regelrett forakter måten han forholder seg til damer og sex på. 

Musikalsk sett låner The Weeknd i god mixtape-ånd friskt fra andres verker. 
«House Of Balloons/Glass Table Girls» er bygd rundt Siouxsie and the Banshees' «Happy House», mens «Loft Music» og «The Party & The After Party» benytter seg av Beach House-samples. 

På albumets sterkeste spor, «High For This» og «Wicked Games», er det imidlertid Tesfayes egen såre stemme som driver låtene framover, til tider kun hjulpet av en reverbtung skarptrommebeat og vag spøkelsesynth. 

En tilnærmet perfekt musikalsk detox for dagen derpå, altså. 

Kan lastes gratis ned på nettsiden http://the-weeknd.com/. 
