Digger du Kiss og The Who?
Da kan Imperial State Electrics nye plate være noe for deg. 

ALBUM: 
Den tidligere The Hellacopters-frontmannen Nicke Anderssons Imperial State Electric-debut var ikke helt det ihuga rockefans hadde håpet på. 
The Hellacopters på sitt beste var suverene låtskrivere. 
ISE-debuten var i beste fall litt tafatt på låtsiden. 

«Pop War» er i så måte et godt steg i riktig retning. 
Det er fortsatt 70-tallets solkyssede gitarrock og lett soul som er aksen i Anderssons musikalske univers. 
Referansene til Kiss, New York Dolls og The Who ligger tykt hele veien. 

Plata er humørfylt og innbydende fra de første plekterslagene i riff-frekkasen «Uh Huh», via cabriolet-anthemet «Can't Seem to Shake it of My Mind», til den tilbakelente og lune «Deride & Conquer». 
Nicke Andersson skriver fenomenale refreng når han først får ånden over seg. 

La oss håpe han klarer å holde nivået over hele linjen neste gang. 
Det er fortsatt litt fyllstoff mellom toppene her. 
