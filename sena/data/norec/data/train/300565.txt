Skuffende kjappe
Raske menn kunne med fordel brukt lenger tid på å klekke ut sketsjene til sitt nye TV-program. 

TV: 
Tenk hvor morsomt det kunne blitt dersom et par skikkelig morsomme norske komikere laget et TV-program utformet som en ekte nyhetssending med sport, værmelding og hele pakka, hvor de slo seg løs og gjorde narr av nyhetsbildet i uka som har gått med briljante sketsjer, fersk og saftig satiré og parodi! 

Det hadde vært morsomt, det! 

Så synd at Raske Menn har nærmet seg ideen, men nøyd seg med å lage innholdsløse, tannløse, fjasete og slappe sketsjer. 

Parodierer nyhetssendinger 
Det er hjertesukk etter å ha sett den populære komitrioen Raske Menn sin TV2-debut i kveld med første episode av serien «20.00». 
Programmet er utformet til dels som en nyhetssending hvor de selv agerer ankermenn og selv står for mange av rollefigurene i nyhetsinnslagene. 
Det vanker innenriks, utenriks og attpåtil «kropp og helse-stoff». 
Utover i programmet følger også debattinnslag og andre velkjente element fra klassiske norske aktualitetsprogram. 

Tannløst «20.00» kunne blitt så bra. 
Et slags «Hallo i Uken» på TV. 
En slags sketsjforlengelse av «Nytt på Nytt». 
Dessverre faller «20.00» gjennom. 
For der både «Nytt på Nytt» og «Hallo i Uken» berikes av tekstforfattere som er mestere i å dykke ned i nyhetsbildet for å komme opp igjen med frekke, gode, satiriske sleivspark, der sklir bare Raske Menn kjapt over overflaten og baserer programmet sitt på billig slapstick, billige parykker, småprat seg imellom og et dialektspenn på tre, fire dialekter per rasking. 

Selvsagt er det ikke slik at alle komikere må geskjeftige seg med samfunnsrefs. 
Men gjør de ikke det, bør de ha noe annet å by på. 
Raske menn byr på fint lite her. 
Med ett unntak. 
Calle Hellevang-Larsens gummifjes. 
Selv dét blir litt smått i lengden. 

Tant og fjas 
Det er skuffende fra en trio som så ofte tidligere har fått oss til å bryte ut i krampelatter både fra scene og skjerm. 
Da de moret oss i serien «Snabbgrabbar» på TVNorge var de ikke legendarisk morsomme, men programmet hadde sine høydepunkt. 
Ja, enkelte av oss ler fortsatt av danglebærsangen. 

På scenen har de levert et utall uforglemmelig morsomme sketsjer. 
Deres gode, gamle «Verdenshistorien på 5 minutter» er bevis på at de kan være blant våre aller, aller morsomste. 
De har ikke vunnet komipriser uten grunn. 

Derfor har vi lov til å si æsj når de får god sendetid på TV2, ganske sikkert et romslig budsjett og likevel ikke gnistrer til. 

For kjappe 
I kveld fikk vi for eksempel først servert en sketsj som viste hvordan det ville gått om NSB-passasjerer ble tilbudt «hoppestokk for tog» eller «nynorsktentamen for tog». 
Javel, ikke videre morsomt. 

Det eneste gylne øyeblikket var da Calle Hellevang-Larsens figur, en irritert kunde, hveste at «NSB, det står for ehh... nazi...stiftelsen... bæsj!». 

Ellers vanket andre ganske tamme sketsjsjer, som én om å få barnehageplass i voksen alder og møte opp. 
Javel, igjen. 
Hunder som lures med skjult kamera. 
Javel. 

Eldresex 
De tre agerte også kvalme og utilpasse i «helsedelen» av nyhetssendingen hvor et morsomt, gammelt par stilte opp og la ut om at gamle folk har sex, de også. 
Den godt voksne dama skal ha ros for hvor artig og tøff hun var da hun la ut om at «noen ganger ligger han oppå meg, noen ganger sitter jeg opp ham». 
Men hysterisk ble det ikke. 

Kon-tiki-parodi 
Mest forseggjort var et innslag hvor de agerte et filmteam som i god kon-tiki-stil lager film om Nansen og Amundsen, eller en av dem, uten akkurat å forholde seg til sannheten. 
Mest forseggjort, ja. 
Aktuelt, ja. 
Men heller ikke dette var videre elegant utført. 

Alt i alt virket det hele for lettvint og for lettbeint. 
Her ville Raske 
Menn tjent på å være litt mindre kjappe i svingene og komme opp med noe med substans. 
Eller bare gi oss bedre gjennomført, mer krevende slap stick og mer ellevill absurd-humor. 
De er dyktige, alle tre, såvel Hellevang-Larsen som Øyvind Rafto og Anders Hoff, så vi har lov til å be dem «sharpen up». 

Som kjent er det ikke alltid det lønner seg å være ferdig på to minutter. 
Hadde de tatt seg tid til å spørre den gamle sexdama, hadde hun sikkert kunne fortelle dem det. 
