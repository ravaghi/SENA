Spillanmeldelse:Strålende Monkey Island-comeback 

Det blåser en frisk vind i «Tales of Monkey Island». 
Telltale lykkes med å vekke en klassisk spillserie fra en ti år lang dvale. 

Forventningene til hvordan Telltale ville lykkes i oppgaven med å bygge videre på den klassiske «Monkey Island»-serien har vært store siden det tidligere i sommer ble annonsert at selskapet skulle spinne videre på det sjørøverske spilluniverset. 

Heldigvis holder gåtene i det tredimensjonale eventyrspillet mål, så den viktigste «pek-og-klikk-spill»-ingrediensen er sikret. 
De morer og utfordrer, uten å være så innviklede at man må forsøke tusen tilfeldige kombinasjoner i desperasjon for å løse dem. 

Pirathistorien er ispedd et saftlig sjørøverspråk, herlig humor med en passelig porsjon popkulturreferanser - noe som ikke egentlig overrasker med Telltale som utvikler og en av spillhistoriens største kult-serier som utgangspunkt. 

Hvis jeg skal sette fingeren på noe, må det være at utviklerne har vært litt sparsomme på detaljene. 
Verdenen føles til tider litt bar, noe som også bidrar til å gjøre oppgavene du står overfor enklere. 
Dette ser også hovedpersonen ut til å ha forstått når han i møte med en havfrue og bøtte-eier entusiastisk utbryter: 

- Ooh, en bøtte!! 
Kan jeg få ta den? 

- Ok, men hvorfor vil du ha den? 

- Eh, fordi den er der, antar jeg? 

Hvis noe ser klikkbart ut, er det som regel fordi den spiller en rolle i en av spillets gåter. 
Her synes jeg Telltale hadde mer å by på i «Sam & Max»-episodene der de ikke gikk av vegen for å strø om seg med litt ekstra krimskramseri for stemningens og humorens skyld. 

Men gøy er det likevel! 
Jeg gleder meg allerede til å heise seilet og begi meg ut på neste kapittel. 

PS: 
Kun tilgjengelig for kjøp og nedlasting over Internett til PC (www.telltalegames.com) og Wii. 
Alle fem kapitlene i den første sesongen koster ca. 215 kroner til sammen. 

Gameplay-trailer fra Tales of Monkey Island (PC og Wii). 
