Forbudt forhold i jødisk-ortodoks samfunn
Regi: 
Haim Tabakman 

Manus: 
Merav Doster 

Skuespiller: Zohar Strauss, Ran Danker 

Sensur: 7 år 

Dette er en sjelden film: 
Den tar for seg et mannlig forhold innen et jødisk-ortodoks miljø i Jerusalem. 
Med «mannlig forhold» menes ikke mannlig vennskap, men homofili. 

Et slikt jødisk-ortodoks samfunn som tegnes i «Med åpne øyne», er en verden tuftet på urgamle tradisjoner og gjennomsyret av religiøs følelse og religiøse ritualer, både i hverdagen og i selve Livet. 
Et homofilt forhold mellom en student og en atskillig eldre familiefar, er en form for jordskjelv i en slik verden. 

Filmen er objektiv. 
Den registrerer og viser, med intelligens og kunnskap. 
Det indre trykk hos de to vises ofte gjennom taushet og blikk. 
Filmens form og stil er naken og streng, rytmen meget rolig, men den besitter en slags innkapslet intensitet. 

Filmen konkluderer ikke, men det den munner ut i, føles troverdig, ut fra miljøets grunnmur og vesen. 
