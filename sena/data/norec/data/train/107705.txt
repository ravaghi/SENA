Johnny Hide:«Linger Songs» 

Johnny Hide: 
«Linger Songs» 

Topp for de troende 

Countrymusikken har for lengst gjeninntatt en sentral plass i den litt «alternative» norske rocken. 
Metalvokalister gråter til Townes Van Zandt-plater og Jim Stärk spilles på P4. 
Det kommer mange sympatiske plater, hvorav dette er én. 

Som bartender på denne lille «bevegelsens» varmestue i Oslo, Café Mono, er det naturlig at det som er av gode krefter på dette feltet stikker innom på denne, Number Seven Deli-vokalist Johnny Hides debutsololangspiller. 
Martin Hagfors, Vidar Vang, Christer Knutsen, endog selveste «Emmylou Harris» - det vil si Claudia Scott. 
Sistnevnte kan sant å si trenges, for Hide besitter ikke en stemme som påkaller det helt store gyset. 

Musikk om å drikke av folk som muligens drikker en del, men sikkert aldri blir hverken slemme eller dumme av den grunn. 
Bare veldig melankolske. 
Resultatet er ingenting om ikke pent. 
Men de virkelig minneverdige låtene tar slutt etter halvgått løp, og en viss temperaturmessig blekhet og vel klisjémette tekster innebærer at dette nok mest er for de predisponerte. 
De vil kose seg, dog. 

MORTEN STÅLE NILSEN 
