Hypede svenske tvillinger debuterer
«Må vite hva du gjør for at det ikke skal forveksles med et bidrag til Ungdommens kulturmønstring». 

||| 
ALBUM: 
Du trenger ikke det store musikalske produktet for å skape en hype når du kan skilte med å være en svensk popduo bestående av to eneggede tvillinger på 16 år. 

Søstrene Johanna og Miriam Eriksson Berhan i Taxi Taxi! klarte i hvert fall å kare seg til oppmerksomhet og spillejobber på Bylarm, Hultsfred og Roskilde uten at så mange egentlig hadde hørt deres dramatiske balladepop. 

De lot hypen passere, og nå, først tre år etter, er nittenåringene klare med sin debutplate. 

De gjorde nok klokt i å vente, for lager du minimalistisk pop med mikrofonen tett til brystet og bare fragmenter av piano, gitar og et trommeslag her og der, må du vite hva du gjør for at det hele ikke skal forveksles med et bidrag til Ungdommens kulturmønstring. 

Jentene synger nydelig, men ville tjent på å ta større sjanser for «Still Standing At Your Back Door» blir en i overkant statisk opplevelse. 
Muntre «Old Big Three» stikker seg ut, og når de slår om til svensk i «Same Side Of The Moon» får prosjektet endelig det nødvendige anstrøk av personlighet og gjør at duen fremdeles karakteriseres som lovende. 
