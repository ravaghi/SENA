Filmanmeldelse:Steindum og god 

Av alle steindumme komedier jeg har sett, er dette en av de klart bedre. 

Jeg mener: 
Sett Seth Rogen på rollelista, og du vet hva du får: 
Trivelig og ustyrlig og stein og lubben spilloppmaker med alt for mange «gode» ideer - som selvfølgelig blir til større eller mindre katastrofer. 

Så også her; dette er definitivt en film for Rogen-fans. 
Men moroklumper blir også eldre. 
Og denne gang er han nybleven familiefar med fresk kone og livlige babydatter. 
Den lykkelige kjernefamilien flytter inn i småhusnabolag - bare for å oppdage til sin skrekk at en studentklubb flytter inn ved siden av, med Zac Efron som karismatisk og ekstrem president. 

Og 
Man vet hva det blir: 
X-tra ville fester med gigantisk lydanlegg og et supermarked av børst & dop på kjøkkenet. 
Sånn sett: 
Nokså tradisjonell studentkomedie. 
Men det er altså Seth Rogen og kone som må være festbremser, denne gang. 
Og det går selvfølgelig og forutsigelig til helvete. 
Bokstavelig talt. 

Amerikanske anmeldere har skreket seg hese av begeistring for denne. 
Det forstår jeg ikke aldeles. 
Likevel: 
Gagsene er til dels gode; et par er geniale. 
Seth Rogen tar ikke opp all plass denne gang; kona er smartere og like glad. 
Zac Efron har mer følelser i seg enn en normal festgeneral-fra-helvete. 
Så skal det først være dumt, er dette ganske deilig. 
