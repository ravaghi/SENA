Halo 4
Master Chief – jeg har savnet deg. 

Det måtte skje. 
Ingen sjef med økonomisk sans ville la en av vår tids mest populære spillfigurer ligge i en skuff for å støve ned. 

Master Chief har glimret med sitt fravær i fem år, nå har Microsoft satt store krefter i sving for å sikre seg at den ikoniske romsoldaten forblir like populær helt nye spillere. 

Men i bunn og grunn er Halo 4 er alt det hardbarkede tilhengere har håpet på. 

Master Chief forsvant i slutten av Halo 3 ut i det kalde verdensrommet om bord i vraket etter skipet Forward Unto Dawn. 
Akkurat her starter Halo 4. 

Cortana, en virtuell hjelper, vekker Master Chief fra hypersøvn – alene må vår helt finne ut av hva som har skjedd i tiden han har vært borte. 
Romskipet har drevet nær en mystisk planet, og omkring kryr det av fiendtlige skip. 

Fokuset er i større grad enn tidligere på utforsking og på å løse mysteriet. 
Hvorfor angriper Covenant-rasen? 
Hva er så viktig med planeten Requiem? 
Hva har skjedd med menneskeheten? 

Etter at studioet 343 Industries tok over utviklingsarbeidet fra Bungie var det flere som rynket på nesen. 
Ville spillet gå i en helt ny retning? 
Svaret er nei. 

Samtidig er det noen små endringer som viser at helt nye utviklere har satt sitt preg på spillet. 

Knallgode brett 

Nye fiender og våpen gir nye utfordringer, tonen til både grafikk og lyd er mørkere. 
Halo 4 er første del av en planlagt trilogi og peker på at tonen vil bli betydelig mørkere. 

De datastyrte motstanderne er et av punktene hvor spillet halter (spillet ble testet både Normal og Hard). 

Flere ganger i intense kampsituasjoner opplevde jeg at fiender løp hodeløst omkring eller stilte seg opp rett ved siden av meg, uten å angripe – noe som kan bryte innlevelsen i fortellinga. 

Omgivelsene og brettene er alle designet på en måte som fullt ut gjør raske og actionfylte kamper helt naturlig. 
I flerspiller er brettene konstruert slik at du må følge med på flere etasjer, og helst ha øyne i bakhodet, for å ha mulighet til å stikke av med seieren. 

Viktig spillserie som har drevet utviklingen av Xbox-konsollene 

En av hovedårsakene til at gamle tilhengere vil vurdere Halo 4 er naturlig nok flerspiller. 
Spillserien har vært en drivende kraft for utviklingen av Xbox-konsollene, og vil med dette spillet fortsette å være nettopp det. 

Samarbeidspilling foregår i en separat historiedel med navn «Spartan Ops», hvor opptil fire spillere kan utforske andre deler av hovedhistorien. 
Disse to delene knyttes sammen og gir spillere som dykker ned i begge et større blikk på spilluniverset. 
«Spartan Ops» vil bli sluppet episodevis utover høsten og representerer en ny måte å skape historiedrevne flerspilleropplevelser. 

Ved siden av dette er konkurransedrevne «Slayer»- og «Capture the flag»-modus kjent for dem som har spilt Halo tidligere. 
Nytt er «Dominion», hvor to lag konkurrerer om å holde kontrollen over tre baser. 
Den som holder en base lengst får mest poeng. 

Microsoft og 343 Industries revolusjonerer ikke flerspillerdelen i Halo-serien, men vet at solide kontrollsystemer og eksepsjonelt godt brettdesign er nøkkelen. 
Kvaliteten på brettdesignet i Halo 4 er ypperlig og vil gi lang levetid til de som blir engasjert i konkurransespilling. 

Grafikken er mørkere, men fortsatt fargerik. 
Og jeg blir overrasket over hvor pent spiller ser ut på den aldrende Xbox 360-konsollen, samtidig som at jeg aldri opplevde lav bildefrekvens. 

Halo 4 er starten på en ny trilogi og understreker at spillserien er i gode hender hos 343 Industries. 

Spillet vil glede tilhengere av Master Chief, men gjør også en gammel spillserie tilgjengelig for helt nye spillere. 
Master Chief, velkommen tilbake. 

Hvilket Halo-spill er din favoritt? 
Legg dine synspunkter inn i kommentarfeltet. 
