På sitt beste er dette rått og ærlig
UTSTILLING: 
På sitt beste er Nico Widerberg meget god, men utstillingen i Kunstgalleriet spriker, mener vår anmelder. 

Nico Widerberg: 
Kunstgalleriet. 
Oljemaleri, litografi, tresnitt, skulptur. 
Til 14. oktober. 

Selv om det er mye som foregår i de to salene Nico Widerbergs 39 verk har fått til disposisjon i Kunstgalleriets lokaler, er det ikke til å komme forbi at det er hans 14 utstilte skulpturer som blir stående som utstillingens hovedattraksjon. 

Utstillingen som nå vises på Kunstgalleriet viser et stort og interessant spenn av kunstnerens mange ferdigheter, fra oljemalerier, tresnitt og litografier, til skulpturer i stein, bronse og glass. 

Ujevnt, sprikende 

Resultatet har likevel blitt en forunderlig, ujevn og sprikende utstilling. 
Den inneholder flere spennende, sterkt personlige og gjennomarbeidede verk, men inkluderer dessverre også en del verk som fremstår både repetitive og heller uengasjerte. 

Utstillingen faller på fraværet av en strammere kuratering, og flere av de utstilte verkene, les oljemaleriene, kunne med fordel blitt utelatt. 
Det er ikke her Nico Widerbergs styrke ligger. 

Utstillingens eneste rene tresnitt, Regn og ed, vekker interesse. 
Det samme gjør elementer av verket 
På vannet - et triptyk med nært slektskap til de gamle altertavlene. 
Et tredelt oljemaleri med hengslede lemmer med sort-hvitt tresnitt på baksiden. 
Flere eksempler på Nico Widerbergs tresnitt får vi ikke i denne omgang, og det er synd. 

Kanskje er det nettopp widerbergs begavelse i arbeidet med tredimensjonalitet som gjør seg gjeldende. 
Det er unektelig der hans store talent ligger. 

Aura, energi 

De utstilte skulpturene i henholdsvis bronse, glass og stein deler alle umiskjennelig DNA med Widerbergs mange kjente, monumentale verk. 
Hans monolittiske skulpturer, armløse, og tidvis hodeløse, med sine forlengede torsoer, har alle med seg et ekko fra de antikke greske skulpturer. 

Med sine betraktelig mer beskjedne format blir møtet med dem her en mer intim opplevelse, men selv de aller minste skulpturene tåler nærsyn uten at de mister sin aura eller iboende energi. 

Med upretensiøse titler som skip, stup og jeger, legger kunstneren på enkelt vis til rette for et møte mellom verk og betrakter, uten videre føringer. 

For Widerbergs skulpturer har alle en simpel, men rå ærlighet ved seg. 
Formspråket fremstår uanstrengt og naturlig. 

Selv gjennom de diametralt motsatte arbeidsprosessene som ligger bak arbeidet med henholdsvis stein- og bronseskulpturene, blir resultatet like fullt og ufravikelig widerbergsk. 

Særegen kunstner 

I motsetning til steinskulpturene, hvor steinhuggeren Widerberg meisler seg innover i materialet til han finner sin tenkte form, bygger skulptøren sine bronseskulpturer lag på lag fra kjernen og ut. 
Like fullt fremstår de endelige verkene med den samme sterke troverdighet, den samme troverdighet som dessverre mangler i flere av de utstilte malerier. 

Det er kanskje uunngåelig at den widerbergske palett dominerer verkene på veggene. 
Mye har også blitt sagt og skrevet om unge kunstnere som må vokse ut fra sine berømte foreldres skygger, og Nico Widerberg er i så måte intet unntak. 
Med hans far, Frans Widerbergs status som en av vårt lands aller fremste malere og grafikere, blir det lett å falle i den fellen. 

Kunstneren Nico Widerberg befestet tidlig sitt særegne kunstnerskap og står fjellstøtt på egne bein. 
Sammenligningen kunne således med fordel for lengst legges til side. 
Hadde det bare ikke vært for disse maleriene. 
