Rappens nye superstjerne er en tidligere stripper fra Bronx
Cardi B har laget et debutalbum som overraskende nok overgår hypen etter megahiten «Bodak Yellow». 

To uker etter at Netflix premierte filmen om den legendariske hiphop-pioneren Roxanne Shanté, ligger det følelser av en sluttet sirkel i luften når Cardi B denne uken albumdebuterer med sin 13 spor-lange «Invasion of Privacy». 

En invasjon er da også en god beskrivelse av Bronx-rapperens første 15 minutter med berømmelse, helt siden hennes sprudlende personlighet først velsignet rampelyset via VH1-realityprogrammet Love & Hip Hop: New York. 

Gjennombruddet førte til at jobben som stripper kunne skiftes ut med produktive timer i studio. 
Cardi smelte ut tre kjappe mixtaper på under ett år, og hentet deretter rapkronen hjem til hiphopens opprinnelige fødested med «Bodak Yellow». 

Debutsingelens formidable klatreoperasjon utfordret ikke bare Taylor Swift og Justin Bieber på Billboards Hot 100-liste, men passerte til slutt også superstjernene – over tre måneder etter sin sommer-release i 2017. 
Bokstavelig talt en historisk presentasjon, i og med at Cardi dermed ble den første kvinnelige rapperen som toppet den amerikanske hitlisten på egenhånd siden Lauryn Hill og «Doo Wop (That Thing)» fra 1998. 

Med nykommerstempelet hengende over seg, er det likevel langt fra alle som har latt seg overbevise når det kommer til hennes stayer-evne. 
Selv ikke da hun tok en total 180 fra beinharde trap-beats på «Bodak Yellow» til remiksen av Bruno Mars’ new jack swing-nostalgiske gladlåt «Finesse». 

En forventet etternøling som nok vil forsvinne etter at «Invasion of Privacy» har fått gått noen runder i hodetelefonene. 
Cardis etterlengtede debutalbum lever nemlig ikke bare opp til senere års enorme hype. 
Det overgår den. 

Med linjen «Real bitch, only thing fake is the boobs» settes standarden for hennes både overbevisende og underholdende persona på åpningslåta «Get Up 10». 
Forloveden Offset dukker selvfølgelig støttende opp med resten av Migos over flow-basert og Three 6 Mafia-preget minimalisme på «Drip». 
En naturlig overgang til hennes overraskende velfungerende remake av Project Pat-klassikeren «Chickenhead» – «Bickenhead» (med B istedenfor C for å vise tilknytningen til gjengen Bloods). 

Uten å nødvendigvis skulle sammenligne henne med andre kvinnelige rapkolleger, er det likevel tydelig at Cardi B byr på noe ekstra når hun legger ned sine selvsikre bars. 
«Bodak Yellow» har allerede vist fram dette så det holder, men på «Invasion of Privacy» åpner 25-åringen for et atskillig større spekter. 
Og det uten å hverken bli en animert tegneseriefigur eller skli totalt over i den radiofriende R&B-en; som her bare dukker opp på nydelige «Ring» med Khelani. 

Tredjesingelen «Be Careful» gir oss dominicanaens latinske lidenskap med advarende linjer til en utro kjæreste, før Chance The Rapper og flotte «Best Life» blir et av mange eksempler på skivas upåklagelige oppbygde struktur av gjesteartister og skiftende produksjoner. 

«I Like It» nikker til Bronx’ musikalske fortid via samples av Peter Rodriguez' legendariske «I Like It Like That». 
En hoftevrikkende reise til Manhattan nord for 96 st. – ikke minst takket være den karibiske hjelpen fra J Balvin og killerverset til Bad Bunny. 

Trap-bangerne «Money Bag» og «Bartier Cardi» (med 21 Savage) avløses av en usannsynlig fet vestkystbass på YG-gjestede «She Bad», mens «Thru Your Phone» med Ali Tamposi er det nærmeste albumet kommer noen slags pop-lefling. 
Interessant nok er det også bare her hun velger å bevege seg inn i regelrett Nicki Minaj-karaoke. 

Med «Invation of Privacy» viser Cardi B likevel at hun hverken er noen kopi eller one-hit-wonder. 
Faktumet er at hennes 15 minutter for lengst har sklidd over i en overraskende bærekraftig karriere. 

«I think us bad bitches is a gift from God», rapper nykommeren på det avsluttende sporet «I Do», som passende nok assisteres av kvinnen bak fjorårets beste album, SZA. 

Akkurat den påstanden er det vanskelig å argumentere mot. 
