Hardrockere hyller country-legende
Og de gjør det bra. 

ALBUM: 
Kjennere av metal-sjangeren vil vite at Scott Kelly og Steve Van Till er veteraner fra California-gruppa Neurosis. 
Kelly er dessuten med i bandet Shrinebuilder, sammen med sangeren Wino. 

Disse tre er på initiativ fra den tyske Ansgar Glade gått sammen om å framføre sanger av Townes Van Zandt (1944-1997), den legendariske låtskriveren fra Texas. 

Slitne og skjeggete menn, med røster foredlet av et langt liv i rock'n'roll-bransjen. 

De har fått tre sanger hver og maner dem fram dvelende, seigt og nakent, som mollstemte spøkelser i drift ute på den kirkegården der gamle, vakre sanger blir vist den siste ære. 

«If I Needed You» 

Uforglemmelig, i likhet med disse dystert melankolske og smått mirakuløse innspillingene. 
