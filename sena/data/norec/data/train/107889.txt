Den uforglemmelige romantikk
Regi: Nick Cassavetes. 
Med Rachel McAdams, Ryan Gosling, Gena Rowlands, James Garner, Joan Allen, James Marsden. 
Amerikansk. 
Romantisk drama - 7 år, egnet ungdom/voksne 

Vegg-til-vegg-romantikk, trukket litt for langt. 

Stedet er et pleiehjem: 
En pen eldre mann nærmer seg en alzheimer-rammet, vakker kvinne; han vil gjerne lese en historie for henne. 

Bytt scene, historien begynner: 

Et sted i en solfylt sørstat for 60 år siden møter fattig gutt fra musikerfamilie en vakker, energisk og viljesterk rikmannsjente. 
Søt musikk oppstår - men kan kjærligheten vokse og overleve over kultur- og standsgrensene? 

Som man forstår: 
Det er en kjærlighetshistorie i begge ender av livet, dette. 
Sterk, varm og levende, særlig den «unge» biten. 

Den «eldre» blir vanskeligere å håndtere. 
For riktignok er all sann romantikk også ekte utopi. 
Men for de gamles del skal altså alzheimerens minnesslør stundevis trekkes til side for å bevare utopien. 
Kan det skje, kan kjærligheten også utvirke dette under? 

Vel, vi kan i alle fall drømme. 
Likevel blir utopien vel utopisk - uspilt av regissør Cassavetes' egen mor, Gena Rowlands, og veteranen James Garner. 

Men, bevares: 
Her er mye å ta av. 
Likte du, for eksempel, «Tid for ømhet»? 
Løp og se denne! 
