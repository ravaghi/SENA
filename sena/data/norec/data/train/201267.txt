Ghost Recon 2
Verdens tøffeste og hemmeligste soldater er klare for nye oppdrag, og Ghost Recon 2 er en temmelig solid oppfølger som overhaler konseptet med taktisk action. 
Det er et vanskelig spill, men vi koser oss likevel - les hvorfor! 

UbiSoft har to varianter av sine taktiske skytespill som setter deg i rollen som en hardbarket elitesoldat - Rainbow Six-serien foregår mest innendørs og handler om å frigi gisler og stanse terrorister, mens Ghost Recon-spillene tar oss til store, åpne områder og setter oss opp mot et stort antall motstandere. 

LES OGSÅ: 

Ghost Recon 2 har lite til felles med ditt vanlige actionspill, du kommer ikke særlig langt hvis du bare skyter meningsløst på alt som rører seg. 
Det kreves tålmodighet og planlegging, da det gjerne holder med ett skudd fra et fiendtlig gevær før du er død. 

Storpolitikk og deg 

GR2 omhandler en konflikt i nær fremtid, lokalisert i Nord Korea. 
Ghosts, en spesialtrent styrke blir satt inn for å avverge at konflikten sprer seg. 
Din oppgave er å lede et lag bestående av deg selv og tre medsoldater. 
Med et enkelt grensesnitt kan du gi dem ordre til å angripe bestemte mål eller holde seg tilbake. 
Alt du trenger å gjøre er å peke siktet på et bestemt mål, og du får automatisk opp alternativer over hva medsoldatene kan foreta seg i forhold til det. 
Det er en svært brukervennlig løsning, og er merkbar forbedring i forhold til det forrige spillet i serien. 

Det er også en del andre nyheter i Ghost Recon 2. 
Det viktigste er kanskje tredjepersonsperspektivet, noe som gir bedre oversikt over kampene, omgivelsene og dine allierte. 
Med ett trykk på venstre skulderknapp kan du zoome inn og studere dine mål i nærbilde. 
Det er også mulig å skifte til tradisjonell førstepersonmodus, kanskje mest interessant for Ghost Recon-purister. 

Ta det rolig 

Grafikkmotoren er fullstendig overhalt, og kan nå måle seg med de peneste spillene på XBox. 
De store, åpne landskapene er dekket med detaljert vegetasjon, perfekt å gjemme seg i, og vanneffektene er også svært imponerende. 

Som allerede nevnt, Ghost Recon 2 er et spill som foregår sakte. 
Du må alltid sjekke omgivelsene nøye, bruke buskene som skjulested og bevege deg forsiktig fremover. 
Fiendene skyter godt, og ett skudd kan drepe - og de har tendenser til å se deg før du ser dem. 
Det er også viktigere enn før å holde seg levende - i det forrige spillet kunne du bytte fritt mellom soldater, og om en ble drept, kunne du fortsette med en annen. 
Nå må lagføreren, som du styrer, til enhver tid være i live. 

Tempoet på spillet er likevel litt annerledes takket være muligheten til å lagre når som helst, hvor som helst. 
Det er en velkommen nyhet, da vi selvfølgelig ikke lenger trenger å spille seksjoner av spillet om igjen når vi blir drept. 
Det er ikke vanskelig å lære seg hvor fiendene kommer til å dukke opp fra, da deres plassering er identisk hver gang, og med litt prøving og feiling vil du forsere det meste av motstanden. 

Litt dumme fiender 

Den kunstige intelligensen er ikke spesielt nyskapende, da både fiendtlige og vennlige soldater gjerne oppfører seg veldig forutsigbart. 
Vanskelighetsgraden i spillet kommer derfor ikke fra utfordrende fiender, men fra deres dødelige nøyaktighet og muligheten til å dø av få skudd. 

Blir du lei av enkeltspillermodusen, har UbiSoft sørget for et svært godt utvalg av multiplayervarianter. 
Du kan spille kooperativt, både på samme maskin og via XBox Live, samt velge mellom en god del spillmodi mot andre på internett. 
Både tradisjonell deathmatch og capture the flag er tilgjengelig, og spillet introduserer også nye måter å spille på. 
UbiSoft har lenge vært gode på å implementere XBox Live-funksjoner (bare se på Rainbow Six og Splinter Cell: Pandora Tomorrow), og Ghost Recon 2 skuffer heller ikke. 

GR2 er et kjempebra actionspill som bør tilfredsstille alle som har sansen for mer gjennomtenkt, taktisk spilling. 
Ujevn kunstig intelligens og noe forutsigbarhet trekker bitte litt ned, men alt i alt er spillet en komplett og underholdende pakke. 
Du bør absolutt gi det en sjanse! 
