District 9
En av årets store opplevelser på kino er District 9, en dokumentarisk sci-fi som virkelig kicker ass! 

En av årets store opplevelser på kino er District 9, en dokumentarisk sci-fi som virkelig kicker ass! 

”District 9” er produsert av Peter Jackson, og er noe så sjeldent som en dokumentarisk science fiction-historie med paralleller til aktuelle hendelser i vår egen tid. 
Dessuten sparker den ræv med fantastisk heftig action! 

La gå at ikke alle elementene i historien blir forsøkt forklart. 
Jeg sitter igjen med noen spørsmålstegn her. 
Men jeg konstaterer også at underholdningsverdien uansett er skyhøy, og at regissør Neill Blomkamp umiddelbart må settes på lista over filmskapere det er verdt å merke seg. 

”District 9” er av en av årets tøffeste og morsomste filmopplevelser! 

Aliens i flyktningeleir 

Det glimrende anslaget forklarer i dokumentarform hvordan et romskip med en million vesener ankom Johannesburg for 20 år siden, og ble internert i leiren District 9. 
Nå skal alle flyttes til en ny leir utenfor byen, under ledelse av Wikus Van De Merwe (Sharlto Copley). 

Men Wikus får i seg et fremmed stoff som gradvis endrer hans DNA-struktur. 
Plutselig blir han selv jaget vilt, og han flykter til det eneste stedet han kan søke ly, nemlig blant romvesenene i District 9. 

Apartheid som bakteppe 

Filmen er en videreføring av Blomkamps egen kortfilm ”Alive in Joburg” fra 2005, som gjorde at Peter Jackson oppdaget den sørafrikanske 30-åringen. 
Blomkamp forteller historien på et bakteppe han kjenner fra oppveksten. 
Det ringer kjente bjeller når internering av uønskede individer foregår nettopp der hvor apartheidsystemet rådet for inntil få tiår siden. 

”District 9” er nok inspirert av ”District Six” i Cape Town, der sorte sørafrikanere ble tvangsflyttet vekk fra 1968. 
Dessuten kan filmen også tolkes som en slags kommentar til dagens flyktningestrøm, og verdenssamfunnets utfordringer med å takle den. 

Storslagen sci-fi 

Men først og fremst er dette et sci fi-eventyr, der Wikus Van De Werde er den tragikomiske antihelten. 
Han spilles forbausende godt av Blomkamps gamle venn, 35-åringen Sharlto Copley, som utrolig nok debuterer som skuespiller (med unntak av en liten rolle som skarpskytter i ”Alive in Joburg)! 
I Wikus ser jeg trekk fra den komiske hovedpersonen i produsent Peter Jacksons egen ”Brain Dead” og Jeff Goldblums sterke rolleprestasjon i ”The Fly”. 

Romvesenene i ”District 9” er også viktige figurer. 
De ligner store reker, og blir da også kalt ”prawns”. 
De er lite hyggelige å se på, men har en trist aura rundt seg som gir deres skjebne en sår dimensjon. 

”District 9” ender opp som en skyteglad actionfilm. 
Noen ville kanskje likt en mer tankefull avslutning. 
Men jeg liker tempoøkningen, og at flyten holdes ved like hele veien ved hjelp av effektiv redigering. 
Det finnes ingen dødpunkter her! 
Effektene er dessuten tøffere enn toget, og jeg liker den liksomdokumentariske måten historien er filmet på. 
Det fungerer minst like godt her som det gjorde i ”Cloverfield”. 
Og filmens siste bilde er like vakkert som det er trist. 

”District 9” er definitivt anbefalt! 
Femmeren er knallsterk! 
