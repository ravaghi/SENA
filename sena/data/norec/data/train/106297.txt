Enkel og god
GENRE: NOVELLEFILM. 

MED: Raouf Saraj, Shler Rahnoma, Kawa Gilli, Alibag Salimi. 

HANDLER OM: 
Den kurdiske flyktningen Renas bor i Norge - langt nord. 
På sett og vis har han fått etablert seg. 
Men han mangler noe vesentlig: 
En kone. 
Det ordnes - i hjemlandet. 
En bra og vakker pike hjemmefra, Fermesk. 
Problemet er bare at virkeligheten blir ikke helt som forventet, hverken for Renas eller Fermesk... 

DOM: 
«Vinterland» er en uhyre enkel film. 
Men den har store og klare kvaliteter. 

Regissør Hisham Zamans store gjennombrudd kom med kortfilmen «Bawke» i 2005. 
Fortsatt er Zamans kvalitetskjennetegn godt synlige. 
Ikke minst bruker han fotografiet (filmen er tatt opp i og rundt FilmCamp i Målselv) på en frapperende og meget poetisk måte. 
Oppi denne storslåtte naturen plasserer han sine små mennesker med sine store drømmer. 
Han kjenner både kurdisk og norsk mentalitet og kultur. 
Det blir det ofte både smålåten humor og påpasselige observasjoner ut av. 
Dog aldri uten overdrivelse: Zaman vil gjerne vise at forskjellene ikke nødvendigvis er så store. 
Og slett ikke farlige. 
Og alt i alt er det mye mer som binder jevne mennesker sammen, enn det som skiller dem. 
Selv mellom Kurdistan og Nord-Norge. 

Filmens skuespillere er amatører. 
Det merkes. 
Riktignok makter begge de to hovedrolleinnehaverne å formidle følelser og stemninger. 
Men her og der svikter teknikken og/eller instruksjonen: 
Det går fra redsel og sorg og skuffelse, til glede og smil og omsorg aldeles uten overgang. 
I en slik grad at man blir forvirret. 

Når filmen er ferdig, kan man kanskje heller ikke helt fri seg fra tanken: 
Var dette alt? 
Likevel: 
Filmen treffer godt, både med sin innsikt, sin fortelling og sitt «språk». 
