Plateanmeldelse:Becca - «Frøken Lakenskrekk» 

Kul kujente. 

Om du legger sammen Stargate, Stage Dolls og et ektefødt dansebandbarn, får du stjerneskuddet Becca. 

Noen ganger vet man ikke hva man har savnet før det plutselig dukker opp. 
Slik føles det med Vibeke Grøtli Fossen (26) fra Kvikne, som opererer under artistnavnet Becca. 

Med sitt andre album legger hun inn en solid søknad om å bli en norsk countrypopdronning av det skamløst kommersielle slaget. 
Platen gis ut av selskapet Mariann, som har en lang rekke dansebandsuksesser å vise til (blant andre Contrazt, Anne Nørdsti og Frøya). 

Becca har selv røtter i samme miljø; foreldrene er med i det som (ifølge presseskrivet) er Norges eldste danseband, Kviknegutta - i sin tid startet av bestefaren hennes. 

Med tanke på hvor kort vei det kan være fra danseband til country, er det i grunn merkelig at det ikke finnes en Becca allerede. 

Norsk country er et kvalitetssikret felt, men om man ser på de Spellemann-nominerte for 2013 (Bendik Brænne, Bøygard og Jonas Fjeld) er det ikke akkurat feminin poptouch som dominerer sjangeren. 
Og det er høye fjell og dypt vann mellom fjorårsvinner Ida Jenshus og Becca. 

Men tatt i betraktning at Taylor Swift har vært en av verdens mestselgende artister de siste fem årene, er det helt på sin plass med et norsk og norskspråklig motstykke. 

I så måte gjør Becca en ofte fremragende jobb. 
Hun lager prangende, fengende countrypop i Shania Twain-gaten, med null pretensjoner og klare stadionambisjoner. 

Hvilket er passende, med tanke på at de store country- og dansebandfestivalene er noe av det nærmeste norske artister kommer stadionkonserter. 

«Frøken Lakenskrekk» balanserer hårfint mellom «ekte» country, bensinstasjonsrock, radiovennlig pop og spillejobbvennlig folkelighet. 

Becca synger fortreffelig og fraserer praktfullt - hør den fenomenale knekken når hun synger «cowboyhatten» - og kler de ujålete tekstene godt. 

Det er ingen tilfeldighet at det låter så bra som det gjør: 
I tillegg til Beccas eget, uomtvistelige talent, er platen produsert og medforfattet av allsangveteranene Torstein Flakne (Stage Dolls, The Kids, hauger av Rosenborg-sanger) og Hallgeir Rustan (han i Stargate som ikke ble med til USA). 

Sammen har de laget en plate som bygger godt videre på den lovende debuten «Såmmår i bøgda» (2012). 

«Frøken Lakenskrekk» er ikke uten svakheter - primært en for høy dose lyriske trønderblødmer - men er på sitt beste en sann sjarmbombe som fort kan gjøre Becca til allemannseie i 2014. 

BESTE LÅT: 
«Fæstival» 
