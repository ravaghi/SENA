Plateanmeldelse:Kampfar - «Djevelmakt» 

Djevelsk bra. 

Det tar ikke mange sekundene av åpningslåten «Mylder» før vi forstår at mye har skjedd siden «Mare» (2011); gitarveggene er om mulig enda tettere og tydeligere bak Dolks vokal (den mest støyende i sjangeren?), melodiene skarpere og taktskiftene millimeterpresise. 

Hele uttrykket til Kampfar synes å være skrudd til perfeksjon. 
Folklore-elementene er her ennå - gitartemaet i «Blod, Eder og Galle», den dissonerende fløyten i «Mylder» for å nevne noe - men det er først og fremst den totale massiviteten som imponerer hos Kampfar denne gangen, denne følelsen av å bli trampet over av hundre marsjerende menn i jernbrynjer. 

Slik oppleves de hypnotisk kvernende gitarene og det bastante kompet av bass og rullende, dobbel basstrommelyd - som et altomfattende horrorangrep. 

BESTE LÅT: 
«Swarm Norvegicus» 
