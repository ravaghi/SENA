Bilen for deg som synes elbil blir litt puslete
Mens alle andre søker mot elektrifisering, presenterer Skoda sin største bil i RS-utgave med sin sterkeste dieselmotor noen sinne. 

Vi hadde egentlig aldri fantasert om, eller kanskje egentlig hatt noe stort savn etter, en RS-utgave av den store 7-seters Kodiaq, men Skoda selv mener tvert i mot at folket trenger en stor og sporty SUV. 

Det er Octavia som har vært den viktigste Skoda med RS-Logo til nå. 
Den debuterte i første generasjon med 180-hesters bensinmotor. 
Andre- og tredje generasjon fikk både bensin- og dieselutgave. 

Dieselutgaven med 181 hester ble også tilgjengelig med firehjulstrekk. 
Sprekeste Octravia RS har nå 245 hester fra en toliters bensinmotor. 
Det er altså blitt en Golf GTI for familien. 
Og det fenger. 

Familien som har ønsket å oppgradere til RS på Superb har ikke fått den muligheten ennå, men har et svært godt alternativ i en 272 hesters turbo bensin (tidligere 280) med både firehjulsdrift og 7-trinns DSG. 
I Sportline-utgave har du en RS light. 

Størst på mye 

Kodiaq finnes allerede i sju modellvarianter. 
Vanlig Kodiaq fås i utstyrsvariantene Active, Ambition og Style. 
I tillegg har du spesialmodellene Scout, Sportline og Laurin & Klement. 
Nå kommer altså RS, som både er den mest spennende - og dyreste. 
Den har nemlig det meste moro-utstyret som standard, for å kunne leve opp til navnet. 

Det viktigste først, motoren. 
Toliteren med biturbo er den største og sterkeste dieselen hittil i Skodas historie. 

Takket være en liten turbo, som snurrer raskt opp og sørger for trykk omtrent fra tomgang, og en større, som sørger for nok luft helt opp til rødmarkeringen, har de klart å få en fleksibel motorpakke som yter 240 hester og deilige 500 Nm i dreiemoment. 

Det er ganske massivt. 
Elektrisk vannpumpe er en av flere småting som er implementert for å spare på dråpene. 
Sammen med den nye 7-trinns dobbetclutch-girkassa, som tåler mye moment, samt firehjulsdrift via lynrask og smart programmert Haldex 5, blir dette et ganske så kvikt og morsomt bekjentskap. 
De andre modellene har for øvrig akkurat den samme drivlinja. 

Vi klikker oss selvfølgelig forbi både Snø (som reduserer effekt og helst starter på andregir for å unngå hjulspinn), Eco (som clutcher ut og ruller så snart du går av gassen, samt kjører klima-anlegget i sparemodus), Comfort (som beholder alt så komfortabelt og lett som mulig) og Normal, men trykker oss rett i Sport. 

Da står alle mulige parametere i sportsligste innstillinger. 
Også den latterlige lyden som Skoda har lagt til i høyttalerne. 
Den finnes i tre varianter, avhengig av kjøreprogram. 
Vi hadde ikke savnet den om den ikke var der i noen av programmene. 

Sportsmodus gir oss raskere girskifter, høyere turtall og ikke minst en ESP som er løsere i snippen. 
Selv om vi faktisk hører et lite pip fra forhjula, når den tar i gang fra stillestående og når den akkurat har lagt inn andregir, føles aldri Kodiaq RS som virkelig sportslig. 

Da mangler det faktisk en del effekt, litt mer brutalitet over girskiftene og enda mer effekt til bakakselen. 
Girskiftene er ikke lynraske, ikke ved bruk av hendlene bak rattet heller, men funker bra nok i en rask familiefrakter. 

Toppfarta på 221 km/t skremmer ingen, men er kun av akademisk interesse her hjemme. 
Men om du liker høy fart på motorveien, vil du oppleve en stabil og avslappende skyss, der eneste sjenanse er vindstøy. 
6,9 sekunder til 100 km/t er mer interessant. 
Ikke brennkvikt selvfølgelig, men ganske så akseptabelt i ei sånn pakke og bare sju tideler bak Octavia RS med 245 hk. 

Adaptivt understell 

RS har understell med justerbar stivhet som standard. 
Heldigvis. 
Til vanlig vil du kjøre den på Eco-modus for å spare diesel. 
Da får du også et forholdsvis mykt oppsett, selv om også comfort-innstillingen kan gi litt stepping på dårlig asfalt. 
Vi mistenker at 20-tommerne kan ha litt av skylda. 

Hvis du vil hente frem det lille sportslige som finnes i bilen på svingete veier, må du faktisk velge Sport for å få den rundt svingene. 
Kodiaq føles aldri lettbeint, men den blir strammet såpass mye opp at den ikke henger riktig så mye over framhjula gjennom svingene, og det er først når man presser den litt at man merker at Sportsoppsettet er en del stivere. 

Felgene er satt opp med Continental Conti Sport Contact i dimensjonen 235/45R20. 
Den kunne fint tålt litt bredere dekkdimensjoner for bedre grep og kulere look. 

Hva mer byr den på? 

Alle kjente triks er tatt i bruk for å få gi deg sportslig følelse. 
De store RS-hjula, som er de største i Skodas historie, er allerede nevnt. 

Nye fangere foran og bak med sporty design og to enderør er på plass, blank finish på alle sorte detaljer og spesifikke farger for RS, blant annet signaturfargen blå metallic. 

Vi tror de søvndyssige valørene i grått og sort blir de mest populære. 
Man vil uansett skille seg litt ut med de røde kalipperne og den store refleksen på tvers over hele bakluka, som er blitt et RS-kjennetegn etter at siste generasjon Octavia begynte med det. 

Helt gjennomtenkt virker den imidlertid ikke, for når du ligger bak den i mørket, ligger refleksen akkurat i høyden der nærlyset kutter, og da ser det litt oppstykket og billig ut. 
Vi liker faktisk bedre den helsorte linja mellom refleksene man har gått for i utstyrsvarianten Sportline. 

RS er også fullt satt opp med LED-lys både foran og bak og har dermed også lysassistent og adaptiv fartsholder som standardutstyr. 
Selvsagt er alle nødassistanse-systemer på plass og den holder deg fint innenfor linjene på motorveien. 

Innvendig råder sort tak, interiør i skinn, alcantara og røde sømmer. 
Førerstolen er standard med elektrisk justering. 
Sju seter er ekstrautstyr. 
Setene med integrert nakkestøtte er ikke ekstremt sportslige, men et greit kompromiss mellom sport og komfort. 
Det finnes konkurrenter med bedre plass på den sjuende seteraden, men som femseter får du overdådig med plass, med skyvbare bakseter og et bagasjerom på hele 715 liter. 

Fylt med Skoda-godis 

Og selvsagt finner vi alle praktiske løsninger også. 
Paraply i førerdøra, isskrape i tanklokket, lommelykt i bagasjerommet, nett og klosser for å sikre last, søppelholder i dørene, stort rom i midtkonsoll med plass til alt fra minnekort til mynter og bankkort, elektrisk bakluke med sparkeåpning og automatisk dørsidebeskyttelse. 

Til og med en egen sovepakke er tilgjengelig. 
Da får du to vesker med pledd hengende på bakseteryggen og en bøyle som holder hodet på plass. 
Noe koster ekstra, men felles for alt er at det ikke er dyrt. 

Er den verdt penga? 

Skoda har ikke gått fullhjertet inn med RS-modellen. 
Det har de forresten ikke i Octavia heller. 
Understellet kunne vært mer effektivt, styringen skarpere, motor og drivverksoppsett mer dedikert og motoren sprekere. 

For du føler egentlig aldri at du kjører en «RS». 
Ser man bort fra motoren og hjulene, blir forskjellen ned mot Sportline svært liten. 
Man får omtrent identisk interiør og lignende detaljer utvendig i sort blank finish. 
Siden motoren ikke er gjort særlig inspirerende, bør man absolutt sjekke ut om man like gjerne klarer seg med 190 hester og 400 Nm. 

Det avhenger selvsagt av hvilken pris man ender opp i med RS. 
Prisene og nøyaktig utstyrspakke er nemlig ikke helt avgjort ennå. 
Men med tanke på at RS blir den dyreste varianten over L&K; (fra 604.000 med 190 hk og 5 seter) og at Sportline fra 568.000 kroner allerede er ganske så bra utstyrt, kan du regne med å spare et sted mellom 50- og 100.000 kroner. 

Det du i såfall må betale ekstra for er 6500 for 20-tommers felger, 1000 kroner for adaptivt understell og 4500 for digitalt instrumentpanel. 

Den småkule og kjempepraktiske Kodiaq RS blir å se på veiene på vårparten. 
