SvampeBob Firkant Filmen – Svamp på land
Man kan mistenke regissøren for å ha røyka litt av hvert. 

SvampeBob Firkant Filmen – Svamp på land er den andre kinofilmen basert på Nickolodeon-serien som startet i 1999. 
Et så avsindig absurd og surrealistisk tegnefilmunivers som dette, befinner seg egentlig bortenfor vanlige parametere for filmkritikk, men la meg forsøke: 

Filmen består av fartsfylt situasjonskomikk og drømmelignende fantasitablåer med en tynn unnskyldning av en rød tråd i bakgrunnen, akkurat som i tv-serien. 
Men filmen tar ett steg videre, og fører SvampeBob-figurene inn i den virkelige verden. 

Dette fungerer bedre enn det burde, og er med på å gjøre filmen til en vilt uforutsigbar opplevelse. 

Hemmelig oppskrift blir stjålet 

SvampeBob Firkant (norsk stemme: 
Trond Teigen) bor i Bikinibunnen i havet, sammen med en rekke andre fargerike figurer, som Herr Krabbe, Patrick, Bleke Fangarm og Sandy Super. 

Her steker han sine populære krabbeburgere, men den hemmelige oppskriften stjeles av sjørøveren Burgerskjegg (Antonio Banderas, norsk stemme: 
Stig Henrik Hoff). 

Krabbeburgermangelen kan få katastrofale følger for Bikinibunnen. 
Derfor må Svampebob forene krefter med sin argeste konkurrent, Plankton (norsk stemme: 
Helge Winther-Larsen) for å få oppskriften tilbake. 

Historien fortelles i en rasende fart, som en tornado av bløte vitser og dumme innfall. 
Kanskje passer ikke denne humoren for alle, men jeg ler godt av overdrevenheten som gjennomsyrer denne produksjonen. 

Filmen har også en imponerende energi og utholdenhet, og fortsetter å more med forunderlige ideer lenge etter at andre filmer ville ha gått tomme for dem. 

Og når en Douglas Adamsk delfin fra verdensrommet hjelper SvampeBob og hans venner til å fortsette eventyret på land, virker det som en helt naturlig utvikling. 

En skikkelig pangavslutning 

Det er her figurene får kontakt med sjørøveren Burgerskjegg, spilt med glimt i begge øynene av Antonio Banderas (dubbet av Stig Henrik Hoff). 

Han raser rundt i verdens minste sjørøverskip, utstyrt med autostyring, selvsagt kalt «auto pirate», og omgitt av nysgjerrige måker. 

Det oppstår en actionfylt kamp mellom ham og heltene fra Bikinibunnen, når de ved hjelp av en magisk bok, gjør seg om til superhelter med helt spesielle egenskaper, og sørger for en skikkelig pangavslutning av filmen. 

SvampeBob Firkant tar en vellykket overgang til spillefilmformatet. 
TV-episodene er heseblesende, og jeg hadde på forhånd trodd at det kunne bli litt slitsomt når dette universet skulle bli trukket ut i lengde, men filmen holder koken godt og vel. 

Dessuten endrer både filmen og figurene karakter når de når overflata, noe som virker forfriskende. 
Under vann videreføres tv-seriens handanimerte stil, mens over vann er figurene digitalanimerte. 

SvampeBob Firkant Filmen – Svamp på land er kanskje først og fremst beregnet på barn, men også jeg synes denne galskapen er veldig morsom. 
Man kan mistenke regissør Paul Tibbitt og hans medmanusforfattere for å ha røyka litt av hvert mens de kokte sammen dette 
