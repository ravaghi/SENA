Hester V75:Sval stil 

Bergensrapkollektivet tar en følsom vending på sitt andre album. 
Det låter riktig, men oppleves ikke så viktig. 

Hester V75: 
"Baby eg har et problem" (Vibbefanger) 

Noen kaller dem Bergens mykeste rappere. 
I tillegg til å produsere og gi ut musikk har de også har gjort seg bemerket for klubbkuratering og undergrunnskulturelle krumspring i kollektivet Vibbefanger. 
Hester V75 kjører sin egen stil, en sval, jovial stil. 
De har med denne platen tatt sin plass i rap-Norge. 

Lydbildet er gjenkjennelig fra fjorårets utgivelse, men produksjonen er løftet flere hakk. 
Det låter mer voksent og raffinert. 
Vi serveres svale synther, solvarme saksofoner og herlig koring, hør bare på «Gåte». 
Her er rom til å puste og plass til å ha det gøy. 

Hestene observerer og deler gjenkjennelige fortellinger om venner, fester og damer de «kan kule an med». 
Vi tas med gjennom sene kvelder og begynnende forelskelser, hotellkorridorer og taxiturer. 
Kanskje er ikke disse observasjonene særlig bemerkelsesverdige. 
Det er ikke nødvendigvis så mange linjer som fester seg. 

Den åtte spor lange platen åpner dovent og deilig med «Min Ferrari», før «Baby ta meg» vil få deg til å svaie med et smil om munnen. 
Den Oslo-baserte NMG-rapperen King Skurk One gjør et bra innhopp på «Troen på», og labelkompis Charlie Skien fra Verdensrommet låner bort et tilbakelent refreng til «I min seng». 
Sistnevnte låt er platens høydepunkt og bør sette stemning til ethvert forsommernachspiel. 

På avslutteren «Tunneler» har de med seg poet Frode Grytten. 
Det funker fint. 
De deler noen motiver: lengselen, ventingen, utålmodigheten og vennskapet, som også Hester V75 evner å formidle på et særegent slentrende vis. 
Forfatter Grytten viser likevel at de gamle definitivt er eldst. 
Språket hans overgår de fleste norske rapperes. 

Om Hester V75 skulle ha et problem, så er det at helheten på «Baby eg har et problem» er noe forglemmelig. 
De egner seg likevel fint på fest. 

Beste spor: 
«I min seng», «Baby ta meg». 
