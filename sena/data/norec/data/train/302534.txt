Anmeldelse:Bratland tar flere sjanser 

Mer visepop - nå med gode, egne tekster. 

ALBUM: 
Ingebjørg Bratland (24) holder seg til kort-formatet når hun gir ut soloplater. 
Debuten hadde ni låter, her klokkes ti låter inn på 30 minutter. 

Det er fort hørt. 

Solodebut Etter «Heimafrå»-suksessen med Odd Nordstoga i 2013, solodebuterte Bratland i fjor med albumet «Berre meg». 
«Månesinn» er bygget over samme lest - visepop tilsatt en liten dose folkemusikk, denne gang i all hovedsak signert Bratland sjøl. 
Hun viser meget gode takter i tekster om ensomhet og lengsel - og Oslonatta. 

Radiohit 
Det er særlig stemmen, der det forsatt er litt igjen av kvedaren Bratland, som står fram. 
Det er særlig til stede i åpningen «Vink» og påfølgende «Stjernene» - som du må ha hørt om du har vært i nærheten av et radioapparat de siste ukene («Eg skal døyve di sorg med min song / om ikkje i dag, så ein annan gong»). 

Synth 
De to låtene er også gode eksempler på at hun tar litt flere sjanser på oppfølgeren. 
En synth brukes blant annet som stemningsskaper, uten at det bikker helt over i elektronika. 

Dylan-cover Tredjelåta «Fordi eg elskar deg» har også gått noen runder på NRK P1, og lørdag kveld fikk flere hundre tusen «Lindmo»-seere låten servert i beste sendetid. 
Mange vil kjenne igjen den som Vinje-versjonen av Bob Dylans fenomenale «To Make You Feel My Love» (til norsk ved Bjarte Hjelmeland). 

Men den lille perlen på dette albumet - i all sin enkelhet - er «Ein liten song», ikke minst på grunn av den naive teksten («Det er rart det at himmelen er blå / og det er rart det, alt en tenkjer på.») 

Flere sjanser 
Men - jeg tror enda hun har litt å gå på og at potensialet fortsatt ikke er tatt ut hundre prosent når det gjelder arrangementer og produksjon (Espen Lind og Geir Hvidsten). 

Våg litt mer neste gang, Bratland, så sitter den! 

Spiller på Ole Bull Scene i Bergen 24.11, Sentrum Scene i Oslo 25.11 og Byscenen i Trondheim 26.11. 
