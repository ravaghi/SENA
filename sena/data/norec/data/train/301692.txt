Kverker kategorier
Atypisk, men frisk newyorker. 

ALBUM: 
Det har vært en usedvanlig raus og trivelig rapuke — med nye gratisplater fra Freddie Gibbs, L.E.P. Bogus Boys, Lady og ASAP Rocky, for å nevne noen. 

Ideelt sett burde du sjekke ut alle sammen, men har du knapt med tid, lønner det seg å sikte inn mot sistnevnte. 

Den 23 år gamle Harlem-rapperens debutmikstape føles som noe av det friskeste som har kommet fra rapsjangerens fødeby på mange år, selv om den musikalsk sett har lite med tradisjonalistisk New York-rap å gjøre. 

I stedet rapper Rocky melodisk, seigt og eksentrisk over et tidsriktig og kategorikverkende samkok av inspirasjon fra sørstatene, vestkysten, Miami og Cleveland. 

Er du fortsatt opptatt av kystfraksjoner, kan det hende du har et problem med dette, men for oss som er først og fremst er på utkikk etter god og fri musikk, er «LiveLoveA$AP» det morsomste man kan høre på denne uken, i alle fall. 
