Død på landet
"You're Next" unnskylder seg ikke for å være en simpel skrekkfilm som er ute etter å sjokkere. 
Den går rett på sak, og oppleves desto mer intens på grunn av det. 
To blodige drap unnagjort allerede i løpet av filmens første par minutter, forbereder oss på det som skal komme. 

Forberedt er derimot ikke familien Davison – foreldre og fire voksne barn med partnere – som er samlet på landet for å feire mor og fars 35 års bryllupsdag. 
Riktig nok er gnisningene dem i mellom så mange at ingen forventer seg en spesielt hyggelig helg. 
Men når maskerte inntrengere bevæpnet med armbrøst og øks begynner drepe familiemedlemmene én etter én, er det en vending knapt noen kunne forestilt seg. 

Invasjonen av familiens aller helligste – hjemmet – har vært et tilbakevendende tema i skrekkfilmen helt siden Wes Cravens "The Last House on the Left" i 1972. 
Og kjennere vil vite å sette pris på sjangerbevisstheten, energien og den fandenivoldske humoren "You're Next" er laget med. 
Andre vil heller irritere seg over karakterer som oppfører seg så dumt som bare karakterer i skrekkfilmer kan gjøre. 
Atter andre vil vemmes over voldsskildringene, som er svært brutale og bare fortsetter å komme i en og en halv time. 
