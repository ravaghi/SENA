Rare Exports – The Truth About Santa
Mørk, makaber og mystisk nissefilm. 

Jeg ser med forferdelse på hvordan en produsent av sort sukkervann hver jul gjør krav på nissen i populærkulturen. 

Rare Exports – The Truth About Santa er motvekten! 

Denne filmen gir oss nemlig et ganske annerledes bilde av julenissen, i en mørk, makaber og mystisk film som vil spre juleuhygge over det ganske land. 

En fryktelig hemmelighet 

Arkeologer finner en grav på toppen av et fjell. 
Like etter finner en reineier og hans sønn en snål, skjeggete mann i en ulvefelle. 

I mens begynner andre barn i bygda å forsvinne. 

Den siste luka i julekalenderen kan skjule en fryktelig hemmelighet og avsløre julenissens sanne natur. 

Denne nissen finner du definitivt ikke i Blåfjell! 

En skummel skremmer 

Historien er bygget på en knakende god idé, tidligere utforsket i to kortfilmer av brødrene Juuso og Jalmari Helander. 
Sistnevnte har regissert spillefilmen, iscenesatt i områdene rundt filmcampen i Målselv. 

Fantastiske bilder fra norsk fjellheim til tross, det er den finske kulturen som her har gravd frem nissen som en skummel skremmer, manet frem for å true barn til folkeskikk. 

Og dette er flott filmstoff, fullt av eventyrlig action og sort humor. 

Et norsk innslag 

Rare Exports er plaget av litt dårlig skuespill. 
Barnerollene er haltende spilt. 
Det er for åpenbart at de later som. 
Det overbeviser verken når de ler, gråter eller skjelver av frykt. 

De voksne klarer seg bedre, spesielt Jorma Tommila som Raumo og Rauno Juvonen som Piiparinen. 

Per Christian Ellefsen er også med, som en slags skurkearkeolog fra et multinasjonalt selskap. 
Jeg tror han forsøker å spille amerikaner, men aksenten hans kommer definitivt fra våre egne breddegrader. 

Annerledes julefilm 

Dette er et friskt eventyr med en helt annen stemning enn julefilmer flest. 

Den ligger nok nærere vår egen julekultur enn den søtladne klisjéjula fra reklamefilmene, inkludert nissen som drikker brus. 

Rare Exports gjør det samme for julenissen som Trolljegeren gjorde for troll! 
