Vill vest på sitt aller verste­
Australsk western med brutalt historisk bakteppe. 

FILM: 
Den australske ødemarken er som skapt for westernfilmer. 
Myten om de asosiale einstøingene som drev nybrottsarbeid, likeså. 
Regissør Warwick Thornton forener disse elementene på et bakteppe som gjør «Sweet Country» til noe helt annet enn en underholdningsfilm. 

Filmmakeren Warwick Thornton har selv røtter i den australske urbefolkningen, aboriginene. 
Debutfilmen fra 2009, «Samson and Delilah», vant Camera d’Or-prisen i Cannes. 
Den handler om to aborigin-ungdommers strev med å tilpasse seg dagens Australia. 
I «Sweet Country» går han tilbake i historien til 1920-tallet, for å beskrive hvordan de hvite kolonialistene stjal både land og frihet fra aboriginene. 

Slaveri 

Filmen bygger på en sann historie om en innfødt landarbeider, Sam (Hamilton Morris), som drepte en hvit settler (Ewen Leslie) i selvforsvar og utløste en drepende menneskejakt under den brennheite sola i Nordterritoriet. 
Der blir aboriginene holdt i slaveliknende forhold og behandlet som kveg av hvite macho’er som voldtar kvinner, pisker menn og skyter i fylla. 
Det finnes misjonærtyper som forsøker å bygge en slags anstendighet i det nye landet. 
En av dem er Fred Smith (Sam Neill), men han er alene mot overmakta styrt av en trigger happy sheriff (Bryan Brown) og den lokale mobben som skriker på blod og hevn mens de iherdig snekrer galger. 

Godt mot ondt 

Her er alle ingredienser til en klassisk western der godt står mot ondt, der forfølgelsen gjennom et ugjestmildt landskap dreper både menn og hester, der de innfødte har et intimt kjennskap til naturen som gir dem fortrinn. 
Her er også lovløsheten som har tatt nakketak på rettferdigheten. 
Understrømmen i historien er den kolonialistiske uretten som ble opprettet med europeiske våpen og vold – og videreført like til vår egen tid. 

Når man kan innvende at filmens fortelling er forutsigbar, må man jo påpeke at historien om urfolket i Australia ikke er helt ukjent. 

Selv om temaet er dystert er «Sweet Country» en visuelt vakker film. 
Naturens brutale skjønnhet er en effektiv kontrast til den menneskeskapte brutaliteten. 
