Satanissen
Julenissen i denne satansvarte komedien er så ille at han kan fågrantrær til å råtne på rot. 

Bad santa. 
Regi: Terry Zwigoff. 
Med: 
Billy Bob Thornton, Tony Cox, Brett Kelly, Lauren Graham. 
John Ritter. 
Amerikansk komedie. 
2003. 
1 time, 30 minutter. 
Aldersgrense: 11 år. 
Han drikker verre enn Tourettes hustru, han banner som en nordnorsk filmregissør, pisser og spyr på seg, forsøker selvmord og har et sexliv som kan komme til å smitte store befolkningsgrupper med epidemisk klosterliv. 
«Bad santa» må være laga av folk som fikk selbuvotter til hver eneste jul og aldri fant nøtta i grøten, for den jolliske sesongen blir utsatt for en kynisme som vil kunne fryse til Antarktis igjen.Billy Bob Thornton er så avskylig at det går an å skjønne hvorfor Gud ga skuespilleren et uregelmessig fjes. 
Sammen med en svart dverg jobber han som julenisse i store varehus, og på grunn av partnerens status som dobbelt uheldig, kan de aldri sies opp. 
Når julen kommer, sprenger juletassen og julenissen safen og stjeler luksusvarer til dvergens asiatiske bad taste-beib.En ekstra ille fyllejul havner de i Phoenix, Arizona, der ørken-natta er som universets svarte hull. 
Julenissen blir enda mer dritings enn han pleier, han ferker på ufinere vis enn før, han fornærmer flere forskrekka barn. 
Men dypt i kynismen finnes alltid den mjukeste dunungen. 
Det er en regel. 
Santa treffer USA-legendenes triste lille guttunge, som bor sammen med en utilgjengelig bestemor i luksushus og ønsker seg kjærlighet og julegave. 
Thornton flytter inn hos den naive keruben med alle sine grusomme omgangsformer, og gutten elsker den forferdelige mannen fordi han er julenissen. 
En parodisk og patetisk ømhetssituasjon oppstår, og så kan man lure på om også sentimentaliteten er ond.Det forvirrende, avskylig og smertefullt vittig, og det går som det må. 
Pene mennesker ser ikke filmer som dette. 
Men de ler hvis de gjør det likevel. 
