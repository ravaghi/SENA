Ujålete og personlig
Christopher Davidsen byr på seg selv, men også på herlig, hverdagslig mat i denne boka. 

Christopher Davidsen 

Mat hjemmefra 

176 sider 

Kagge forlag 

En av de store fordelene med Bocuse d’Or-sølvvinner Christopher Davidsens første kokebok er at han verken prøver å frelse helsen vår eller late som om vanlige folk på vanlige kjøkken kan slenge sammen avanserte retter som store team med kokker bruker lang tid på å lage. 

I stedet får vi gode oppskrifter på herlige hverdagsretter, helgekos og en og annen festmiddag. 
Blant rettene kan vi nevne fiskegrateng, brun lapskaus, pitabrød med pepperbiff, lammekebab, grønn curry-suppe med kylling og nudler, kalvetartar, arabiskinspirert lammegryte og hjemmelaget pizza. 
Gode retter som man ikke trenger å være verdens nest beste kokk for å lage. 
Davidsen legger imidlertid ikke skjul på at god mat ikke alltid kan lages på en halvtime, og det bærer også oppskriftene preg av. 

Forfatterens bakgrunn er etter hvert godt kjent: 
Han vokste opp med omfattende omsorgssvikt og skeiet selv ut i de sårbare ungdomsårene. 
En god fosterfamilie og gode kolleger i restaurantbransjen ble redningen. 
Boka kan på mange måter leses som en hyllest til det som ble familien hans, hvor de gode måltidene og samholdet rundt middagsbordet dannet rammene for et mer normalt liv og grunnlaget for gode minner. 
Det er til tider sårt å lese, men også oppløftene, siden det tross alt gikk bra til slutt. 

Noen ganger får vrien med å basere boka på personlige historier litt mindre vellykkede utslag. 
Det er for eksempel vanskelig å forstå hvorfor Davidsen ville bruke to sider på en oppskrift på risengrynsgrøt, den samme som står på grøtrispakken. 
Det som også trekker litt ned er at noen av oppskriftene er litt for omtrentlige i beskrivelsene av ingredienser og framgangsmåter. 
Sånt bør forlaget fange opp før boka går i trykken, spesielt når nivået er lagt slik at oppskriftene hovedsakelig kan beherskes av folk uten videre erfaring på kjøkkenet. 

Les flere kokebokanmeldelser her: 
