Pink Floyd «The Final Cut»
(Harvest/EMI) 

Roger Waters gikk tilbake til familiealbumet, fant frem bilder av sin far, som ble drept i annen verdenskrig, og skrev så «The Final Cut» (1983): 
Dels et nesten blindt rasende angrep på datidens verdensledere (Falklandskrigen må ha gitt Waters en grusom følelse av at historien gjentar seg utelukkende som tragedie), dels en beklemmende privat titt inn i låtskriverens plagede sjelsliv. 

Resultatet ble for mye av det vonde til at noen kunne elske det. 
I tittelkuttet mistenker han for eksempel sin kone for å være troende til å «sell your story to Rolling Stone» om han skulle våge å vise henne sitt sanne jeg. 
Lidelseshistoriene er dessuten akkompagnert av musikk som nesten aldri eksploderer på forløsende vis, slik den en gang gjorde, på ett unntak nær: den stygge, kakofoniske «Not Now John». 

«The Final Cut» er en av tidenes mest bunnløst deprimerende plater. 
Som sådan også ganske så interessant for de som orker. 

Denne nye utgaven kommer komplett med «When The Tigers Broke Free», en i sin tid frittstående single som Waters nå åpenbart mener hører hjemme på albumet. 

MORTEN STÅLE NILSEN 
