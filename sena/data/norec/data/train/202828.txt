HTC Wildfire S
Ganske liten, men mer enn ganske bra. 

Tro det eller ei: 
Det finnes mobilbrukere som ikke setter pris på å ha en liten murstein i jakka, hvor den stadig vekk annonserer sin tilstedeværelse fordi skjermen er så stor at det nesten føles som å ha en gammel reise-TV på innerlommen. 

De to ferske toppmodellene fra Samsung og HTC - Galaxy S II og Sensation - har for eksempel skjermer på hele 4.3 tommer, og selv om det er et stykke igjen før dette etableres som standard, er det nok sannsynlig at de to representerer en trend for proffe smartmobiler. 

I det perspektivet er det befriende at HTC slipper Wildfire S, der "S"-en sannsynligvis står for small. 
At en 3.2 tommer stor skjerm regnes som liten sier litt om hvor langt utviklingen har kommet, men HTC har kvittet seg med mye overflødig fett, og mobilen framstår som bsekjden nesten uansett hvilken mobilepoke den måles opp mot. 

Liten skjerm - lav oppløsning 

Med såpass liten skjerm er muligheten tilstede for å sprite opp skjermen med høy oppløsning, men det har ikke HTC gjort. 
Det er ikke så rart, for Wildfire S er en budsjettmobil med en prislapp som så vidt overstiger 2000 kroner. 

Oppløsningen på 320 x 
480 er likevel en markant forbedring sammenliknet med orignale Wildfire, som vi ga en treer på terningen da vi testet den for et halvt år siden. 

Det har skjedd mye bra siden den gang (sa han og hørtes ut som han snakket om noe som skjedde på sekstitallet). 

I tillegg til skjermforbedringen er Wildfire S også utstyrt med siste utgave av Android. 
Versjon 2.3 byr blant annet på bedre strøm- og grafikkstyring, et mer raffinert grensesnitt, og forbedret klipp-og-lim-funksjon. 

Du kan lese mer om Android 2.3 her. 

Finfin størrelse 

Størrelsen gjør at HTCs lilleputtmobil ligger svært godt i hånda, og det er nok motstand i materialet på baksiden til at du aldri blir sittende med følelsen av at den vil skli ut av hånda. 

HTCs egenutviklede Sense-grensesnitt finner du også her, men på grunn av det vi antar er tekniske begrensninger må du ta til takke med nestsiste versjon (2.1), og ikke rykende ferske versjon 3.0. 
Det betyr at du går glipp av en del morsomme ting som muligheten til å raskt kle mobilen i ny drakt når du går hjem fra jobb (eller kommer på jobb), forbedra apper og widgets utviklet av HTC (inkludert kamera, nettleser, epostleser, kalender), ny såkalt "launcher", og muligheten for å integrere Facebook-vennene dine med kontaktlista i mobilen. 

Sense, som altså er et slags skall med ekstrafunksjoner som ligger over Android-operativsystemet, er likevel en bra forbedring også i nestsiste versjon, der godbiter som utvidet "personifisering" av mobilen (tema, bakgrunner, snarveier og så videre), enhetlig innboks for e-post (samle alle epost-kontoene på samme sted), forbedret varslingssystem, og strømsparingsfunksjon som kan skreddersys av brukeren. 

Taste-svikt 

Under vanlige omstendigheter ville vi også nevnt HTCs tastatur, som er noe av det beste du får tak i uansett smartmobil eller operativsystem. 
Problemet i dette tilfellet er bare at Wildfire S blir akkurat litt for liten til at skriveopplevelsen blir noe å skrive hjem om. 

Det skyldes to ting. 
For det første blir den, relativt sett, beskjedne skjemstørrelsen akkurat litt for liten til at de virtuelle tastene får nok rom rundt seg. 
For det andre merker du raskt at prosessoren ikke klarer henge med hvis du forsøker å skrive raskt. 
Kombinasjonen av taster som står for tett og en litt for stusselig prosessor gjør skrivingen til et lite mareritt, og selv etter ganske lang tids bruk er vi fortsatt ikke komfortable med meldingsskriving, tvitring eller annet nyttig ved hjelp av Wildfire S. 

På toppen av det hele er det for lett å treffe blant annet "tilbake"-knappen, som ligger for tett inntil skjerm- og tastaturkanten. 
Vi har ikke talt opp hvor mange ganger en av våre patenterte, festlige Facebook-kommentatorer har vandret heden fordi vi ved en feiltakelse har tøtsjet borti tilbake. 

Samtalekvaliteten er det ingenting å utsette på. 
Den er utmerket, og noe av det bedre vi har hørt uansett prisklasse. 

Derfor er den rimelig 

Det sier seg selv at budsjettmobiler er nødt til å inngå visse kompromisser for å holde prisen like over eller under 2.000 kroner. 
Én av de mest typiske kjennetegnene er nettopp hastigheten, noe vi blant annet også så på ZTE Blade. 

HTC Wildfire S befinner seg på mange måter i samme gate, selv om den i vanlig bruk ikke virker spesielt treg. 
Menynavigering skjer stort sett uten forsinkelser, og selv om vi merker at for eksempel nettleseren ikke raser avgårde i samme fart som på dyrere modeller, er den ikke så langsom at vi blir utålmodig. 
Ser du mye på Flash-innhold blir derimot hastighetsbegrensningene åpenbare. 

På hastighetstester kommer den forøvrig bedre ut enn klassikeren HTC Desire, som for lengst har feiret ettårsdagen på mobilmarkedet, og som vi blant annet hevdet "knuser alt annet" da den ble testet i i fjor vår. 
Det sier litt om hvor bortskjemte vi har blitt, og hvor mye en får for pengene i dag sammenliknet med i fjor. 

Tregheten i systemet blir også tydelig ved avspilling av videofiler. 
Av forståelige årsaker har ikke Wildfire S en sjanse i havet på HD-video, men den kan under optimale omstendigheter spille av såkalte SD-filer i 576-oppløsning uten å hikke. 
Hvis ikke det sier deg så mye, behøver du ikke bekymre deg. 
Med en skjerm på 3.2 tommer er det nok begrenset hvor mye video en orker å se. 

Litt bedre kamera 

Forgjengeren til Wildfire S, som altså bare het Wildfire, hadde et kamera vi mente tok "overraskende greie bilder". 
Selv om antallet megapiksler ikke har økt, er bildekvaliteten forbedret. 
Blant annet så virker lysbalansen bedre, og selv om du fortsatt vil møte problemer med undereksponering av bildene hvis du fokuserer for mye på områder med mye sol eller lys, har det likevel skjedd en forbedring. 

HTC har åpenbart en forkjærlighet for sterke farger, noe du enten liker eller misliker. 
Vi syntes det ble i overkant sterk fargemetning på bildene da vi testet Desire S for en tid tilbake, og vi ser samme tendensen her. 
Selv med "automatisk bildeforbedring" skrudd av, skrur HTC opp fargenivået litt for mye for vår del. 

Ellers er kamera-appen et pent stykke arbeid, med blant annet rask oppstartstid og en rekke justeringsmuligheter. 

Videokvaliteten er som forventet middelmådig, og selv om størrelsen på opptakene er doblet sammenliknet med første Wildfire (gått opp fra 320x240 til 640x480), er bildet fortsatt ikke mye å skryte av. 
Den overdrevne fargemetningen gjelder også for video spilt inn med mobilen. 

Du kan se bilder tatt med mobilkameraet her: 1, 2, 3, 4, 5. 

Du kan se video filmet med mobilkameraet her: video. 

Konklusjon 

Selv om dette er en budsjettmobil, er mulighetene på ingen måte beskjedne. 
Dette er en smartmobil på stort sett alle måter, og selv om prosessorhastigheten ikke hører hjemme i eliteserien, er begrensningene få. 

Du finner epost-programmer for både vanlig e-post og Exchange, du har tilgang til Android Market med dets rundt 200.000 apper, det følger med navigasjonsprogram, og du kan i prinsippet gjøre nesten hva du måtte ønske med en mobil som koster drøye to tusenlapper. 

Wildfire S er ikke uten svakheter, og vi synes fortsatt Huawei U8800 er et bedre kjøp (den koster nå under 2.000 kroner). 
Den er riktignok markant større, mye på grunn av den skarpe, fine 3.8 tommer store skjermen, så hvis størrelsen er viktig er HTCs lilleputt et alternativ du kan vurdere. 

Den mest irriterende svakheten er småfeilene ved tastaturet, som tidvis gjør både meldings- og epostskriving til en utfordring, og kameraet er fortsatt ikke mye å skryte av. 
Til gjengjeld får du siste versjon av Android, nestsiste versjon av HTC Sense, og en lommevennlig størrelse som virkelig gir enhåndsgrepet mening. 

For noen er det nok. 

HTC Wildfire S 
