Ikke mange andre band har tre like gode vokalister
Norske Silver Lining albumdebuterer med «unorsk americana». 

ALBUM: 
Amerikanske Gillian Welch og makkeren David Rawlings er årsaken til at Silver Lining ble startet - og nå albumdebuterer i parets ånd. 

De fire møttes på en norsk tributekveld til Welch og Rawlings, som er åpenbare inspirasjonskilder. 
Musikken er like stille, myk, lun og tilbakelent, med vekt på harmonier og mye fint strengespill av ikke minst Bjørnar Ekse Brandseth (gitarer / dobro / pedal steel), som har meldt overgang fra en lovende blueskarriere. 
Hvor godt denne kombinasjonen funker, sammenfattes mesterlig i tittellåten «Heart And Mind Alike». 

Tre sterke stemmer 

Stemmeprakten tilhører Stine Andreassen, som i likhet med Brandseth også er med i gruppa The Northern Belle, og Live Miranda Solberg, som også står bak soloprosjektet Louien. 
Andreassen er dessuten så smått i gang med en solokarriere. 

Men 
- Silver Lining har forsyne meg også en mansstemme og låtskriver som setter varige spor. 
Halvor Falck Johansen bidrar kraftig til dynamikken i denne gruppa som vokalist på sine egne låter, såre «I Can't Shake It», som jeg ikke klarer å riste av meg med det første, og «She Won't Realize». 
Førstnevnte er årets vakreste, den andre er ikke så langt unna. 
Tittellåten og et par andre konkurrerer også om tittelen. 
Ja, forresten, hele plata gjør vel egentlig det. 

Tennessee 

Silver Lining gjorde seg raskt bemerket på den vitale, norske americana-scenen og ga ut ep-en «I’ll Be Waiting for You (In the Grey)» i januar i fjor. 

Bandet er et kollektiv, men med fire individualister i den forstand at det er oppsatt med tre låtskrivere, tre stemmer og fire musikere som kan sin americana. 
Pluss et par gjester. 

Åpningssporet på debutalbumet heter «Week In Tennessee», og man skulle tro at Silver Lining har tilbrakt atskillig lengre tid enn det i countryhovedstaden Nashville. 
Men det er altså ikke tradisjonell country som er deres inspirasjon, men den spennende americana-scenen som vokser fram rundt byen. 

Låten er en av fem skrevet av Andreassen, mens Solberg står bak tre av de ti sporene. 

Musikalsk oppdragelse 

Blant inspirasjonskildene til Silver Lining oppgis også Union Station (bandet til Alison Krauss), Milk Carton Kids, Joni Mitchell og Laura Marling. 
«Silver Lining» er dessuten tittelen på album med både Bonnie Raitt og Nils Lofgren. 

Det er ikke så lett å høre denne inspirasjonen direkte i musikken til Silver Lining, men det sier ganske mye om medlemmenes musikalske oppdragelse. 
Den har mye til felles med den norske duoen Darling West, som er blitt lagt merke til i utlandet. 
Det kan Silver Lining bli også. 

Medlemmene står på skuldrene til store navn, men står sannelig meget støtt på egne bein også. 
Gjester er Morten Saanum Bessesen på tangenter og Erland Dahlen på trommer og perkusjon. 
Produsenter er Lars Voldsdal og bandet. 

«Heart And Mind Alike» er et album som skinner om kapp med sola. 

Silver Lining har releasekonsert i platebutikken Big Dipper i Oslo i morgen ettermiddag (lørdag). 
