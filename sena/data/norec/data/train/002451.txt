Kantrer nesten
Elektropop-gjengen i Kate Boy redder stumpene etter å ha snublet i startskuddet. 

Jeg blir oppriktig bekymret etter et par minutter uti elektropop-gruppen Kate Boys opptreden på Pstereo. 
Riktignok er det fine rammer rundt kveldskonserten: 
Trønder-tradisjonen tro dekkes himmelen med gråvær og regnet drypper ned på entusiastiske publikummere i sensommerens varme. 

Men den australske vokalisten Kate Akhurst setter i gang opplegget på en kjip måte. 
Det er en forskjell mellom å synge dårlig og falskt; hun gjør begge deler veldig tydelig, og da står man og lurer på hva vi har i vente. 
Det forferdelige sceneantrekket 
- Akhurst og bandet ser ut som oppgraderte Lara Croft-figurer - står i stil med bandnavnet, men heldigvis har de greie låter å vise til. 

De strekker ut de tre sporene fra fjorårets EP Northern Lights, for øvrig en finfin utgivelse, og gudskjelov øker kvaliteten på konserten jo lenger de spiller. 
Tittelsporet fra EP-en er et høydepunkt, da de oppmøtte nyter spesielt den låten, men ellers er det en middelmådig konsert vi er vitne til. 

Den Stockholm-baserte kvartetten redder stumpene med å være aktive. 
De er helt klart stolte over å ha levert en utgivelse som har blitt godt tatt i mot og det er nettopp det som løfter gjengen og presser dem til å levere på et akseptabelt nivå etter å ha snublet i startskuddet. 
