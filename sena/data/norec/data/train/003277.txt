Disturbia
”Disturbia” er en effektiv liten thriller som kanskje ikke finner opp kruttet på nytt, men den har en etter hvert krypende skummel atmosfære og noen fine øyeblikk hvor du vil skvette i stolen. 

Og så de som liker damer sikle over utrolig vakre Sarah Roemer, mens de som liker gutter kan drømme om Hollywoods nye kjekke stjerneskudd på mannefronten, Shia LaBouf! 

Spionerer på naboer 

Kale dømmes til husarrest med elektronisk klamp rundt foten. 
Han bruker dagene på å spionere på naboene, deriblant nyinnflyttede Ashley. 

Sammen oppdager de at det er noe skummelt med en felles nabo, som er i ferd med å innynde seg hos Kales mor. 
Kan det være han som står bak forsvinninger i det siste? 
Eller er Kale i ferd med å få en hjemlig utgave av cellegalskap? 

Flau kikking 

Det tar ikke lang tid å komme i riktig stemning. 
Historien settes raskt og har en god og troverdig utvikling. 
Kales kikking virker flaut i begynnelsen, men hvem hadde IKKE spionert på Sarah Roemer i bikini? 

Det er en kikker i oss alle. 
Og følge med på Kales kikking blir både morsomt, spennende og ekkelt, for vi vet det er feil. 
Men det fører til en rekke komiske situasjoner i starten, og noen ikke fullt så morsomme senere. 

Skummel nabo 

Historien minner meg mye om den morsomme grøsserklassikeren ”Fright Night” fra 1985, som også handler om en ung mann med skummel nabo som innynder seg hos mora hans. 

Men han var vampyr. 
David Morse er bare en helt vanlig skummel fyr. 
Castingen av ham er kanskje litt uinspirert, siden Morse har gjort akkurat denne typen rolle gjennom hele karrieren. 

Shias it-faktor 

Shia LaBouf viser hvorfor han er elsket av Hollywood akkurat nå. 
Han er veldig talentfull og har i tillegg den it-faktoren som ingen helt vet hva er, men som er viktig når man skal slå seg opp som filmhelt! 

Regissør D.J. Caruso lykkes mye bedre med ”Disturbia” enn med den forrige thrilleren hans, nemlig ”Taking lives” fra 2004. 
Denne gangen tror vi på figurene, vi enser faren, vi bygger opp et håp for dem, mye takket være sympatiske Shia LeBouf, som bærer filmen. 

Nå skal det bli spennende å se hvordan han takler å være med i den neste Indiana Jones-filmen! 
