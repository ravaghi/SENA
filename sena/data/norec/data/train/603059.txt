Om ran og romantikk
Etter en frisk og frekk første time, fisler "Racer and the Jailbird" liksom bare ut. 

Bibi og Gigi lever begge farlig. 
Hun (spilt av Adèle Exarchopouloss fra "Blå er den varmeste fargen") er en racerbilsjåfør som liker å kjøre fort og uansvarlig også på fritiden, han (Matthias Schoenaerts fra "Red Sparrow") begår spektakulære ran av banker og pengetransporter sammen med kompisgjengen fra ungdommen. 
Bibi og Gigi blir forelsket i samme øyeblikk som øynene deres møtes. 

Lenge oppleves denne belgiske filmen som et hederlig forsøk på å lage en europeisk variant av "Heat" (1995). 
Det handler om den yrkeskriminelle og hun som venter der hjemme, om fete biler og sexy mennesker som bare ikke kan la være å gjøre "ett kupp til". 
Og om Exarchopouloss og Schoenaerts formelig oser filmstjernekarisma hver for seg, gjør de det dobbelt opp som par. 

Desto mer synd er det at "Racer and the Jailbird" gradvis tappes for energi i sin stadig mer melodramatiske andre halvdel. 
Det er som om regissør Michaël R. Roskam, som laget den fine "The Drop" med Tom Hardy i 2014, et eller annet sted på veien glemte hva slags film han skulle lage, og endte opp med en traurig tragedie i stedet for en real kriminell romanse. 
