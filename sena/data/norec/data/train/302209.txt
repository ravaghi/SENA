Lyset er på igjen
Musikalsk krigsforløp fra Son Of Light. 

ALBUM: 
I hele fjorten år har rapfans ventet på denne oppfølgeren til Son Of Lights kultklassiker «Deep Green». 

André Martin Hadland, som Mandal-rapperen egentlig heter, er den annerledestenkende originalen i miljøet rundt produsent og hiphop-impresario Tommy Tee, og denne gang lover han en plate som skal «skildre et krigsforløp» og er som «en teaterforestilling». 

Albumet er i alle fall nokså dystert, grimete og stemningsfullt produsert av Tee, mens Lyset rapper våkent, med variert flyt og særegen, nasal stemme. 
Særlig har det svartøyde midtpartiet en interessant spenning i seg. 

At enkelte av låtene føles som noe som kunne vært laget og gitt ut i 1997, gir tidvis en hermetisk smak, men samtidig er nok dette gode nyheter for de som elsket «Deep Green». 

De er antakelig ikke ute etter overraskelser, men nettopp bunnsolid og stilsikkert raphåndverk som dette. 
