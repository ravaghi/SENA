Bob hund:«Folkmusik för folk som inte kan bete sig som folk» 

(Indie Distribution) 

Bikkja er tilbake. 

Frykten er jo alltid der. 
«Folkmusik...» er bob hunds første album siden uimotståelige «Stenåldern kan börja» fra 2001. 
Og comeback etter nær ti års pause utløses gjerne av penger snarere enn av kreativt overskudd. 

Men de glade svensker har på ingen måte vært inaktive i ventetiden (vår), og kan hende skal deres til dels mislykkede engelskspråklige sidesprang Bergman Rock tilskrives ære for at bandet nå gjenoppstår like vitalt og uforutsigbart som i glansdagene. 

Det virker som om bob hund vil bevise noe, og har et ønske om å gjenerobre sin posisjon som Skandinavias største morsmålspunkere. 
Det er god, gammel klasse over dette. 
Vokalist Thomas Öberg er like emosjonell og kraftfull som før, og sangene er styggvakre og typisk uflidd skrudd sammen. 
Samtidig hviler det et mørke over låtene som kler platen godt og gir bob hund det lille ekstra som hever dem over overflaten. 
Både fans og tilkomne generasjoner kan glede seg. 

ANBEFALTE KJØP: 
«Tinnitus i hjärtat», «Blommor på brinnande fartyg», «Grönt ljus», «Fantastiskt», «Siffran vill bli fel». 
