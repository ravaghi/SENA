Bursdagspresang
Perfekt arrangert, grenseløst vakkert 

Historien bak denne utgivelsen er nesten like vakker som musikken den inneholder: 
Den georgiske komponisten Giya Kancheli ga i 2009 ut en sangbok med pianomusikk med melodiske tema fra hans komposisjoner helt tilbake fra sekstitallet. 
Mange av dem var en del av hans store produksjon for film og scene, og påvirket hans mer seriøse komposisjoner. 
I forbindelse med komponistens 75-årsdag, har ECM samlet bandoneonspiller Dino Saluzzi, fiolinist Gidon Kremer og vibrasjonist Andrei Pusjkarev til frie tolkninger av hans temaer. 
Den instrumentelle sammensetningen står vidunderlig til den filmatiske konteksten, og innenfor de vakre rammene fremvises ypperlig musikalsk innlevelse og dialog. 
Det er fascinerende hvordan temaer med lokalt opphav gjøres universelle gjennom filmmediets lydspråk og musikernes annerledes lokale forankringer. 
Litt av en bursdagspresang til jubilanten! 

HELGE OLSEN 

Enig med vår anmelder? 
Si din mening her. 
