Sidsel Strømnes:«Beyond Amber» 

(Via Music / Musikkoperatørene) 

Ukens debutant er en 43 år gammel sosionom fra Moss... 

Sidsel Strømnes har noe som svært mange andre debutanter mangler, nemlig nerve - nerve i både tekst, stemme og fremføring. 
Stemmen er samtidig uskolert og upolert, noe som gjør intensiteten enda mer synlig i det åpne, organiske lydbildet som produsent Sigbjørn Tveite har gitt henne. 
Spesielt på denne platens tre-fire første spor presenterer Strømnes seg på en uhyggelig sterk måte, ikke minst med sin bluesy frasering på nattklubbnummeret «In Your Woman's Shoes». 
Kvalitativt holder ikke låtene hennes helt ut, men hun rekker fint å føye seg inn i en kvinnelig norsk jazz-vokaltradisjon som bare blir bedre og bedre. 
Fenomenale Benedicte Torget i august og Sidsel Strømnes i september - hvilken positiv overraskelse får vi i oktober? 

ANBEFALTE KJØP: 
«When I Meet You», «In Your Woman's Shoes», «The One I Need» og «Lately I Have Found». 
