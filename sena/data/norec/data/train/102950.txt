FILM:Spy-moro 

Over seks år er gått siden forrige «Småspioner»-film, og kjernepublikummet vil dermed være helt nytt. 

Film fire er heseblesende "over toppen" action for de mellom 6 og 10.Denne gangen er det Tidsfordrivereren, en superskurk med kontroll over tiden som skal stoppes - og trebarnsmoren Marissa (Jessica Alba ser fortsatt ut som hun er 17) må dra fram agentegenskapene hun har holdt skjult for sine kjære. 
Familiesamhold er fortsatt et overordnet tema. 

Rodriguez turnerer det imidlertid frekt nok til å unngå de verste pompøsitetene, og presterer overraskende nok å fremkalle latter via obsternasige stebarn, spyposer, bæsjebleier, og ting som flyr ut av rumpa på en agent-hund. 
En liten bragd det! 
Han viser også en særdeles god teft for bruk av dingser og tulletriks i sakte kino som jeg tror vil gå rett hjem hos de som tvinger mamma og pappa på kino. 

Ps: 
Filmen vises i 4D: 
3D pluss det nygamle gimmicket lukteark til bruk når du får beskjed om det. 
Artig, men det tilfører lite annet enn ekstra rasling i salen. 
ØYSTEIN DAVID JOHANSEN 
