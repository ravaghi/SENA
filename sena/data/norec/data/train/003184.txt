Kill Bill Vol.2 

– We’re not worthy, we’re not worthy! 

Kill Bill Vol. 
2 har alt det som noen Tarantino-fans savnet i Volume 1. 
Den har sylskarpt skrevet Tarantino-dialog, flere pussige sidesprang og mye kulere filmskurker. 
Volden er tonet ned til 15-års aldersgrense, men det spiller ingen rolle. 
Voldens funksjon i Volume 1 var å vise oss The Brides raseri og evne til å slå fra seg. 
Nå nærmer hun seg sitt mest personlige oppgjør og viser gradvis mer av sin personlighet, sine sjelesår og hva som står på spill. 

Overrasker, morer, underholder 

Kill Bill er essensen av alle kule filmer Tarantino noen gang har sett, sa jeg om Volume 1. 
Det samme gjelder i høyeste grad Kill Bill Vol. 
2. I den første var han først om fremst inspirert av samurai- og kung fu-filmer. 
Han har ikke glemt østens mystikk denne gangen heller, men heller samtidig over mot spaghettiwesterns og exploitation-filmer og blander alt sammen med heftig foto, lydspor og sedvanlig kul Tarantino-valgt musikk til noe styggvakkertdeiligmorsomtkult som stadig overrasker, morer og underholder! 

Favorittscener i fleng 

Kill Bill Vol. 
2 har en rekke favorittscener, og jeg har store problemer med å plukke en vinner. 
Kanskje er det flashback-scenen der The Bride møter Bill utenfor kapellet? 
Kanskje er det når The Bride blir begravd levende? 
Hva med The Brides møte med Pai Mei? 
Eller når The Bride møter Elle Driver til tidenes bitchfight? 
Eller hvert eneste sekund med Michael Madsens Budd ”Sidewinder”? 
Jeg aner ikke, alt er førsteklasses, alt er Tarantino med stor T. 
Dette er ypperlig perfeksjon fra en mester i faget på toppen av sitt virke! 

Skjebnessvanger kjærlighet 

Jeg vil ikke akkurat kalle dette en romantisk film, men det som rører mest i volume 2 er det sterke båndet mellom The Bride og Bill. 
Til tross for hans mordforsøk og The Brides voldsomme vendetta lyser det ekte kjærlighet og omtanke ut av øynene deres når de møtes, selv om begge vet at et tragisk utfall er umulig å unngå. 
Uma Thurman ER The Bride med hud og hår. 
Dette er sannsynligvis den beste rollen hun noensinne har hatt, kanskje er dette selve karrieretoppen. 
Hun var tøff nok i Kill Bill Vol. 
1, men Oscar-verdig i Kill Bill Vol. 
2. Jeg skulle gjerne sagt mye om både Gordon Liu, Michael Madsen og Daryl Hannah, men nøyer meg med å si at rollebesetninga er perfekt. 
Mest perfekt av alle skurkene er Bill selv. 
David Carradine har spilt i 143 kino- og tv-filmer, men det er denne ene filmen han vil bli husket for. 
Det er ingen tvil om at Bill er en slem jævel, men samtidig er han en kul jævel med en mørk samvittighet som kan leses mellom linjene i dialogen. 

Kreativ som en gud 

Jeg så Kill Bill Vol. 
2 for seg selv, men det aner meg at begge filmene helst bør sees samtidig. 
Kill Bill Vol. 
2 gjør sannsynligvis Kill Bill Vol. 
1 enda bedre. 
Sammen representerer de det beste som noensinne er prestert i hevnfilm-sjangeren. 
Quentin Taranino renner over av gudommelig kreativitet! 
Selvtilliten må være på topp etter denne Kill Bill-suksessen, og la oss håpe det fører til en mer hyppig filmfrekvens fra ham. 
For sikkerhets skyld, la oss bøye oss i støvet, krype for Quentin Tarantino og si ”We’re not worthy, we’re not worthy!” Fordi han fortjener det 
