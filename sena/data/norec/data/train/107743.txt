Emmerhoff & The Melancholy Babies:«Electric Reverie» 

(Tuba) 

2005 starter sterkt i Bergen med nye album fra Real Ones (se anmeldelse i dagens VG) og Emmerhoff & The Melancholy Babies, men sistnevnte skiller seg ut fra de andre med sin til dels tunge, mørke og dragende americana-inspirerte rock. 

«Electric Reverie» er det tredje studioalbumet fra Emmerhoff & The Melancholy Babies og viser et band som ikke er redd for å favne vidt. 

Her finnes rustikke folk-aktige saker, gotiske stemninger, tungpsykedelia og knusktørr stonerrock. 

Det låter mørkt, episk, storslagent, vibrerende og skingrende. 
Dessuten er Gunnar Emmerhoff i besittelse av en særegen og messende stemme som kler låtmaterialet perfekt. 

«Meltdown», «Juggernaut» og «Into The Black, Towards The Within» er strålende eksempler på dette bandets åpenbare kvaliteter. 

Likevel er «Electric Reverie» litt for ujevnt til at utgivelsen gir et kraftig utslag i øverste sjikt av karakterskalaen. 

ESPEN A. HANSEN 
