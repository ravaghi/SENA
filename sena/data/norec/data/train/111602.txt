Barbarisk bomskudd
Også beskrivelse av barbarisk, religiøs djevelskap kan bli en dårlig film. 

HANDLER OM: 
I en iransk landsby på 80-tallet blir en kvinne falskt anklaget for utroskap; hennes mann vil gifte seg med en 14-åring. 
Hun blir steinet. 

DOM: 
Steining er en barbarisk oldtidsskikk for å drepe folk på mest mulig forjævelig vis. 
Det skjer ennå rundt om i verden, ikke sjelden i den lokalt rådende Guds navn. 

Vi vet også at menn kan være ryggesløse svin, at kvinner utsettes for sanseløs vold, at de blodigste urettferdigheter skjer alt for mange steder på kloden. 
Uten konsekvens og - antakelig - anger for alt for mange. 

Det er viktig å huske. 

Men også: 
Skal man lage film om umenneskelighetens ytterste handlinger, bør filmen ha ekstremt fokus, unngå de gjennomgående karikaturer, aldri gripe ned i sjangerfilmenes mest velbrukte klisjé-koffert. 
Og aldri, aldri forsøke å kopiere Mel Gibsons blasfemiske sadisme i utpenslet og langtrukken uutholdelig dødstortur fra «The Passion of the Christ». 

Slikt bringer kun avstand til et tema og noen ofre som burde ligge oss tett på hjertet. 
