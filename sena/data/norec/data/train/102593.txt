Film:Modige og rosa 

Kvinners stilling i India har blitt satt på dagsorden verden over med historien om den grusomme massevoldtekten. 
Timingen kunne ikke vært bedre for denne norskproduserte dokumentaren - om borgervernsgruppen The Gulabi Gang (Den rosa gjengen). 
Vaktbikkjer plassert flere steder i den fattige Bundelkhand-regionen. 
Filmen er mest et portrett av gruppens ubestridte leder, Sampat Pal. 

Hun er en særs fascinerende figur: 
Etterforsker, agitator, utekontakt og omsorgsperson, alt i ett. 

Utrettelig reiser hun rundt med hevet pekefinger og med et brennende ønske om å heve bevisstheten i lutfattige områder. 

Filmen dveler lenge rundt brenningen av en ung kvinne - med grusomme bilder av liket presentert usentimentalt. 

Sampat Pal nekter å godta familien og landsbybefolkningens forklaringer om en «ulykke» - og retter pekefingeren mot alle - politimyndigheter og ektemann inkludert. 
Ytterst modig. 
Bevegelsen hun startet i 2006 har siden vokst til 150.000 medlemmer. 

«The Gulabi Gang» er engasjerende nok i det den usminket presenterer, men filmskaperne kunne med fordel ha gjort mer for å forklare og kaste lys over kvinners stilling i India historisk sett. 

ØYSTEIN DAVID JOHANSEN 
