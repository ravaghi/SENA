Ja til kortreist musikk!
Er det indierock? 
Er det verdens mest syrete sørlandsviser? 
Eller er det kanskje en ny utgivelse fra Filip Ring og hans Krank Diskoz? 

LO-FI Ring/Ørjan "UFO"/"Cactus Land" (Krank Diskoz) 

Når kjøkkenbenkplateselskapet Krank gjenoppstår etter noen år i dvale, er det passende nok med noe så 90-tallsk som en tolvtommers split-LP. 
På den leverer Filip Ring og Ørjan Amundsen et drøyt kvarter hver med musikk av den stolt hjemmemekkede typen. 

Ring har begynt å synge på sørlandsk siden sist, og låter med dét bare enda mer som seg selv: storøyd vandrende gjennom sin egenskapte "freak folk"-verden, stadig like upåvirket av alskens trender og krav til teknisk perfeksjon. 
Men de rufsete innspillingene klarer aldri helt å skjule at kristiansandsartisten har sitt talent for iørefallende melodier i behold. 

Ørjan Amundsen, video- og installasjonskunstneren fra Søgne, deler Rings forkjærlighet for country-takter, men benytter seg i større grad av trommemaskiner og annen elektronikk. 
Dét gir de i utgangspunktet ganske unnselige låtene hans en tiltalende retro-futuristisk atmosfære. 

Lo-fi-prosjekter som dette virker ofte morsommere å spille inn enn de er å lytte til. 
Men fans av for eksempel Syd Barrett og St. Thomas (som i sin tid ga ut en singel eller to på Krank) vil ganske sikkert ha noe å hente her. 
