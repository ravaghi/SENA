Project X
Hyller ecstasy som partydop. 

Er Project X egentlig en film? 
Ikke i vanlig forstand. 
De fleste filmer har figurer man kan bry seg om, og en slags historie der handlinger får konsekvenser. 

Ikke i Project X. 
Her handler det om å skildre en vill fest uten mål og mening. 
Det er i tillegg uråd å forstå hvorfor filmen heter det den heter. 

Den kunne likegodt hett Den elleville festen, eller noe annet døvt. 
Project X kan høres ut som noe kult, men det er totalt misvisende. 

(OPPDATERING: 
Det blir meg fortalt at X er slang for ecstasy, slik at tittelen kan leses som Project Ecstasy. 
Det gjør det mer forståelig, men det er egentlig fint at jeg ikke vet dette.) 

Nabolaget invaderes 

Det lille filmen har av historie dreier seg om Thomas (Thomas Mann), en ukul 17-åring som skal arrangere en liten hjemme-alene-fest. 

Men den driftige kompisen Costa (Oliver Cooper) setter himmel og jord i bevegelse for å gjøre dette til tidenes fest, og plutselig innvaderes nabolaget av store horder av fulle, skrikende, dansende, hoppende ungdommer i brunst. 

Så blir festen villere og villere til filmen bestemmer seg for å bli ferdig. 

Blir stadig mindre sympatiske 

Dette holder ikke. 
Det er greit at man vil lage en vill festfilm, men man må ha en historie å fortelle. 

Det lille som er av handling er dårlige greier. 
Vi får setup etter setup som aldri får en skikkelig payoff. 
Mange potensielle historietråder utforskes aldri. 

Relasjonene mellom enkelte figurer blir latterlig svakt utnyttet. 
Det er ingen å bry seg om her, og de vage figurene blir stadig mindre sympatiske etter hvert som filmen varer og varer. 

Hyller ecstasy 

Jenter, dette er ingen film for dere. 
Her blir dere nemlig fremstilt som puppeobjekter, hvis eneste mål i livet er å kaste klærne når fulle gutter ber dere om det. 

Så er det dette med handling og konsekvens, da. 
Det er mulig jeg er litt gammeldags, men er det nødvendig å hylle ecstasy som vidunderlig partydop? 
Når festdeltagerne snubler over et berg av piller, er dette middelet som virkelig får festen til å ta av, uten at det får synlige negative konsekvenser for dem. 
E er kult! 

Riktignok går festen skikkelig av skaftet, men selv ikke det virker å få særlig sannsynlige konsekvenser for de involverte. 
De blir derimot helter med nyvunnet status på skolen. 

Hav av kropp, alkohol og dop 

Produsent Todd Phillips har gjort suksess med to Hangover-filmer og forsøker sammen med regissør Nima Nourizadeh å gå ett skritt lenger på rølpen med Project X. 

Og de gjør i det minste én ting riktig. 
Skildringen av en fest uten kontroll er god. 
Det blir etter hvert et kokende, sydende hav av kropp, alkohol, dop, sex og musikk. 

Men det er ikke spesielt morsomt å se en hel film om dette. 
Da måtte historien og figurene vært bedre. 
Og en dose hjertevarme hadde vært fint. 
