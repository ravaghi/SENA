Muzio JM-150FR
Den første MP3-spilleren med OLED-skjerm er nå i butikkene, og vi lurer på om det gjør noe som helst forskjell. 
Les vår test! 

OLED-teknologi innebærer at skjermene har klarere og skarpere farger, samtidig som de bruker mindre strøm. 
Vi har sett OLED-skjermer på mobiltelefoner og kameraer, men dette er første gangen vi prøver en MP3-spiller med slik teknologi. 

Muzio-spilleren er produsert i Sør-Korea, og stiller med god funksjonalitet og kapasitet - selv om den ikke har spesielt revolusjonerende muligheter. 
Med unntak av skjermen, altså. 

Ingen installasjon 

Den flash-baserte spilleren er en USB-plugg, som betyr at den settes rett inn i USB-porten uten at du behøver å installere drivere eller programvare. 
Den dukker rett og slett opp som en egen stasjonsbokstav, og det er bare å flytte over filer. 
Det er mulighet for avspilling av både MP3- og WMA-filer, og som seg hør og bør i en moderne musikkspiller kan du også høre på radio og gjøre stemmeopptak. 
Det er også innebygd linjeinngang som lar deg ta opp ekstern lyd som enkodes automatisk til MP3. 

Vår testeksemplar har 512 MB minne, som holder til en hel del låter. 
Det er kun støtte for USB 1.1, så det tok litt tid å overføre et helt album. 

Spilleren er relativt liten, men noe klumpete. 
Med det medfølgende AAA-batteriet på plass veier den 58 gram. 
For å sette den i USB-porten, må du vippe ut USB-pluggen som normalt ligger skjult på undersiden av spilleren. 
Denne konstruksjonen er litt snodig, men virker solid og fungerer bra. 
På oversiden finner vi en pinne som brukes til å justere volumnivået og hoppe over låter, mens til resten av betjeningen bruker vi tre knapper som er plassert på siden av spilleren. 
Der kontrolleres avspillingsmodus, opptak, EQ-innstillinger og så videre. 

Oppskrytt skjerm? 

OLED-skjermen, som skal være så spennende, utgjør egentlig ikke noe særlig stor forskjell. 
Den er riktignok klarere og mer lesbar enn en vanlig, monokrom LCD-skjerm, men likevel er det begrenset hvor nyttig den egentlig er. 
Det er tross alt bare et par linjer med tekst som vises, og OLED-teknologien hadde virkelig kommet til sin rett hvis skjermen viste mer kompliserte bilder. 

Lydkvaliteten er godkjent, selv om vi har hørt bedre. 
De medfølgende øreproppene er, ikke overraskende, svake, men vi prøvde spilleren med et bedre headsett, og det hørtes brukbart ut. 
Du kan også justere lyden ved å bytte mellom de forhåndsdefinterte EQ-innstillingene. 

Alt i alt fungerer spilleren fint. 
Den er svært enkel å bruke, overføringen er enkel takket være den driverløse installasjonen og den er lett og liten. 
Dessverre er prisen i det høyeste laget - 3.090 kroner er ganske mye for en 512 MB-spiller. 
Du får tross alt den flotte iRiver iGP-100 til få hundrelapper mer, med flere funksjoner og hele 1.5 GB lagringsplass. 
Større er den, riktignok, men gir mer valuta for pengene. 

Spilleren distribueres i Norge av ENEA. 

Mer nyttig fra DinSide Data: 
