Den røde drage
Hannibal er ikke så skummel lenger! 

Vi har sett ham to ganger før. 
I Den røde drage er han mindre farlig enn noensinne! 
Filmen er basert på Thomas Harris sin første bok om Hannibal Lecter, som ble filmet under navnet Manhunter av Michael Mann i 1986. 
Men den hadde ikke Anthony Hopkins i stjernerollen som Hannibal. 
Det er derfor litt skuffende å oppdage at det ikke spiller noen rolle. 

Handlinga utspiller seg før hendelsene i Nattsvermeren. 
Den uføretrygda FBI-etterforsker Will Graham, spilt av Edward Norton, blir lokket tilbake til jobben på grunn av en seriemorder som kaller seg Den røde drage. 
Det viser seg at han er en stor fan av dr. 
Hannibal Lecter og Graham blir tvunget til å oppsøke sin gamle nemesis for å få hjelp til å fange morderen. 

Hyggelig gjensyn, ikke skummelt 

Dette er altså Nattsvermeren om igjen. 
Historien bygger på nøyaktig de samme elementene. 
Ett av dem er at Hannibal er veldig skummel. 
Han var det i 1991. 
12 år etter har man greid å få Anthony Hopkins til å ligne 1991-utgaven av Hannibal beundringsverdig godt, men denne gangen forblir han trygt bevart i cella si og er dermed ikke like skummel lenger. 
Det blir mer ett hyggelig gjensyn med en gammel venn enn en figur å gjemme seg for. 

Det er ingen hemmelighet at denne filmens massemorder spilles av Ralph Fiennes. 
Han gjør filmens beste rolle som Francis Dolarhyde, en torturert sjel som plages av skygger fra fortiden som befaler ham til å drepe. 
Han har et forpint ansikt som vitner om sterke innvendige konflikter. 
Vanligvis sterke Edward Norton har en rimelig enkel standard-rolle som han ikke gjør særlig mye spesielt utav. 

Den røde drage er den snilleste av Hannibal-filmene. 
Det er ikke mye blod og gørr her. 

Regissør Brett Ratner har laget en ganske gjennomsnittlig spenningsfilm. 
Mesterfotograf Dante Spinotti har gitt filmen et betagende vakkert ansikt som er verdt kinobilletten alene. 
Men noe mangler, nemlig frykten for Hannibal. 
Den er borte! 
