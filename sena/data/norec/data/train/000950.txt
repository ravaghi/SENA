Hyggelig gjenhørsfølelse
Bodies Of Water: A Certain Feeling 

Sakrale ektepar finnes det etter hvert en del av innen alt-rocken; Bodies Of Water kommer seg så vidt fra ektesengen og gjennom nåløyet. 

Det er betimelig å spørre seg om hvor mye oppriktig føling det er plass til i den alternative rocken, og spesielt den typen som fremføres av et ektepar i en kirke. 
Jeg ville vel sagt at det holder nå, med Arcade Fire og Low og de der, men så kommer Los Angeles’ Bodies Of Water smygende. 

På mange måter kan man da også anklage A Certain Feeling å hive seg på denne kandelaber-belyste, storslåtte bølgen av anti-ironi, og det er derfor man nesten føler seg beklemt av å digge åpningssporet ”Gold, Tan, Peach And Grey”, fordi det er en låt jeg tør vedde på at Arcade Fire allerede har laget: 

[kml_flashembed movie="http://www.youtube.com/v/n_TOW5LRu30 " width="425" height="350" wmode="transparent" /] 

Det er altså etteraping de først og fremst er gode på, noe som gjør at A Certain Feeling sjelden fungerer som annet enn påminnelser om elementer, stemninger og vendinger du nokså sikkert har hørt maken til før. 
Blant høydepunktene finner vi den nydelige nyhippiehymnen ”Darling, Be Here”: 

[kml_flashembed movie="http://www.youtube.com/v/ebwUafHIfuc" width="425" height="350" wmode="transparent" /] 

Når ekteparet Metcalf snakker om A Certain Feeling, er altså denne følelsen ”gjenhør”. 
Vel å merke et hyggelig et, og såpass dyktig falskneri som de bedriver her kan utmerket godt belønnes med en gjennomlytting eller to. 
