Riktig bil til feil tid
Bilen vi drømte om. 
Men det var før SUV ble populært. 
Jaguar XF kommer alt for seint. 

For få år siden hadde ei stasjonsvogn med 180 hesters diesel med automat og firehjulstrekk vært en drømmebil. 
Det er nesten synd det ikke er slik lenger, for dette er en ganske så morsom bil, dersom du ser på kjøregleden isolert sett. 

Ny stasjonsvogn 

Da XF ble lansert i 2007 var designen oppsiktsvekkende. 
XF var den første Jaguar som ble tilbudt som Sportbrake. 
Den kom så sent som i 2012, og levde bare i tre år, da modellen ble erstattet av en helt ny sedan - med skuffende lik design, vil sikkert mange si. 
Derimot er den ganske avansert. 
Les alt om dette i vår test av sedanen. 

Stasjonsvogna har dessverre latt vente på seg til nå. 
Grunnen er nok at stasjonsvogner ikke er særlig pop andre steder enn i Europa. 

Men nå er den her. 
Du får den i alle utstyrsvarianter og med både toliters bensin på 250 hester, toliters diesel på 163, 180 og 240 hester og en 3,0 diesel på 300 hester. 
Vi kjører dieselen med 180 hester, som koster 40.000 mer enn den svakeste dieselen. 

Sværing 

Jaguar har et velklingende navn og de ønsker å forbindes med premiumsegmentet. 
Der sloss den først og fremst med Audi A6, BMW 5-serie og Mercedes E-klasse, men det finnes flere som ønsker å være der, blant annet Volvo V90. 

Bortsett fra Audi, er Jaguar-designen eldst i gjengen. 
Den er utpreget rund og avslepet i forhold til de andre og virker gammelmodig. 
Men samtidig skjuler den størrelsen godt. 

Det er lett å tro denne bilen stiller i en mindre klasse, men den er faktisk en smule større i alle retninger. 
Her snakker vi fem meters lengde, to meters bredde og halvannenmeters høyde. 
Bagasjerommet er på klasse med de andre og bakseteplassen er veldig god. 

Skuffer 

Men smilet slukker fort inni. 
Man sitter godt i tiveis elektriske stoler, selv om jeg gjerne skulle fått mer tilt og kommet enda nærmere bakken. 
Det skjer en rivende rask utvikling på interiørløsninger og design om dagen. 

Jaguar Land Rover er skikkelig på ballen for tiden. 
Den siste nyheten derfra, Range Rover Velar, er helt der oppe på interiørdesign og slår nye Audi A8 på målstreken med tre skjermer, og de har etter vår mening gjort en bedre jobb. 
Vår testbil har InTouch Pro. 

Da får du ikke bare en Meridian lydpakke med 825 watt og 17 høyttalere, men også en computer som sørger for underholdning og nyttefunksjoner. 
Det viktigste er en 10,2-tommer touchscreen i midtkonsollen, som sikrer full-integritet med smarttelefonen din, og 12,3 tommers digitalt instrumentpanel. 

Selv med dette utstyret føles hele bilen dønn gammel inni. 
Arrangementet for klima og setevarme er uoversiktlig, men først og fremst er det design og materialvalg som får frem billigfølelsen. 

Man har brukt penger på ventilasjonsdyser som lukkes når tenningen slås av, men James Bond-faktoren uteblir. 
Vi hoppet rett over fra en VW Amarok og følte vi gikk ned i luksusfølelse. 
Men smaken er jo som baken ... 

Verre er det at støydempingen overhode ikke holder mål. 
For å si det med en gang; den når ikke opp til konkurrentene. 
Nå begynner ordinære familiebiler å bli veldig luksuriøse. 
For eksempel Opel Insignia ligger ikke mange hakk bak i opplevd kvalitet, om den i det hele tatt gjør det. 

Den tåler for eksempel ikke sammenligning mot nykommeren i premiumsegmentet, Volvo V90, som på mange måter har fått den pondusen både innvendig og utvendig som Jaguar XF mangler, i manges øyne. 
Den er også nyskapende og oser eksklusivitet innvendig. 

Bra å kjøre 

Chassiset er på høyde med BMW. 
Som standard har den avansert passiv demperteknologi som gir bedre demping ved lave hastigheter. 
Samtidig har den såkalt All Surface Progress Control som er utviklet for optimal igangsetting under vanskelige kjøreforhold i lave hastigheter – som eksempelvis på snø. 

Den gamle 2,2-liters dieselen er erstattet med en ny 2-liter på 163 eller 180 hestekrefter. 
Forbruket er oppgitt til 0,40 l/mil og CO2-utslippet til rekordlave 104 g/km. 

Det er ganske optimistiske tall, men vår testperiode med bilen imponerte. 
Dessverre har den et ganske høyt lydbilde fra motoren. 
Særlig under kaldstart sprekker premiuminntrykket. 

Det som imponerer mindre med denne kombinasjonen, er hvor tam Jaguaren er blitt. 
Man sitter med følelsen av et komfortabelt og potent understell, men med en ganske sløv motor og treig girkasse. 
Den sjalter mykt, men den legger ofte inn noen tenkepauser akkurat når du har det som mest travelt med å skyte fart ut av svingene. 

Det finnes ganske mange iltre firesylindrete dieselmotorer med tilsvarende effekt der ute, noen av dem til og med hektet på samme girkasse, så her har engelskmennene gjort en dårlig jobb bak datamaskinen. 

Det spiller mindre rolle hvilke av de fire kjøreprogrammene du stiller inn. 
Responsen fra du trykker på pedalen til det faktisk skjer noe, er lang og altfor lang når bilen bærer navnet Jaguar. 

Adaptivt 

Adaptiv fartskontroll er også et must på en såpass dyr bil, faktisk på biler til halve prisen også. 
Den funker stort sett greit, men det kan virke som om radaren har liten brennvidde, for det finnes løsninger som funker bedre på svingete veier. 
Blant annet på de fleste Volkswagen-, Audi- og Skoda-modeller. 

Ikke helt i mål 

Jaguar XF er på mange måter en veldig bra bil, men igjen snubler de på en del småting som de større bilfabrikantene har god kontroll på. 

Vi har sett det tidligere hos Jaguar, uten å ha blitt overrasket. 
Nå derimot, med nye eiere som har levert overbevisende, er det rart at de slipper et produkt som ikke er gjennomarbeidet helt til det ypperste. 

Nå skal det sies at inntrykket blir et ganske annet med bensinmodellene, som er storselgerne på verdensbasis. 
