Just Go with It
Får meg på gli med deilig flørting og slapstick. 

Jeg tror det skal bli to timer med helvete i kinosalen, men kan puste lettet ut etter en litt unødvendig og fremmedartet introsekvens: 

Det blir to timer med godslig forviklingskomedie, brennheite damer og artige unger. 
Ja, og så de middels pene morogubbene i førtiåra, da. 

Aniston seiler opp som en av nåtidens største cougars 

Premisset først: 
Adam Sandler spiller den plastiske kirurgen Danny Maccabee, som drar noen hvite løgner for dama han dater i L.A. og ender opp i en familiefarse på Hawaii. 

På Hawaii er det duket for rollespill, bonding, forelskelse og innrømmelser. 
Med på lasset er Jennifer Aniston, Dan Patrick, Brooklyn Decker, Dave Matthews, Nick Swardson og Nicole Kidman. 

Drømmekvinnen(e) 

Underveis i filmen og også etterpå lar jeg meg imponere av Jennifer Aniston, hun gnistrer i Just Go with It. 
Samspillet med Adam Sandler kunne ikke vært bedre, og Aniston seiler opp som en av nåtidens største cougars. 

Det er nemlig en god del hud og kløfter og badedrakter og flagrende saltvannstørt hår i Just Go with It. 

En annen som ikke er redd for å gjøre entre i badedrakt, er Brooklyn Decker. 
Hun spiller drømmekvinnen iJust Go with It, og selv om hun ikke er helt oppe på Anistons nivå som skuespiller, har hun alt annet som trengs for å fylle rollen. 

Dessuten er ikke Just Go with It en film som krever hundre prosent skuespillermessig overbevisning. 
Det holder at den får meg i godlage med flørting og slapstick. 
Check. 

Noe av det rareste Kidman har gjort? 

Flørtingen er en sentral del av Just Go with It, og kameraføringen er iblant så tett at jeg føler meg som en nær venn som sitter og kjenner beklemmelsen i kroppen. 
Men jeg blir sjarmert også. 
Og pinlig berørt. 

Barna i Just Go with It er store sjarmtroll og begge har et naturlig komisk talent som sitter som ei kule i denne typen film. 
Nicole Kidman og Dave Matthews har biroller i Just Go with It, noe som slo meg som den mest usannsynlige duoen noensinne når jeg satt i kinosalen. 
Jeg måtte gå gjennom listen min over kjendiser som ligner på kjendiser før jeg måtte innse at det faktisk var Kidman og Matthews. 
Dette må da være noe av det rareste Kidman har gjort? 

(listen min over Kidman-dobbeltgjengere er: Amy Adams) 

Lett underholdning som sjarmerer 

Just Go with It sjarmerte meg, men den er langt unna en sekser. 
Selv om jeg har til gode å se en romantisk komedie til terning seks. 
Eller jo... 
Bridget Jones Dagbok er en sekser i hodet mitt akkurat nå. 
Femmeren forbeholder jeg litt bedre skuespill og sammenhengende handling, så Just Go with It får fireren. 

Dét er 110 minutter med lett underholdning verdt. 
