Quantum Conundrum
Trivelig hjernetrim til en billig penge. 

I Quantum Conundrum må du hoppe frem og tilbake mellom dimensjoner for å løse forskjellige oppgaver. 

Dette er et lystig puzzle-spill som ikke er for vanskelig, men som setter deg fast iblant. 

Redd den gale vitenskapsmannen 

Du spiller en liten unge som er på besøk hos onkelen sin, den sprø vitenskapsmannen professor Fitz Quadwrangle. 

Når du ankommer huset slår et av professorens eksperimenter feil slik at han blir sittende fast mellom ulike dimensjoner. 
Nå er det opp til deg å redde den surrete vitenskapsmannen. 

Du blir utstyrt med en IDS(interdimensional shift device)-hanske som lar deg hoppe mellom ulike dimensjoner. 

For å redde onkelen din må du bruke dimensjonene til å komme deg gjennom huset og starte de tre generatorene som befinner seg der på nytt. 

Hopp mellom dimensjoner 

I Quantum Conundrum dreier alt seg om å endre på omgivelsene dine for at du kan komme deg dit du skal. 
IDS-hansken gir deg etter hvert muligheten til å bytte mellom fire ulike dimensjoner med forskjellige fysiske lover. 

I den "fluffy" dimensjonen blir alt rundt deg lett som fjær, slik at du kan plukke opp tunge pengeskap uten å blunke og kaste dem avgårde. 
I den tunge dimensjonen blir alt til blytungt metall som kan stoppe laserstråler. 

Etter hvert får du også tilgang til en dimensjon der tiden går saktere og en der gravitasjonen blir snudd på hodet. 

Litt ensformig oppgaveløsing 

De fleste oppgavene i spillet går ut på at du må bruke kasser og møbler fra huset til å lage deg en vei gjennom dødelige laserstråler, over endeløse avgrunner og opp høye avsatser. 

Etter hvert som alle dimensjonene blir tilgjengelige må du ofte bytte raskt mellom dem. 
Som for eksempel når du gjør en safe lett som en fjær og kaster den mot en glassvegg i fluffy-dimensjonen, før du skifter om til den tunge dimensjonen slik at safen blir til jern og knuser glasset sånn at du kan gå forbi. 

De forskjellige kombinasjonene av dimensjoner får Quantum Conundrum til å virke ganske kreativt. 
Likevel synes jeg spillet ble litt ensformig i lengden, siden omtrent all oppgaveløsingen går ut på å finne ut av hva du skal gjøre med boksene og safene som ligger strødd omkring. 

Din onkel Fitz følger hele tiden med på hva du gjør, og stemmen hans er din ledsager på din vandring gjennom huset. 
Det er meninga at professorens funderinger skal være humoristiske innslag i spillet og han er sånn passe vittig, men ikke morsom nok til at det hever spillopplevelsen noe særlig. 

Vil gå i Portals fotspor 

Det er naturlig å sammenligne et spill som Quantum Conundrum med puzzle-spill som Portal. 
Når man vet at skaperen av Portal, Kim Swift, også er creative director for Quantum Conundrum, forstår man likhetene. 

Spillet har flere likheter, som at du vandrer gjennom en rekke rom der du må løse oppgaver som utfordrer de fysiske lovene, men Quantum Conundrum når ikke opp til den standarden Portal satt da det kom i 2007. 

Oppgavene i Quantum Conundrum er ikke like utfordrende som i og Portal, og det er nok fordi dette spillet dreier seg mindre om selve hjernetrimmen og mer om presisjon i selve utførelsen. 

Jeg er ingen fysikkekspert, men jeg klarte de fleste oppgavene relativt raskt. 
Det var selvsagt et par steder jeg satt litt fast, men som oftest så knakk jeg koden til hva jeg måtte gjøre ganske fort. 
Det som var vanskelig var å utføre planen. 

Ofte var det spillets kontrollsystem som da kom i veien, siden de ikke er presise nok. 
Som når du må plassere en boks "akkurat der", men ikke klarer å sikte rett når du kaster, eller når du bommer når du skal hoppe fra en boks til en annen og faller til din sikre død. 

Verdt penga 

Tross et småruskete kontrollsystem og en litt for ensformig spillopplevelse, var Quantum Conundrum likevel et spill jeg ble hekta på. 
Jeg likte meg best et stykke ut i spillet når oppgavene blir litt mer omfattende. 

Ingenting er bedre enn å komme forbi en oppgave som var litt ekstra vanskelig å ta knekken på. 

Quantum Conundrum er koselig, passe utfordrende og gir deg mellom seks til åtte timer god underholdning. 
Med en prislapp på drøye hundre kroner på Steam, er dette absolutt ikke et dårlig kjøp! 

Quantum Conundrum er tilgjengelig på Steam og kommer til Xbox Live Arcade og PlayStation Network 11. juli. 
