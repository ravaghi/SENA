PÅSKEKRIM:Lemaitres kammerspill 

KRIM: 
Det franske stjerneskuddet Pierre Lemaitre har lagt den skakkjørte politimannen Camille bak seg, men spiller fortsatt på det groteske. 
Det gjør han med et visst hell denne gang, i et intenst kammerspill om hevn og galskap. 

Sophie, en relativt ung, fransk kvinne, har mistet kontrollen over livet sitt. 
Hun sliter med selvtilliten etter å ha oppdaget at hun er i ferd med å bli sprø. 
Det vil si, hun tror i alle fall at det er det som skjer. 
Hun glemmer avtaler, mister gjenstander, husker ikke hvor hun parkerte bilen. 
Hun mister en god jobb. 
Hun mister kjæresten. 
Og til slutt dreper hun et lite barn som hun er dagmamma for. 

Selvsagt er det ikke akkurat sånn det henger sammen. 
Kan det være at Sophies sørgelige skjebne er diktert av onde krefter, noen som ønsker å skade henne? 

Ja, sånn er det sannelig. 
Og nå røper jeg ikke for mye her, for Lemaitres grep er tatt rett fra verktøykassa til dyktige krimsnekkere. 
Han lar nemlig Sophies nemesis få plass til å selv fortelle. 
Etter hvert veksler perspektivet fra Sophie til - ja, navnet på hennes motstander kan få forbli unevnt her. 

Lemaitres fascinasjon for det groteske og utpenslede ved situasjoner er kjent fra hans trilogi om politimannen Camille. 
Den første boka i serien, «Alex», fikk velfortjent hyllest som et standardverk i denne sjangeren. 
Blodig, mørkt, grotesk - men samtidig intelligent sammenskrudd og med et skifte i plottet omlag halvveis som er noe av det beste jeg har lest. 

«Brudekjolen» byr på noe av det samme håndverket, men i likhet med de to siste bindene i Camille-serien er det noe litt mindre friskt over stoffet nå. 
Det har sannsynligvis med tilvenning å gjøre. 
Hvis sjokkeffekten blir hovedgrepet, må man stadig fylle på med mer for å holde interessen oppe hos leseren. 

Denne gang er det også rikelig med dødsfall å håndtere, men den virkelige ondskapen ligger i måten Sophie og hennes familie blir manipulert på av den usynlige plageånden. 
Ingenting er for drøyt for ham, og det er lett å synes synd på den stakkars kvinnen. 

Selvsagt tar historien vendinger, og selvsagt er det en overraskende slutt. 
Det hører med. 
Denne boka er god tidtrøyte, forutsatt at man har mage til å henge med i de sadistiske svingene. 

Min hovedinnvending er at de psykologiske bakteppet, altså forklaringen på at en person velger å vie livet sitt til å ødelegge en annens, er noe tynt. 
Det krever en viss velvilje fra leserens side å godta premisset. 

Lemaitres litterære stil kjennetegnes av en kjølig distanse, eller en mørk, sardonisk kynisme overfor de mange variantene av menneskelig svakhet, sadisme og ondskap. 
Se, hva de kan finne på mot hverandre, sier han. 
Noen ganger kan Lemaitre virke nærmest likegyldig til sine hovedpersoner og alle de forferdelighetene de må utholde. 

Og han har selvsagt et poeng. 
Når vi akker oss over volden og råskapen i hans bøker, kan det være på sin plass å minne om at virkeligheten, som alltid, er mye verre. 
