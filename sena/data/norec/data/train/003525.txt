Knowing
Lovende, men innfrir ikke helt. 

Den australske regissøren Alex Proyas er en av mine gamle helter, etter fantastiske 90-talls-filmer som ”The Crow” og ”Dark City”. 
Men hans siste film, ”Knowing”, er et godt stykke under nivået han har vist tidligere. 

Det skyldes ikke Nicolas Cage, som gjør en fin hovedrolle, men et manus med gapende logiske brister og en irriterende høy usannsynlighetsfaktor. 

Tall skjuler hemmelighet 

En 50 år gammel tidskapsel blir åpnet ved en skole. 
Sønnen til professor John Koestler (Nicolas Cage) får et brev fra kapselen, som ei jente skrev i 1959. 
Brevet inneholder ingen ord, men er fullt av tall. 

John oppdager at tallene ikke er tilfeldig rablet ned, men skjuler en forferdelig hemmelighet som kan få store konsekvenser. 

Idéen er fascinerende, åpningen er lovende og lenge håpet jeg filmen ville trollbinde meg hele veien. 
Men ett sted på veien vinker filmen adjø til all troverdighet. 
Da handler det ikke om bruk av fantasifulle elementer, som jeg ikke har noen problemer med å godta, men måten de brukes på. 

Noen av disse elementene burde ha ført til en helt annerledes film, og det er litt for åpenbart at historien er konstruert med tanke på spenning. 
Det blir for mange utrolige tilfeldigheter på en gang. 

Vanvittige effektscener 

Denne filmen har noen vanvittige effektscener, som er fryktinngytende godt utført. 
Jeg vil ikke fortelle hva, for det er best å oppdage det selv. 
Jeg fikk hakeslepp av flere av dem. 
Effektelskere vil elske dette! 

Det er åpenbart at det er lagt ned mye arbeid i ”Knowing” på den tekniske siden, så det er synd at manusarbeidet mangler den siste lille touchen av finesse og intelligens. 

Blir litt for enkel 

Ber jeg om for mye? 
Kanskje. 
Men jeg pleier ikke å ha noen problemer med å ta filmer for det de er, enten jeg får servert tungt drama eller fjærlett underholdning. 
Her føler jeg at ”Knowing” i perioder blir litt for enkel. 

Jeg er sikker på at historien kunne blitt fortalt på en smartere måte, og vært bedre underholdning. 
Alex Proyas kan bedre enn dette. 
Sjekk ”Dark City” på Blu-ray for bevis 
