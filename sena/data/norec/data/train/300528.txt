Hogger seg gjennom garasjeveggen
Paul Weller - direkte rørende å høre ham i så bra slag! 

|||ALBUM: 
Tilbake! 
Igjen?! 

Paul Weller holdt på å kjede oss i hjel med gubbete bluesrock/soul støpt i sirup gjennom 2000-tallet. 

Men hentet seg mesterlig inn med det fragmenterte, upolerte og rent ut vidunderlige overflødighetshornet «22 Dreams» i 2008. 

Det bar rett inn på diverse årsbestelister. 

Men var det et blaff? 
Sannelig ikke. 

«Wake Up The Nation» preges av samme idérikdom, innfallsrikhet og skisseaktige arbeidsmetode, men er råere, kortere og enda mer intens. 

Det oppleves nesten mixtapeaktig, korte bluss av Curtis Mayfield-soul, The Jam-fråding, Bowie-hyllester og sekstitallspop, alt spilt med rått anslag og hvor Weller verbalt hogger seg gjennom garasjeveggene med rødglødende politisk engasjement. 

Kevin Shields dukker opp inni lurvelevenet her også, og generelt er Wellers glød direkte rørende. 

For en mann å ha tilbake! 
