TEST:Sonos multiromsystem 

Er markedslederen fortsatt best? 

Etter å ha testet flerromsanlegg fra Samsung, Denon og Philips var det på tide å se nærmere på markedslederen Sonos. 
For kan de fortsatt konkurrere, eller har de andre tatt dem igjen når det gjelder pris, funksjoner og brukervennlighet? 

For å gi deg svaret satte vi oss ned med åtte Sonos-enheter: 
Seks Connect-enheter, den største høyttaleren Play :5 og minstemann Play :1. 
I tillegg har vi tidligere testet Play:3, som er den mellomstore høyttaleren. 

Best for viderekomne 

La oss begynne med å fortelle hva Sonos ikke er. 
Om du bare ønsker deg en høyttaler som kan spille mobilmusikken din eller Spotify i flere rom samtidig (og altså ikke bare spille musikk via Bluetooth eller AirPlay i én enkelt høyttaler), finnes det både rimeligere og bedre løsninger. 

For eksempel Philips Spotify Multiroom, som gir bra lyd for lite penger (henholdsvis 1.000 og 1.500 kroner per høyttaler) om du synes det holder med bare Spotify. 

For Sonos-enhetene både gjør, og koster mer. 

Inngangsbilletten er høyttaleren Play:1, som ligger på rundt 1.700 kroner. 
Deretter kan du bygge ut etter behov. 
De to rimeligste produktene, Bridge og Boost, brukes bare til å forsterke det trådløse signalet og kan ikke spille musikk alene. 

Sonos er best tilpasset to grupper: 
De som har utstyr fra før, og de som har mye musikk liggende på disk. 

Utseende er jo en smakssak, men om du liker minimalistisk design i Apple-løypa vil Sonos-utstyret framstå som pent. 
Høyttalerne er praktiske å bruke og låter slett ikke dårlig, men akkurat her er nok konkurrentene sterkere. 

Kan kobles til det meste 

Sonos Connect-enhetene kan kobles for eksempel til en hjemmekinoforsterker, en DAC, eller rett og slett brukes som en forforsterker med et effekttrinn. 

Denne egenskaper deler de med Denon HEOS Link-enhet. 

De to konkurrentene har også felles en forsterker med innebygget effekttrinn. 
Sonos kaller det Connect :Amp, mens Denon-utgaven heter HEOS Amp. 

To kjemper om tronen 

For øvrig mener Sonos at Denons HEOS-serie ligger for nær opptil deres produkter. 
Derfor har de gått til søksmål. 

De to kamphanene har utvilsomt lagt seg i samme felt, der folk som er opptatt av lyd og fleksibilitet er målgruppa. 
Det er likevel ingen av Sonos-høyttalerne som kan konkurrere med HEOS 7 når det gjelder å fylle en stor stue med party-lyd. 

Du har også konkurrenter som i enda større grad sikter seg inn på lydentusiastene som har dyre stereoanlegg fra før. 
En av dem er Bluesound, som også støtter HD-lyd (24/96 og 24/192). 
For akkurat det gjør verken Denon eller Sonos. 

Begge stopper ved lyd i CD-kvalitet (16/44.1/48), men med mindre man tilhører de som mener det er en fordel at anlegget kan gjengi frekvenser som ligger over det hørbare området, har dette trolig liten praktisk betydning. 

Sonos støtter ellers de aller fleste 16-bitsformatene lydformatene (se den komplette listen), men det finnes ett unntak: 
Nemlig Microsofts WMA Lossless. 
Her støtter nemlig Sonos bare vanlig WMA. 

Sonos hører på kundene 

Sonos-brukere kommer med mange innspill og forslag på brukerforumet, og her er også Sonos-ansatte innom med svar og nyhetsoppdateringer. 

Denne tette kontakten med brukerne har medvirket til at produktene har blitt stadig mer stabile og enklere å bruke. 
Samtidig har nye funksjoner og musikktjenester blitt lagt til. 

I dag støtter Sonos både WiMP og Spotify direkte, i tillegg til en lang rekke andre musikktjenester. 

Mens de fleste andre nå bruker Spotify Connect, er Spotify hos Sonos integrert i systemet. 
Det betyr at du ikke trenger å gå ut av Sonos-appen og inn i Spotify-appen for å velge musikk. 

Søk på tvers 

Du kan også søke på tvers av musikktjeneste du abonnerer på. 
Om du ikke finner sangen du leter etter ett sted, kan den dukke opp et annet sted. 
For eksempel på en PC eller en nettverksdisk der du har lagret egen musikk. 

Alt gjøres altså i én og samme operasjon, og Sonos ser alle musikk-kildene dine under ett. 
Bruker du iTunes for å lagre og søke i musikken din, støtter også Sonos det. 

Tidligere hadde Sonos-systemet egne fjernkontroller som lignet litt på de første iPod-ene, men den tiden er over. 

I stedet er det gratisapper for mobil, nettbrett, PC og Mac som har overtatt helt, og vår erfaring er at de er blant de mest oversiktlige og brukervennlige på markedet. 
Ja, rent utseendemessig har vi ikke sett noe som er like pent. 

Høyttalerne kan for eksempel settes sammen både til tokanals stereoanlegg og flerkanals hjemmekinoanlegg 

Bruker du fortsatt CD, kassettspiller eller andre kilder fra «oldtiden» kan du plugge inn hva som helst annet (også Blu-ray, DVD og TV) og strømme det rundt i huset på lik linje med musikk fra strømmere og disker. 
Du har valget mellom å strømme i MP3-kvalitet eller i CD-kvalitet. 
Velger du det siste, kan det lett bli opphold i musikken om du bruker mange høyttalere samtidig. 

Stabile forbindelser 

Sonos bruker et såkalt MESH-system for å gjøre forbindelsen mellom enhetene mer stabil. 

Dette fungerer svært bra, for selv i rom der vi sliter med å bruke nettbrett eller mobil spiller Sonos-utstyret trøstig videre. 
Kort fortalt lager MESH-systemet et eget nett uavhengig av WiFi-nettverket ditt, noe som gjør at musikksystemet ditt ikke påvirkes om andre familiemedlemmer for eksempel strømmer video eller laster ned store filer. 

Forbindelsen til eksterne musikkstrømmere blir derimot påvirket av dette. 
Så om Spotify-musikken stopper, så bør du nok vurdere å bestille mer båndbredde fra nettleverandøren din. 

Både digitalt og analogt ut 

Sonos kommer virkelig til sin rett når du kobler en Connect-enhet via digitalutgangen til en DAC og videre til et stereoanlegg eller hjemmekinoanlegg. 

Med tapsløse filer (FLAC eller Apple Lossless) får du lyd i CD-kvalitet, og det skal godt gjøres å høre forskjell på en god CD-spiller og en Connect via en god DAC dersom utstyret ellers er av høy kvalitet. 

Du kan også koble analogt ut fra Sonos Connect. 
Da får du omtrent samme lyd som med en rimelig CD/DVD/Blu-ray-spiller som du kobler rett til en forsterker. 
Trolig bra nok for et flertall, men kanskje ikke for den dedikerte hifi-fansen. 

Holder med Connect 

Om du vil spare penger, holder det faktisk med en effektforsterker og høyttalere i tillegg til Connect-enheten. 
Volumet kan reguleres både via fjernkontroll og fra enheten direkte. 
Graderingen er absolutt god nok til at dette fungerer i praksis. 
Det finnes også en «mute»-knapp, slik at du kan skru av musikken om det ringer på døra. 

Har du ikke altfor krevende høyttalere (sjekk virkningsgraden) holder det med en Connect:Amp. 

De mest lydbevisste (eller overtroiske?) modifiserer Sonos-enheten, slik at den angivelig gir fra seg et digitalt signal uten klokkefeil (jitter). 

Svært allsidig, men ikke nødvendigvis best 

Om du bare er ute etter en enkel, trådløs høyttalerløsning for flere rom i hjemmet finnes det etterhvert mange alternativer som både er billigere og gir bedre lyd. 

Men har du mye lydutstyr fra før, vil ha mange utvidelsesmuligheter, og ikke minst ha et system som er enkelt i bruk? 
Ja da er Sonos forsatt det beste valget. 
