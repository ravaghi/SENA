HP Photosmart R967
TEST: 
HP henger med i megapikselracet og lanserer i disse dager en ny toppmodell med ti megapiksler. 
Her er vår dom! 

Mens noen produsenter foreløpig har valgt å stoppe på seks megapiksler i et kompaktkamera, er det andre som fortsetter litt til. 
For en måneds tid siden testet vi Casios toppmodell, Exilim EX-Z1000, med ti megapiksler, og nå svarer HP på tiltale. 
Photosmart R967 er en oppgradering av R927, som vi testet tidligere i vår, og som vi gav relativt gode skussmål; spesielt på grunn av svært god brukervennlighet og et godt utvalg av funksjoner. 

Hva er så nytt denne gangen? 
Tilsynelatende ikke stort. 
Kameraet er helt likt i utformingen, med de samme knappene, den samme skjermen og det samme objektivet, men CCD-brikken er selvsagt oppgradert, i tillegg til et par nye funksjoner som elektronisk stabilisering basert på høye ISO-verdier. 

I boksen 

Hva får du så med i pakka etter å ha kjøpt kameraet? 
Her er en rask gjennomgang: 

Krybbe - helt enkel, med strøminntak og USB USB-kabel Strømadapter Plastholder - for å ha en plass å sette kameraet (uten noe elektronikk) Photosmart programvare - for utskrifter, bildeorganisering etc. 

Det er også mulig å kjøpe dockingstasjon 
 Photosmart 6221, som lar deg vise bilder på TV, dele bilder etc. 
Med den følger det også en liten fjernkontroll og et ekstra batteri. 
I tillegg kan du bytte ut selve dockingenheten med en trådløs enhet, Photosmart 6222, som også har kortleser for SD-kort og kan overføre bilder over trådløst nettverk. 

CCD-brikken er altså på 10Mp og har en størrelse på 1/1. 
8. 
Det er den samme størrelsen som hos R927, og vi var derfor spente på støynivået på dette kameraet, siden det var en ting det forrige kameraet hadde litt problemer med allerede på ISO 200. 
Objektivet har en brennvidde tilsvarende 35-105mm, altså 3x optisk zoom, og har maksimal blenderåpning på f/2,8 og f/5,0 på henholdsvis vidvinkel og tele, som er normalt for denne typen kamera. 

Solid konstruksjon 

Kamerahuset er bygget i metall og fremstår veldig solid. 
Et søkk foran til høyre langfinger og bak til høyre tommel sørger dessuten for at du får et veldig godt grep. 
Blitsen er plassert litt til venstre for midten sett forfra, som betyr at det ikke er spesielt problematisk i forhold til å få en finger i veien. 
En hjelpelampe til autofokusen sitter øverst til høyre, men heller ikke her er det et problem i forhold til fingre som kommer i veien. 
En vinkel på toppen av kameraet skiller utløserknappen fra de andre funksjonstastene og gjør den lett å finne. 
Kameraet har også en egen knapp for videoavspilling. 

LCD-skjermen er hele 3 tommer stor og har en oppløsning på 230.400 bildepunkter; det høyeste på markedet i dag. 
Det brukes ganske mye gain i bildet, og det fremstår derfor ganske kornete - spesielt i dårlig lys. 
På den positive siden har skjermen en svært god innsynsvinkel, oppgitt til 170 grader, noe vi ikke har noen grunn til å betvile. 

Batteri og minnekort settes inn på undersiden av kameraet, og vi opplevde at det kunne være litt knot å bruke låsemekanismen. 
Det er også mulig å sette i batteriet feil vei (hvem? jeg?), så det er greit å være ekstra godt konsentrert. 
Lading av batteriet skjer ved at kameraet plasseres i krybba som følger med. 
For øvrig bruker kameraet SD-minnekort. 

Plasseringen av knapper er som på det forrige kameraet. 
På toppen av kameraet finner vi, foruten utløserknappen, en egen knapp for videoinnspilling, av og på-bryter, tre snarveisknapper til blits, makro og bildedeling og en knapp for å bytte mellom opptak og avspilling. 
På baksiden finnes piltaster og ok/meny-knapp, samt en zoomkontroll. 
Det nevnte søkket på baksiden gir god komfort, selv om vi gjerne hadde sett at snarveiene på toppen heller hadde vært tilordnet piltastene. 

Alt for Norge 

HP har alltid vært blant de flinke produsentene som gir oss norske menyer, og vi har lite å utsette på språk, grammatikk og termer. 
Som vi også skrøt av hos forgjengeren, er menyene meget gode; stor tekst, bruk av illustrasjoner, logisk oppbygging 
 det eneste vi savner er litt mer tilpasningsmuligheter. 
For eksempel å kunne tilpasse snarveisknapper eller lage en egen meny med de få innstillingene vi tukler mest med. 
Det kan bli i overkant mange trykk for å endre hvitbalanse eller ta bilder med blenderprioritet. 

Kameraet gir også hjelp til å ta bedre bilder  for eksempel kan du få beskjed om at du ikke fokuserte skikkelig da du tok bildet, eller at du holdt kameraet ustøtt. 
Velger du blender- eller lukkerprioriterte (eller full manuell kontroll), får du tips dersom bildet er i ferd med å bli for lyst eller for mørkt. 

Ikke bare er brukervennligheten god  kameraet har også et hav av funksjoner. 
Her finner du alt av avanserte muligheter  blender- og lukkerprioriterte bilder, manuell fokus (som riktignok kunne vært implementert bedre) og bracketing, både EV-basert, fargebasert og med ulik bruk av såkalt 
tilpasset lyssetting, der mørke partier i bildene blir gjort lysere. 
I tillegg finner du en veldig god anti røde øyne-funksjon og automatisk panoramaliming som også fungerer veldig bra. 

Men det stopper ikke der 
 etter at du har tatt bilde kan du rotere, beskjære og bruke et hav av kunstneriske effekter - for eksempel tegneserie, retro, posterisering, solarisering og en egen funksjon for å gjøre folk slankere. 
Farge på himmelen kan endres, du kan gjøre at bildet ser gammeldags ut...kort og godt mer funksjonalitet enn på noe annet kamera. 

Det skal allikevel sies at forgjengeren også hadde all denne funksjonaliteten, og det er derfor lite som er nytt (Collagen over er fra R927). 

Middels ytelse 

Ytelsesmessig har ikke HP-kameraene noen tradisjon for å være blant de fremste, og heller ikke R967 imponerer i så måte. 
Kameraet er klart til dyst på to sekunder blank som er ganske middels for et lommekamera, og klarer å ta fem bilder uten blits på 2,8 sekunder før det blir opptatt de neste 7-8 sekundene. 

Det skal sies at selv om autofokusen gjør det godt på våre tester, der vi tar bilde av et kontrastrikt objekt i et normalt opplyst rom på 3 meters avstand, er den i praktisk bruk ganske treg, og sliter ofte med å finne fokus når lystilgangen er dårlig. 

Her er den fullstendige ytelsestabellen: 

Bildekvalitet 

Suveren brukervennlighet, suverent utvalg av funksjoner, kurant ytelse og grei bildekvalitet var fasiten for forgjengeren, R927  har bildekvaliteten blitt noe bedre denne gangen? 

Nei, den har ikke det. 
Faktisk har den blitt dårligere, for støynivået er enda høyere enn hva som var tilfelle for R927. 
Faktisk er det synlig støy allerede på ISO 100 og på 200 er det umulig ikke å legge merke til. 
Å knipse med høyere ISO enn 200 på dette kameraet er ikke å anbefale, og det gjør at den innebygde bildestabilisatoren, som i praksis øker ISO-verdien, bør unngås. 

Utendørs legger vi godt merke til en del kromatisk feilbrytning i hjørnene, men det er også påfallende mye såkalt 
purple fringing i høykontrastområder som ikke nødvendigvis er feilbrytning av lyset. 
Bildeskarpheten kunne også ha vært bedre, og særlig ut mot hjørnene avtar skarpheten markant. 

Vi er heller ikke helt fornøyde med lysmåleren og synes kameraet har en tendens til å underekpsonere bildene, selv om dette også gjør at himmelen kommer bedre frem på dager der det er overskyet. 
Som nevnt sliter også autofokusen i dårlig lys, og makronærgrense på 12cm er blant det svakeste når det gjelder lommekameraer. 

Det er selvsagt også mulig å filme med Photosmart R967, med oppløsning på 640x480 og 24 bilder i sekundet. 
Bitraten er cirka 750kB/s og kvaliteten ganske god, selv om i helst skulle ha sett at opptaket hadde vært med 30 bilder pr. sekund. 
Her kan du . 

Konklusjon 

PhotoSmart R967 er på den ene siden solid bygget, ekstremt brukervennlig, innehar et hav av avanserte funksjoner og morsomme effekter og er således ett av de beste kameraene å bruke - spesielt for nybegynnere, som får norske menyer, veldig god hjelpefunksjon etc. 

På den andre siden er ikke bildekvaliteten god. 
Det blir for mange megapiksler på en liten brikke som gjør at støynivået blir veldig høyt, i tillegg til at optikken på ingen måte forsvarer enda flere piksler. 
For hvis du ikke kan skrive ut bilde i A3-format uten å se en del skjemmende detaljer; hva er da poenget med ti megapiksler? 
For 10x15-utskrifter hadde det strengt tatt fint holdt med to. 

Dilemmaet er også at kameraet har en lillebror (eller storebror, alt ettersom), R927, som fortsatt ser ut til å være i salg i butikkene, og som vi gav en svak femmer på terningen tidligere i vår; mye på grunn av brukervennlighet og funksjoner. 
Det koster en hel tusenlapp mindre og er helt identisk både utenpå og inni, i tillegg til at bildekvaliteten er litt bedre siden det har færre megapiksler på den samme brikkestørrelsen. 
Med andre ord er det bortkastet å bruke en ekstra tusenlapp på dette kameraet! 

10 megapiksler ser bra ut på papiret. 
I realiteten er det et skritt tilbake - i hvert fall når det gjelder dette kameraet. 
