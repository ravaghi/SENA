Sondre Lerche:«Heartbeat Radio» 

(Rounder/Universal) 

Nå går det på tomgang her altså. 

Lerche debuterte så flott at alt han har foretatt seg i etterkant har fortont seg som skuffelser. 
Dels fordi hans musikalske utvikling har vært marginal. 
Dels fordi hans utpreget voksne og gammelmodige gitarpop var mer imponerende da den hadde en 19 år gammel pjokk som avsender. 

Men aller mest er det fordi han ikke greier å skrive nye sanger like hektende som «You Know So Well», «No-One's Gonna Come» og «Sleep On Needles». 
Lerche er en elegantier, men han har blitt en melodisk midtbanespiller. 
Det er for så vidt ikke så mye å si på «håndverket», også denne gang inspirert av mesterarrangører som Prefab Sprout-sjef Paddy McAloon og Paul McCartney i solomodus. 
Men godt håndverk er ikke nødvendigvis noe som kiler i mellomgulvet. 

«Heartbeat Radio» føles mer som en greit utført eksamensoppgave enn noe som er bygget på lek, overskudd og nødvendighet. 
Platen får ikke hjertet til å banke, og gjør ikke overbevisende krav på radiospilling heller. 

ANBEFALTE KJØP: 
«Good Luck», «Easy To Persuade», «Almighty Moon» THOMAS TALSETH 
