ParaNorman
Barn vil få en innføring i skrekk de sent vil glemme! 

Studioet Laika, som lagde Coraline og den hemmelige dør, lykkes også med sin andre stop motion-animerte film, ParaNorman. 

Jeg elsker stop motion. 
Det er et eller annet med figurenes og miljøenes tekstur som virker mer virkelig enn når man kun bruker computere. 
ParaNorman er et nydelig eksempel på hva som går an å få ut av stop motion kombinert med CGI. 

Filmen forteller også en historie som vil være grøsselig god underholdning for de yngste, og morsom for alle store. 
Derfor får ParaNorman en skrekkelig klar anbefaling! 

Ser døde mennesker 

Norman føler seg som et utskudd, både hjemme og på skolen. 
Han kan nemlig se og prate med døde mennesker. 

Men når en gammel forbannelse truer byen med zombie-invasjon, får Norman bruk for sine evner. 

Han er den eneste som kan forhindre totalt kaos, hjulpet av noen gode, og noen ikke fullt så gode venner, samt sin avdøde onkel. 

Innføring i skrekk 

Filmen hyller historiene fra gamle skrekkfilmklassikere. 
Du vil kjenne igjen flere elementer fra sjangeren. 
Barn vil få en innføring i skrekk de sent vil glemme! 

Jeg liker hvordan regissørene Chris Butler og Sam Fell gjør dette, samtidig som de holder innholdet på et underholdende nivå for hele familien. 

Norman er en fin helt i denne sammenhengen, en forsiktig og sjenert gutt som finner styrken til å tre frem med mot og overbevisning, uten at det blir Hollywood-klissete. 

Imponerer stort 

ParaNorman har et deilig uttrykk, inspirert av horror fra flere tidsepoker, fra Romeros zombie-filmer, britisk Hammer-horror, John Carpenters Halloween og de nyere The Ring-filmene. 

ParaNorman-universet inneholder flere deilige detaljer, som man kanskje går glipp av ved første gangs påsyn. 

Jeg imponeres stort av hvordan animatørene har fått figurene til å leve med flytende bevegelser som virker naturlige. 
Her ligger det åpenbart et vanvittig stort arbeid bak. 

Oppfinnsom humor 

Du må bare se denne filmen. 
Hvis ikke, kan det hende vi ikke får se særlig mange flere stop motion-animerte filmer som dette, og det hadde vært synd. 

ParaNorman er kanskje ikke like god som fantastiske Coraline, men føles likevel som et blinkskudd av en film, med fantastiske visuelle kvaliteter, oppfinnsom humor, spennende action og gode grøss for de yngste. 
