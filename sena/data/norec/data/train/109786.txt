Sympatisk men bitte liten
Jentene i Amanda-vinneren «Til siste hinder» (2011) er blitt ett år eldre i oppfølgeren «Skvis». 
Hestene er byttet ut med mopeder og gutter. 
Det er en teknisk sett bedre fortalt historie. 
De unge skuespillerne er blitt flinkere til å gjøre sin del av jobben. 

Men innholdet er like tynt. 

Det er sommerferie, det er forelskelse (til dels i samme gutt), en første fyll, krangel, sjalusi - sånne helt normale ungdomskomplikasjoner. 

Filmen har også en «skurk», en gutt med drittkjeft og destruktiv oppførsel, helt målsydd etter uheldige Larris i gode gamle «Vangsgutane» - om noen skulle huske ham. 

Filmen er sprunget ut av et fortellerglad filmmiljø på Helgeland. 
Det er flott! 
At man i dette miljøet også blir bedre til teknisk å lage film, er glimrende. 

Så neste gang man skal i gang med et filmprosjekt, bør det jobbes mye mer med manus, slik at det blir noe grunnleggende interessant å fortelle om. 
Kanskje man endog skal gjeninnføre hester som en del av miljøet; slik sikrer man seg i det minste en målgruppe. 
