Magnet «The Tourniquet»
(Atlantic/Warner) 

Ingen overraskelser, men fremdeles med en sjelden og skjør ynde. 

Even «Magnet» Johansen er mer enn bare nok en mannlig låtskriver med sterkt melankolske islett. 
Magnet tar denne merkelappen et viktig ekstraskritt lenger og skaper en helt egen og personlig atmosfære rundt de vare stemningene som den såre stemmen hans og de forsiktige melodi-arrangementene utgjør. 
Setter du på en Magnet-låt, vil du umiddelbart høre hvem det er. 
Det er en signatur og et særpreg som Magnet maktet å etablere allerede på forgjengeren «On Your Side», og som naturlig videreføres her med en enda jevnere plate enn «On Your Side» var. 

Samtidig funkler diamantene enda skarpere nå enn sist; «The Pacemaker» - det nærmeste vi kommer tittellåten - er noe av det vakreste som er utgitt på plate hittil i år, det samme er avsluttende «Jaws». 
Sistnevnte låt (samt reggae-flørten «All You Ask») er også et ypperlig eksempel på Magnets særegne evne til å blande forsiktige elektroniske impulser inn i et organisk lydbilde på en måte som aldri virker forstyrrende hverken for det elektroniske eller det organiske. 
Sjelden lever to motsatser så perfekt side om side som hos Magnet. 

«The Tourniquet» er i det hele tatt en stille triumf som vil vare lenge, lenge. 
