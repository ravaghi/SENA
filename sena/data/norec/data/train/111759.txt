Spillanmeldelse:I skyggen av Metroid 

«Shadow Complex» blåkopierer «Metroid»-spillene til Nintendo på mesterlig vis. 

En tungt bevæpnet gjeng med gærninger skal starte en ny borgerkrig i USA. 
Godt skjult i en enorm, hemmelige hule klekker de sine skumle planer i ro og mak. 

Inntil kjekkasen Jason Fleming og kjæresten Claire dukker opp for å utforske hulen. 
Claire blir fanget, og det er opp til Jason å redde henne. 
Kanskje klarer han også å stanse gærningene i samme slengen? 

Alt foregår i såkalt «2,5D» - Jason kan bare gå til høyre og venstre på skjermen, men omgivelsene og mange av fiendene som skal ekspederes er i nydelig 3D. 

Jason skyter, hopper, klatrer og kryper seg fra rom til rom. 
Han finner godt skjulte passasjer som rommer diverse hemmeligheter, og nye våpen betyr som regel en retur til områder han har vært i før for å åpne tidligere sperrede dører. 

«Shadow Complex» inviterer med andre ord til utforsking og eksperimentering, og alle som er glade i sånt vil bli belønnet i rikelig monn. 

Prestasjonene dine belønnes med generelle nivåoppgraderinger, og med jevne mellomrom får du en oppgradering som tilfører hele spillet en ny dimensjon. 
Miksen av givende utforsking og heftig action er simpelthen berusende. 

Om du synes alt dette høres kjent ut, er ikke det så rart. 
«Shadow Complex» har nemlig kopiert malen fra de todimensjonale «Metroid»-spillene (iblandet en dæsj «Castlevania») til punkt og prikke. 

Og i mine øyne er det bare «Metroid» som er «Metroid». 
Men så må det også sies at «Metroid» på en måte er en definert genre i seg selv - en genre nesten uten alternativer. 

Man kan altså si at «Shadow Complex» bygger ut en underutviklet spillgenre, og derfor tilgir jeg lett de mange åpenbare likhetene. 

For «Shadow Complex» er både ekstremt vellaget og ufattelig engasjerende, og et glimrende spill i «Metroid»-gaten er definitivt noe jeg setter høyt på ønskelisten. 

Dessuten er det naturligvis ikke HELT likt - både i historien som fortelles, scenarioene du møter og i de mer jordnære omgivelsene finner du masse egenart. 

Derfor er det mest nærliggende å kalle «Shadow Complex» en superkul hyllest til en av tidenes beste spillserier. 

Det finnes verre skussmål å få slengt etter seg, for å si det sånn. 

PS: 
I salg fra onsdag 19. august på Xbox Live Arcade for 1200 MS-poeng. 

Se videoanmeldelse av Xbox Live Arcade-spillet Shadow Complex. 
