Rødvinsmarinert undergang
Årets roman fra Ingvar Ambjørnsen, «Ut av ilden», er på ett plan underholdende, om enn velkjent medie- og kulturkritikk. 
Parallelt løper en annen fortelling om flukt fra seg selv, om svik og unnvikelser som til slutt truer med å rive alt i stykker. 

I det som må kalles tidenes bokbad – for øvrig ledet av mediepersonligheten Claes Otto Gedde, som er viet sin helt egen roman i «En lang natt på jorden» (2007) – beskriver krimkongen Alexander Irgens grunntonen i de tidlige novellene sine som «det faktum at vi alle er helt alene». 

Nå er det riktig nok en god stund siden Irgens har publisert korttekster om eksistensiell ensomhet. 
I disse dager er det brutal bestselgerkrim det går i. 
Men den dype ensomheten, den er ikke borte, den er der stadig, bare lett maskert bak mediestøy og lanseringssirkus. 

Alexander Irgens signerer bøker til krampa tar ham, men ett eller annet sted langs veien har han sluttet å skrive noe av betydning. 

«Ut av ilden» er fortere glemt enn den løselig beslektede forgjengeren «Natten drømmer om dagen» fra 2012. 
Suksessforfatterens lett skandalebefengte rangel får tidvis anstrøk av noe forutsigbart. 

Samtidig rommer språket en vakker årvåkenhet for omgivelsene og en helt konkret nærhet i det hverdagslige: egget til frokost, sausen over potetene – en rikdom i detaljene som finner sin kontrast på det psykologiske plan. 
Relasjoner, karakterenes forhistorier, forblir langt mindre uttalt. 

Årets bok og «Natten drømmer om dagen» skal være begynnelsen på en romansyklus som med tiden skal romme flere titler. 
Fortellingene kan gjerne leses hver for seg, men de som har lest vandreren Sunes beretning i «Natten drømmer om dagen», vil nikke gjenkjennende til en del tematiske linjer: en utforskning av lojalitet og troløshet, tilpasning og utenforskap. 

Vi ser konturene av et tidsbilde, et Norge anno høsten 2010 sett fra ganske ulike posisjoner. 
Flere av bikarakterene fra forrige bok dukker nå opp på ny. 
En av dem, som for så vidt luktet trøbbel allerede i «Natten drømmer om dagen», får denne gang en skjebnesvanger rolle som dårlig drikkekompis. 

Og dermed er det duket for en real finale for Alexander Irgens' bokhøst. 
