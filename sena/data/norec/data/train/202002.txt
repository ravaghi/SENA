Plextor Premium
Plextor Premium representerer sannsynligvis det siste stadiet av CD-brennere, vi tror ikke de kommer til å utvikle seg mer etter dette. 
Derfor er nok dette den siste CD-brenneren vi kommer til å teste på DinSide. 

Plextor er på ingen måte først ute med 52x brennere, vi testet den første allerede i desember 2002. 
Men Plextor er først ute med 32x brenning av CD-RW, og i tillegg er det flere andre spesielle finesser som Premium-modellen har å by på. 

LES OGSÅ: 

Tøye grensene 

Det som er mest spesielt av de nye finessene, er GigaRec. 
Det innebører at du kan redusere lengden på fordypningene som brennes, slik at det blir plass til mere data på en helt vanlig plate! 
På en 80-minutters plate får du da plass til hele 1 GB eller 112 minutter, og på en 99 minutters CD får du plass til hele 1,2 GB eller 140 minutter. 

Problemet med dette er at avspillingsmulighetene blir problematiske, siden man beveger seg i ytterkanten av toleransene for å kunne lese platen. 

På den mest aggressive settingen var det faktisk *ingen* av husets 8 optiske spillere (CD/CD-RW/DVD/Discman) som klarte å lese alle 25 sporene på Musikk-Cden vi brant. 
Enten stoppet de foran et av de siste 4 sporene, ellers så hoppet de til et tidligere spor. 
Det var dessuten ikke alle avspillere som klarte å spille av sporene på Plextor Premium-drevet heller. 
WinAmp 2.9 klarte det ikke, mens Windows MediaPlayer hadde ingen problemer. 

Så du bør ikke regne med å kunne distribuere GigaRec-prosjektene til alle venner og bekjente... 

Du bør også ha god tid, GigaRec fungerer bare ved 4x hastighet, og vår 25-låters musikk-CD tok over 29 minutter å brenne... 

Sikkerhet 

En annen finesse er SecuRec, som lar deg passordbeskytte lesing av dataene på Cden. 

PowerRec har vi sett hos tidligere Plextor-brennere, det betyr at brenneren sjekker platen før brenning, for å sikre optimal hastighet for feilfritt resultat. 

VariRec er det motsatte av GigaRec, her økes lengden på fordypningene som brennes, for at man skal være sikker på at dataene leses korrekt, og unngå at feilkorrigeringen slår til. 
Denne finessen ser vi på som en ren gimmik, og Plextor skriver da også om VariRec på esken: 
Make Audio CD with a personal touch. 

Lesing 

Som kjent øker lesehastigheten utover platen på alle CD-lesere, og det er over dobbelt så høy lesehastighet på slutten som på begynnelsen. 

Dermed blir kapasiteten på CD-en også en parameter, jo større kapasitet, jo høyere lesehastighet. 

Vi tester konsekvent med 74-minutters ur-standard CD-format, og lesehastigheten kom ikke opp i mer enn 50,59x helt på slutten. 
Starthastigheten var 22,42x og gjennomsnittet blir da 38,44x. 

Ripping av musikkCD gikk unna på 2:04, som er 2 sekunder bak vinneren i vår test. 

Aksesstiden lå derimot på 97 msec, som er noe høyere enn forventet, langt over de 60 ms som 48x-brenneren fra Plextor klarte. 

Skriving 

Det raskeste brenneren klarte å prestere var 2 minutter og 35 sekunder på vår test-image. 
Det er 12 sekunder bak den raskeste brenneren i vår test, men 2 sekunder foran 3dje plass. 
Plextor Premium trenger seg dermed inn på 2. plass i testen. 

Brenning av CD-RW er oppgitt til 32x, men det finnes ikke plater som støtter denne hastigheten. 
Den medfølgende platen var bare i stand til brenning på 24x, og dette ble unnagjort på 3:29, som også er 2. plass, beskjedne 8 sekunder etter vinneren. 

Konklusjon 

Plextor Premium er en klar nummer to på nesten alle våre målinger, og har noen spesielle finesser i tillegg. 

Den har også den mest behagelige skuffemekanismen vi har vært borti. 
Den er både rask, stillegående og myk, med en elegant nedbremsing mot inne og ute-posisjonene. 

Selv om den ikke vinner de enkelte testene, er avstanden til vinneren både mindre og jevnere enn hos noen annen brenner vi har testet. 
