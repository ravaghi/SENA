Friminutt!
Levemannen Schoolboy Q vet hvordan man herjer med hæla i taket - og deler rikelig fra seg med spisskompetansen. 

Selv om rapkollektivet har sklidd noe fra hverandre over de siste par årene - primært takket være braksuksessen til ett enkelt medlem - er det mest forlokkende med L.A.-baserte Black Hippy hvor ulike deres personaer er. 

Nostalgikeren Jay Rock ruller på den gode, gamle vestkystskiten; eksentrikeren Ab-Soul - trolig min personlige favoritt - dveler over konspirasjonsteorier, åndelig mystikk og sentralstimuli; svigermorsdrømmen Kendrick Lamar maler et sosialrealistisk bilde av Det Virkelige Compton; Schoolboy Q, på sin side, fungerer som deres svar på A-lagets Girson: 
Den breiale, hedonistiske festfikseren. 

Sånn sett stiller liveartisten Schoolboy Q i skarp kontrast til Store P (også fra A-laget). 
Den lutrygga bergenseren trives gjerne best i sitt eget hode, hvilket mandagens merkelig-med-mersmak-konsert demonstrerte. 
Ekstroverten Schoolboy spretter derimot storøyd inn på Kasino, iført sin karakteristiske bøttehatt. 

Han arbeider seg hyperaktivt gjennom åpneren "Fuck LA", før han introduserer seg og sitt: 
Det er kun en drøy måned siden han gjestet Oslo, og han er fast bestemt på toppe det forrige kalaset på norsk jord."But the fuck the talking. 
Let's play some tunes," hoier han. 
Det er enkelt å hevde at han er et levende oksymoron: 
Titt og ofte velger han likevel å bable mellom kuttene. 
Men han skal ha for da han ljuger om at Tyler, The Creator skal gjeste på "The Purge", og erter fansen for å sperre opp øynene i naiv ekstase. 

27-åringen er tross i sitt ess når den mannevonde bassen dundrer under føttene hans og tvinger ham opp i lufta. 
"Druggy's Wit Hoes Again" stiller sterkest i konserten første tredjedel, men det er først med "Gangsta" - åpningssporet fra årets solide Oxymoron - at han virkelig settes i fyr og flamme. 
Og da tilhengerne fortsetter å kore "Gangsta-gangsta-gangsta Q" etter låtens ende, gliser timens mann fra øre til øre. 

"You pay for my shoes and my house. 
You put my daughter through school. 
My happiness is your happiness," sier han hengivent til de ivrigste blant publikum. 
Passende, da, at albumhøydepunktet "Break The Bank" følger etter som neste siste låt. 
"There's a party over here," går hooket til kodaen "Man of the Year", og riktignok: 
Schoolboy Q er kanskje ikke en fryktelig interessant rapper, men gi ham 40 minutter til rådighet og dansegulvet vil gynge før du vet ordet av det. 
