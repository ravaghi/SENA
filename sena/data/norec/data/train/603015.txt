Brutal boksefilm
«A Prayer Before Dawn» er et brutalt og realistisk innblikk i helvete på jord, og hvordan William Moore måtte slå seg ut av det. 

Filmen er basert på Moores selvbiografi om da han som ung gutt havnet i et av Thailands verste fengsler. 

Som ung brenner den engelske bokseren lyset i begge ender i Thailand med salg og bruk av yaba (the madness drug) ved siden av å bokse for penger. 
Men den røffe livsstilen på utsiden, forberedte ham likevel ikke på den farlige tilværelsen bak murene. 

Fengselsmyndighetene tillater ham etter hvert å delta i thai-boksingturneringer, og gjennom det får han noe annet enn dop å fokusere på. 
Bokserne i fengselet har det litt bedre enn resten av fangene, og han innser at det er hans eneste sjanse til å overleve. 

Regissør Jean-Stéphane Sauvaire («Johnny Mad Dog») har valgt å fortelle historien så realistisk som mulig. 
Kamera er tett på og det er ingen musikk. 
Mye av dialogen på thai er uten tekst for å forsterke følelsen av å være i et fremmed fengsel uten å forstå språket, og opptakene er gjort i et beryktet thailandsk fengsel hvor flere av skuespillerne er virkelige innsatte. 
Joe Coles («Peaky Blinders») prestasjon er også som en hard uppercut, og selv om det ikke er en typisk boksefilm, slo den knockout på meg. 
