Weather Report:«Forecast: 
Tomorrow» 

(Columbia/Sony) 

1970-tallets mest suksessrike fusionband var alltid på vei fra et sted til et annet, stadig med ny besetning - foruten gründerne Joe Zawinul og Wayne Shorter, som var med på hele den drøyt 15 år lange reisen. 
Karrieren deres var med andre ord nettopp en slik som egner seg godt til en multi-CD-samling, så ganske merkelig, egentlig, at «Forecast: Tomorrow» ikke kom for mange år siden. 

De vokste ut av Miles Davies' «In A Silent Way»-periode (Zawinul skrev tittelsporet, og en kortversjon er tatt med her) i overgangen mellom 1960- og 70-tallet, og gikk stadig i mer funky retning etter som slengbuksetiåret skred frem. 
Konvensjonell visdom forteller at bandet mistet fremdriften etter at bassisten Jaco Pastorius tok hatten og Zawinul trakk dem stadig lenger mot «verdensmusikken», men denne boksen er så klokt satt sammen at du ikke merker det. 

Tre CD'er som aldri står stille, samt en gulrot som gjør at også sertifiserte fans må gå til innkjøp: 
En DVD med et to timer langt konsertopptak fra 1978, hvor du kan se Shorter plystre og Pastorius danse med instrumentet han fornyet. 
Er det lov å be om en tilsvarende bauta over jazzrockens andre «supergruppe», The Mahavishnu Orchestra? 

MORTEN STÅLE NILSEN 
