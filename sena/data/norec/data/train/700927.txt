Den øgli purken
Irske komedier skal ikke handle om uappetittlige småbypolitimenn, de skal handle om uappetittlige pensjonister på landet. 
Dette er en fæl film. 

"The guard": 
Irsk komedie. 
2011. 
1 time, 34 minutter. 
15 år. 
Regi: John Michael Donagh. 
Med: 
Brendan Gleeson, Don Cheadle, Mark Strong. 

En irsk politimann i stygg truse klør seg i skrittet. 
Han er denne filmens etnisk uansvarlige anti-helt, og hvis du finner ut hvorfor han ble skapt, så kan du få sju par brukte sokker gratis sammen med et sukkerspinn som katten har slikket på. 

Gleeson spiller en uforståelig mann med mindre sjarm enn nytømt hyttedo. 
Han prøver de døde skurkenes ecstasy, han hiver bevismateriale. 
Deretter besøker han mor på hospitalet. 
Hun dør resignert på benk og får brennevin av lommelerke. 
Gleeson stirrer som en mann med akutt hjernesvinn. 

Så får filmen en slags utfordring. 
Fra utenverdenen kommer FBI-agenten Don Cheadle. 
Han er en sivilisert politimann som burde holdt seg langt vekke fra svinestien Irland. 
De to skal ta forbrytere og en båt med dop til 500 millioner. 
Forbryterne er hjemløse Tarantino-Ritchie-kloninger som diskuterer filosofi. 
Hobby-rasisten Gleeson og silkesvarten Cheadle blir hjertevenner samtidig som filmen gjennomgår ritualer som i andre sammenhenger ville blitt kalt etterforskning. 
Bildene ser ut som sånne Instagram-fotografier som folk poster på Facebook. 
