Nazist og feminist
Kildens 
Jeg vil vaske verden ren er et tidvis godt karakterportrett, men skjemmes av litt for hyppig bruk av klisjéer. 

”Gud ser om hjertet ditt er rent”, får Halldis Neegård Østbye som barn høre i stykket 
Jeg vil vaske verden ren på Kilden teater. 
Stykket er basert på historien til den faktiske Østbye – nasjonalsosialist, forfatter og taleskriver for Vidkun Quisling. 

Halldis skal ha vært en dyktig skiløper og ambisiøs journalist – og medlem av Nasjonal Samling siden opprettelsen i 1933. 

Det er en sterk og karismatisk Halldis vi møter i Linn Høviks fremstilling, og innledningsvis er det hennes kamp for likestillingen som er mer fremtredende enn hennes nasjonalsosialistiske overbevisning. 
Hun ønsker å være del av noe større, hun vil bidra i samfunnet – uten at forestillingen kommer med tydelige forklaringer på hvordan jødehatet oppstår hos henne. 

I takt med at hun stiger i gradene i partiet så blir hun også mer rabiat politisk, frem til partifellen Albert Hagelin overtar hennes rolle som Quislings fortrolige og allierte – da blir hun bare rabiat og en tanke nevrotisk. 

Selve scenerommet har et kjølig preg, med florlette gardiner som strekker seg over hele scenen – og med granittlignende buer og en overdimensjonert benk som troner midt på scenen. 

Mot den overveldende scenografien virker skuespillerne små, de blir nærmest sittende og dingle med bena på benken. 
Både objektene og gardinene kan flyttes, og skuespillerne trekker stadig gardinene frem og tilbake – mens de selv beveger seg i rette linjer i rommet. 
Det er som om man har ønsket å understreke det militante – verden som hard og sort-hvit. 

I takt med at nazismen blir stadig mer fremtredende blir også Halldis mindre karismatisk i forestillingen. 
Den strenge koreografien får etter hvert en litt statisk effekt, og gjentakelsen om at Halldis er drevet av et kall blir noe masete. 

Snekkevåg benytter seg tidvis i teksten unødvendig mye av klisjeer, men Jeg vil vaske verden ren er likevel et nærgående portrett som fremstiller Halldis, om ikke direkte sympatisk, så i det minste sammensatt og helstøpt. 
