Jeg trenger deg
Dette er godt laget om lengsel, ensomhet og mannlig mistrøstighet. 

Det høres i utgangspunktet dristig ut å lage en hel bok som et brev; typografisk er det det også, i og med at alt er en eneste lang, grå masse uten et eneste avsnitt. 

Men det funker, og det til gangs! 

Vi treffer en fyr, en ung nordmann i Berlin. 
Han sitter alene og skriver til kjæresten som skal være bortreist i to måneder. 
Han savner henne veldig og fikser ikke å være alene. 
Han fikser i det store og hele ikke noen ting særlig godt, og vi skjønner snart at dette er fortellingen om enda en mistilpasset mannsperson, som norsk litteratur er full av, også hos de unge, åpenbart. 
Forfatteren V.S. 
Tideman er født i 1980. 

Kjæresten er forøvrig også mistilpasset, viser det seg. 

Først tar brevet form av ren seksuell lengsel, hvor fyren først og fremst ser ut til å savne kjønnsorganet til jenta. 
Lengselen døyver han med onani og store mengder øl. 
Hvor pengene kommer fra, fortelles ikke. 

Fyren skriver uavlatelig, kun avbrutt av små turer for å bunkre eller drikke med andre fyrer, fortalt i små bisetninger som noe ubetydelig. 

Brevet blir fylt av jeg-personens minner og refleksjoner om tidligere relasjoner til andre mennesker, alle miserable. 
Faren drakk seg til demens, den forrige damen han var sammen med mislikte han og presset til å ta abort, og et trekantforhold han var innblandet i endte opprivende. 

Brevet er en vedvarende strøm av ord, av fornemmelser, av følelser, av svette, onani, røyk og øl, av venting og av fortvilelse, ikke bare over å være alene, men over å være, over å trenge «den andre» for at ikke alt skal være hensiktsløst. 

Han skriver om jentas oppvekst og, en serie av mistrøstigheter og opprør. 

Vel, så er vi blitt kjent med både hans og hennes sørgeligheter i et evigvarende brev. 
Ikke vet vi om kjæresten noen gang får lese det, det er av mindre betydning. 
Vi vet hun har vært innlagt i psykiatrien. 

Når fyren går kjæresten i møte på siste side, kjenner vi skjørheten hans og hennes. 
Og vi kjenner en illevarslende spenning. 
Dette er godt laget. 
