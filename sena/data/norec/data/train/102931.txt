FILM:Brutal oppvåkning 

Det er spenning og driv i denne danske filmen om en adoptivgutts møte med sitt fødeland, Kenya. 
12-åringen Simon er dansk fotball-dreng som noen, og har liten interesse av å være med mor på ferie til Kenya - landet der han ble adoptert fra som baby. 
Vel ankommet et lekkert hotell i Nairobi, rekker han så vidt å bestille en cola ved den elegante bassengkanten før dramaet bryter løs. 
Noen gutter fra slumstedet Kibara rapper hans kjæreste eie, en fotball signert Michael Laudrup. 
Dermed starter en fortelling om fattigdom, kriminalitet, grådighet, korrupsjon og en strime av hjertevarm omsorg. 

Regissøren har mye på hjerte, og blir noe overivrig etter å få med seg hele spekteret av det turbulente livet i en slumtilværelse. 
Med en korrupt politimann, en slesk nattklubbeier og geskjeftige pressefolk i tillegg, blir resultatet på grensen til å være i overkant velmenende. 

Men spenning og handlekraft trekker deg med i historien om Simons møte med en brutal virkelighet han godt kunne vært del av dersom ikke en dansk mor og far hadde hentet han ut av barnehjemmet. 
Det gjør noe med gutten, som synliggjøres i en slutt som kanskje er i overkant feelgood, men som likevel gleder en tilskuer. 
