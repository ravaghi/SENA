Setter skremmende spor
Foreldres verste mareritt. 
Barn blir borte. 
Alle forhåndsregler er tatt. 
Du har gjort alt du kan for å beskytte det mest dyrebare du har, men likevel skjer det. 
Og hva gjør du så? 
Keller Dover (Hugh Jackman) tar saken i egne hender da datteren hans og nabojenta blir tatt. 
Spørsmålet er bare hvor langt han faktisk er villig til å gå for å redde sin datter? 

"Prisoners" er en skremmende , urovekkende og ubehagelig film som viser frem noen av sjelens mørkeste avkroker. 
Historien er kjent og har blitt fortalt på mange ulike måter både på film og i tv-serier før, men den har likevel nok tvister og vendinger til å gjøre det spennende. 
Filmen er rett og slett et godt stykke håndverk, både fra skuespillernes og filmskapernes side. 

Den er veldig lang. 
Hele 2 timer og 33 minutter, men det blir aldri kjedelig. 
Samtidig er lengden med på å få deg til å føle det hovedpersonene går igjennom. 
Nervene og angsten bygger seg opp mens minuttene tikker og går. 
Kan jentene fremdeles være i live? 

Det er noen filmer som virkelig kryper under huden på deg , og det gjør denne så til de grader. 
Den har samme følelse som for eksempel "The Vanishing", "Murder by Numbers" og "The Zodiac", og den føles skremmende virkelig. 
Anbefales. 
