Ujevn, men viktig og interessant
Lik forlag med utgangspunkt i Litteraturhuset i Kristiansand slår et slag for den nye prosalyrikken – med manifest og dikt fra 17 forfattere. 

Drøyt 50 år etter Profil-kretsens opprør mot den etablerte litteraturen, finner en gruppe unge og voksne forfattere med tilknytning blant annet til Kristiansand og forfatterstudiet i Bø at tiden er inne for noe nytt. 

50 år etter at Dag Solstad nektet å «gi kaffekjelen vinger», omtaler manifestet den nye prosalyrikken slik: 
«Prosadiktene er slik tingene manifesterer seg i noen; hvordan man avbilder dem i ens hode, hvordan man ruller tingene inn i tanken og kjenner dem tynge eller lette. 
Hvordan man tillegger fenomenene mening, og hvordan man ikke makter det» - ikke så fjernt fra å la være å bevinge en kaffekjele altså. 

Manifestet er et oppgjør med det redaktøren mener er noen sentrale kritikeres neglisjering av lyrikk i 2017. 
Boka skal være et svar på noen nedlatende kommentarer om for mange og for dårlige lyrikkutgivelser. 

Redaktør Maja Hagen Torjussen sier rett ut: 
«Kritikerne har ikke vært grundige lesere». 
Hun mener videre at prosalyrikken som her presenteres har ny form, fordi innholdet har endret formen. 
For meg blir dette litt kryptisk, som også noen andre litt ubehjelpelige formuleringer er. 
Likevel er det interessant. 

Mer interessant er møtet med de 17 forfatterne. 

Jeg nevner Atle Håland med noen særdeles enkle, nære og sanselige opplevelser av lengsel, Terje Dragseth med flere «epifanier» - ett om et vindkast – som leder tanken til Aleksander Kiellands vind-skildringer. 
Erlend Wichne skriver om grusomme handlinger med fugler og om poetenes og ornitologenes påståtte ulike interesser av nettopp fugl. 
Teuta Dibrani, prisbelønt i Kristiansand som årets Trafo-talent i 2014, nå redaktør av Skamløst, skriver nært og lett om det vanskelige forholdet mellom en skamløs datter og en far som befinner seg i en lang rekke menn som alltid har følt skam, skam, skam. 

Lik forlag har sitt navn etter Litteraturhuset i Kristiansand. 
Selv om boka er svært ujevn, er den et viktig og interessant innlegg i debatten om samtidslyrikken. 
