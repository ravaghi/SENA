Slakt av hellige kuer
Regi: 
Are Syvertsen og Jon Martin Førland. 
Genre: 
Dokumentar. 
Norsk 

HANDLER OM: 
Sterkt, partisk angrep på norsk matproduksjonssamvirke og alt dets vesen. 
Dette er dokumentarfilmen hverken NRK eller TV2 ville vise. 
Kinoene sørger for ytringsfriheten denne gang! 

DOM: 
Gjennomført subjektivt og til dels bøllete forsøk på å skrelle prektigheten av en hel bransje. 

Det lykkes i forunderlig grad, ikke minst fordi filmskapernes motstandere - samvirkenes talspersoner - gjør det så utrolig lett for dem! 

Utgangspunktet er klassisk for en «fiendtlig», avslørende dokumentar: 
Start intervjuene med lett fordekte hensikter; vær vennlig. 
Når en viss fortrolighet inntreffer, bli gradvis hvassere. 
Til slutt åpent konfronterende. 
Slå aldri av kamera eller mikrofon når intervjuet er avsluttet - det er da go'bitene ofte kommer ... 

Men er ikke dette stygt og uetisk gjort, da? 
Selvfølgelig! 
Og derfor burde man kanskje avvist hele prosjektet? 
Svaret i dette tilfellet er «nei». 
Faktisk er filmen både er verdifull og viktig. 
Fordi: 

Et demokrati er avhengig av åpenhet. 
De demokratiske institusjoner - matproduksjonen medregnet - må tåle offentlig innsyn. 
Det må faktisk være slik at det må være mulig å gjennomanalysere matproduksjonens prosesser og premisser, uten at produsentene skal legges premissene for analysen. 

Svært mye tyder på at landbrukssamvirkets folk er ute av stand til å innse dette. 
Selv gjennom filmskapernes ensidighet, er det godt mulig å identifisere holdninger om at mye skal skjules, mye skal det ikke snakkes (høyt) om, mye skal sminkes. 

Faktisk: 
Det virker som om landbrukssamvirkets representanter så lite er i stand til å ivareta et overordnende krav om åpenhet, at det i tilstrekkelig grad selv legitimerer målet med «Smaken av hund»: 

Å slakte noen nasjonale, hellige kuer. 

Filmen er altså både severdig og viktig. 
Svakheter finnes, ikke minst når det gjelder å sortere poengene; den som er totalt ukjent med filmens problematikk, kan få det vanskelig. 

Men det viktigste nå er å starte debatten. 
