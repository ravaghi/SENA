Stor solist fra egne rekker
Det er fenomenalt en gang i blant å få erfare hvilke musikalske krefter som fins i vårt eget symfoniorkester. 

Torsdagskonserten denne uken bød på dansk-armenske Loussine Azizian (30) som solist i fiolinkonsert i B-dur av Giovanni Battista Pergolesi (1710–36). 
Den unge fiolinisten har vært ansatt i KSO siden 2015 og har også latt seg høre i en rekke kammermusikalske sammenhenger med andre av orkesterets musikere. 
Hun har med andre ord allerede vist seg som meget dyktig. 
I denne torsdagskonserten var hun solist i det eneste ekte barokkverket i et program som ellers hadde fått tittelen Barokk à la Strauss & Stravinskij. 

Pergolesis fiolinkonsert er kort og svært tidstypisk med sine tre satser i rekkefølge hurtig, langsom, hurtig. 
Den er melodisk rik og vakker, særlig den langsomme satsen er nydelig, og ble absolutt betagende fremført av unge Azizian. 
Akkompagnert av strykere og continuo leverte hun vakker musikk, både innfølt og med overskudd til å briljere i kadensen, der hun siterte den langt senere fiolinvirtuosen Ysaye (1858–1931) hvis førstesats fra hans 2 fiolinsonate også kom som ekstranummer – og her siteres både Bach og den katolske messen for de døde. 
En konsert rik på sitater med andre ord. 

Sitater og pastisj var det også rikelig med i konsertens to øvrige verk, Stravinskijs Pulcinella-suite fra 1949 og Richard Strauss’ Le Bourgeois Gentilhomme fra 1918. 
Dette er musikk som ser tilbake, på samme måte som Grieg gjør det i Holberg-suiten og Prokofiev i Klassisk Symfoni. 
Begge verkene er svært kammermusikalske i opplegget og krever dyktige musikere i alle ledd – noe KSO i dag virkelig har. 
Ofte nok priser vi akustikken i Kildens konsertsal. 
Denne gang vil jeg mene at den burde vært dempet, etterklangen gjort kortere. 
Særlig i Stravinskijs lekre orkestrering syns jeg detaljer ble borte i for mye romklang og etterklang. 
Jeg savnet en klarhet og tørrhet. 
Og når det er sagt; konserten var ikke svært godt besøkt, noe som vel antyder at programmet var litt for spesielt interesserte. 
