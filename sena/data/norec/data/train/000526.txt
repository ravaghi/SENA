Puzzle Agent Episode 1 HD
En perle av et spill! 

Forrige uke anmeldte jeg første episode av Back to the Future HD for iPad, og det ene førte til det andre og før jeg visste ordet av det satt jeg der og spilte et spill jeg hadde svært vanskelig for å legge fra meg. 
Et spill som ser ut som en tegneserie og føles som en dobbelvisning av Twin Peaks og Fargo: 
Puzzle Agent HD! 

FBIs beste mann 

Handlingen er helt fantastisk absurd og særamerikansk: 

En viskelærfabrikk i en by kalt Scoggins i Minnesota stenges uten forvarsel, og ingen skjønner noen ting. 

Bortsett fra at fabrikken leverer viskelær til det hvite hus, noe som fører til førsteprioritet hos FBI. 

De sender sin beste mann på saken, nemlig Nelson Tethers (MEG). 

Deilige puslespill 

Puzzle Agent er, som tittelen tilsier, et spill hvor hindringene består av puzzles. 
Eller puslespill, da. 
Hvis vi alle sammen kan forstå puslespill som dette, hentet fra Wikipedia: 

"...å sette sammen biter eller å løse oppgaver for å komme fram til et helhetlig bilde eller et svar. 
(...) Ordet puslespill kan i videre forstand også brukes om alle andre typer pusleoppgaver som består i å løse et problem, et mysterium eller en gåte med flere biter eller deler." 

Nelson Tethers er nemlig FBIs beste puzzle agent, og den eneste som kan løse de kryptiske gåtene ethvert forsøk på å nærme seg viskelærfabrikken møtes med. 

Bjorn og Svenz 

Omgivelsene består av snøkledte vidder, spredt skog og innsjøer; dette er det nærmeste våre emigrerende forfedre kom sitt opprinnelige land, og derfor er det en god del norske referanser i Puzzle Agent. 

En hemmelig forening kalt Brorskap av Skogen og en mildt sagt spesi type kalt Bjorn er blant attraksjonene i Scoggins.... 

Kom deg til App Store 

Er du glad i pek-og-klikk, bør du ikke vente. 
Puzzle Agent er en sekser, en perle av et spill, og det slutter ikke der. 
Dette er nemlig del én av to deler, og del to er varslet vår/sommer 2011. 
Nå er det snart vår, og du bør ha gjort unna del én før del to kommer. 

Puzzle Agent er skapt i samarbeid med tegneserieskaperen Graham Annable, og spillets utseende kommer helt og holdent fra Annables serie Grickle. 
Denne kombinasjonen av tegneserie og iPadspill viser seg å være noe så enkelt som perfekt, og her kommer min titt i spåkula: 

Denne gjengen, som blant annet består av utbrytere fra LucasArts, holder for tiden på å lage The Walking Dead-spillet. 

I samarbeid med The Walking Dead-skaper Robert Kirkman. 

Og det kommer til å kjempe om pallplassering som beste iPad-spill i 2011. 
Sammen med Puzzle Agent 2. 

Puzzle Agent finnes også for Windows, Mac OS X,WiiWare og iPhone. 
