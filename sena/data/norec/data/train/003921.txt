UFC Undisputed 3
Ekstremvold i ordnede former. 

Reglene er klinkende klare: slå, spark, grip og kvel. 
Men aldri i livet om du skal bare kaste ut et slag. 
UFC Undisputed 3 handler minst like mye om forsvar og å holde opp guarden som det overordnede målet; bank livsgleden ut av din motstander. 

Så ja, det er godt å få kanalisert eventuelt sinne via UFC 3. 

Riv av (dine) tomler 

I forhold til tidligere UFC-spill - altså nummer én og to i serien - er årets versjon kanskje hakket bedre, men desto vanskeligere å beherske. 

Det er snakk om å rive tommelen din ut av ledd, spesielt hvis du øker vanskelighetsgraden. 
Her er spillets store svakhet - det går helt fint å spille på de to nederste vanskelighetsnivåene, men det er merkbar forskjell når man prøver seg på litt tøffere motstand. 

Godt mulig de mest ihugga UFC-tilhengerne ikke har problemer med dette, men undertegnede endte med å kaste konsollkontrollen hardt i gulvet (helt sant) fordi jeg ikke mestret øvre vanskelighetsnivå. 

Det er ikke godt for selvtilliten at en liten spjæling tar submission på selveste Quinton Jackson tidlig i andre runde. 

Det må nevnes at man har muligheten til å bytte mellom Pro Control og Amateur Control. 
Spillet blir vesentlig lettere å spille, men da mister man en dimensjon i å utfordre seg selv. 

Ta en titt på hvordan UFC 3 ser ut: 

En herlig følelse 

Apropos submission - dette må du få til 100 % hvis du har lyst til å vinne. 
Man kan si at det er alfa omega på UFC 3, da dette er måten å avgjøre kampene hvis man ser bort i fra TKO (teknisk knock out). 
En forøvrig herlig følelse; kjapp høyre-venstre spark-kombinasjon, et par upper cuts, og vips, motstanderen er i tåka. 

Da gjelder å kaste seg over og slå som om det er noen som har snakket dritt om moren din. 

Spark motstanderen i hodet 

Et fint tillegg på UFC 3 er den nye modusen Pride. 
I motsetning til UFC-modusen som er preget av regler, får en nå muligheten til å (for eksempel) sparke motstanderen i hodet etter at man har kastet vedkommende i gulvet. 

Pride passer perfekt hvis du er lei av den pysete modusen (UFC-reglene) av mixed martial arts der man utrolig nok ikke får lov til å sparke motstanderen i hodet (!). 

Pride-modus er med andre ord smått befriende og smått sinnsykt. 

Amerikansk harryhet på sitt beste 

Selvfølgelig er UFC Undisputed 3 så grandiost som bare amerikanere kan få til. 
Ekstremt mange annonseringer fra blant annet motorsykkel-leverandører og fristende mobil-tilbud preger mellompausene. 
Du må trykke deg gjennom seks, syv annonseringer før en kamp er i gang. 

Noe slitsomt, men det hadde vært feil hvis det ikke var med i så langt årets voldeligste og mest amerikaniserte spill så langt. 
