Ublogga blomsterbarn
Søskenparet Angus & Julia Stone byr på solbadet folkpop med utenomjordisk vokal. 

||| 

ALBUM: 
Det australske hippiesøskenparet Angus og Julia Stone kan beskrives som den litt mindre indiekredible ekvivalenten til M. Ward og Zooey Deschanel i She & Him. 

Men det aussiene mangler i blog love, tar de igjen i free love og en sjarmerende, slentrende og solbadet folkpop. 

Og der bror Angus ofte er på grensen til irriterende sløv i syngemåten sin, balanserer søster Julia vokalligningen med en til tider utenomjordisk vakker vokal i skjæringspunktet mellom Björk, Stevie Nicks og Joanna Newsom. 

«And the Boys» er en anthemaktig perle med noe Angus & Julia Stone-sjeldent som et refreng, og «Yellow Brick Road» er en Neil Young anno «Harvest»-poger med et hjerte av gull. 

Etter hvert blir det imidlertid noe langdrygt over det hele, for søskenduoen har absolutt ikke lært kunsten å begrense seg. 

66 minutter i hippieland blir litt vel i overkant. 
