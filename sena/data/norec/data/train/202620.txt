TEST:BMW 114i 

Ny teknologi åpner for små og effektive motorer. 
Nye 114i har bare 102 hester, men det holder overraskende godt. 

Nye 1-serie har utelukkende turbomotorer, også på bensinsiden. 
Flere av motorene har vi allerede kjørt, men nå har det kommet en ny innstegsutgave på bensinsiden. 
I likhet med 116i og 118i dreier dette seg om en 1,6-liters turbomotor, men effekten er senket helt ned til 102 hestekrefter. 

Det er faktisk mindre enn en normal 1,6-liter uten turbo yter i dag. 
Poenget med turboladingen er derfor i stedet å øke dreiemomentet. 
Det ligger nemlig på 180 newtonmeter, hvilket er 20-30 newtonmeter høyere enn en typisk 1,6-liter uten turbo. 

Lave turtall 

Vel så viktig er det at både maks effekt og maks moment er flyttet et godt stykke nedover på turtallsskalaen, slik at kreftene er lettere tilgjengelig ved vanlig kjøring. 
Maks effekt ligger på dieselaktige 4.000 omdreininger, og maksmoment er tilgjengelig allerede ved usedvanlig lave 1.100 omdreininger. 

Sterk nok – men ikke sprek 

I praksis snakker vi derfor om en motor som er rimelig seig og sterk på lave og mellomhøye turtall. 
Men så veldig mye igjen for høye turtall får du ikke. 
Spesielt sprek føles bilen derfor ikke om du prøver å gi på litt, men i vanlig kjøring er den absolutt sterk nok. 
Vi tror de aller fleste i alle fall hadde tippet vesentlig mer enn 102 hester, om de skulle anslått effekttallet i en blindtest. 
Vår testbil var i tillegg helt fersk, og vi regner med at motoren også kommer til å føles hakket sprekere og ledigere i gangen etter hvert. 

0-100 går på 11,2 sekunder, og det er et tall som føles ganske representativt for hvordan bilen oppleves på veien. 

Stram girkasse 

Den manuelle girkassen har seks trinn og fungerer godt. 
Den er ikke like lettjobbet som eksempelvis en typisk Volkswagen-girkasse, men er heller på BMW-vis litt på den strammere siden i sjaltefølelsen. 
Seks gir gir alltid en eller flere utvekslinger som passer i norske fartsgrenser, spesielt med tanke på fleksibiliteten i motoren. 

Forbruket er oppgitt til 0,55 liter per mil, og CO2-utslippet er 129 gram per kilometer. 
Det er ikke voldsomt imponerende, men helt greit. 
Vi opplevde at det var mulig å kjøre relativt rimelig i praksis, og antar dette blir enda enklere når motoren får noen flere kilometer på seg. 

Herlige kjøreegenskaper 

Den litt beskjedne motoren klarer ikke skjule kjøreegenskapene 1-serie besitter. 
Selv med moderat motor og moderate hjul og dekk (205/55-16) er den meget underholdende på svingete veier. 
Styringen er relativt tung og følsom, og meget direkte. 
I tillegg er balansen svært god, med stort sett nøytral oppførsel når det går fort gjennom svingene. 
Bakhjulsdrift gir fortsatt en litt egen kjørefølelse. 
Forhjulsdrift er likevel på vei inn i BMW-huset, dog i andre modeller. 

Vi ble kanskje litt mer overrasket over det fine komfortnivået enn selve kjøregleden. 
For med de dekkene som stod på vår testbil, taklet bilen ujevnheter meget god. 
Også støynivået var behagelig. 

Ikke mest praktisk 

Interiøret har vi skrevet en del om tidligere, men kort oppsummert er 1-serie et relativt trivelig bekjentskap innenfra. 
Kvalitetsfølelsen er god, selv om den kanskje ikke egentlig er så veldig mye bedre enn i Volkswagen Golf. 
Plassforholdene er også helt greie, men her finnes det ikke overraskende biler som er noe bedre enn 1-serie. 

Vi kjørte en tredørsutgave. 
Fem dører blir nok mest populært her i Norge. 
Tredørsutgaven har naturligvis et litt kronglete innsteg til baksetene, men når man først sitter der, sitter man godt. 
Det forutsetter imidlertid at de foran ikke er så veldig store. 

Mange nye konkurrenter 

Det har kommet mange nye konkurrenter i premiumsegmentet av kompaktklassen den siste tiden. 
1-serie er ikke gammel, men både Mercedes A-klasse, Audi A3 og Volvo V40 har blitt fornyet etterpå. 
Alle sammen er svært imponerende biler, og det er usedvanlig vanskelig å hevde seg i dette segmentet nå. 
Vi tør derfor ikke utrope 1-serie til noen klasseleder, men én ting skiller den fra konkurrentene: 
Den har en fordel i å være eneste bakhjulsdrevne bil i klassen. 
Dersom du legger mest vekt på den klassiske BMW-følelsen på veien er dette nok viktig, men også de andre bilene er meget kjøreglade, så her er det tett. 

Prismessig kommer 114i rimelig godt ut, med en startpris på 259.000 kroner (5-dørs fra 267.000), riktignok da med et spartansk utstyrsnivå. 
Prisforskjellen er 32.000 kroner opp til 116i. 
Så gir da også sistnevnte en litt annen følelse på veien. 
Hver enkelt får nesten avgjøre hvor viktig akkurat det er. 
114i oppleves i alle fall ikke undermotorisert, og fungerer helt greit til vanlig bruk. 
