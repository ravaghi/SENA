Spillanmeldelse:«Crysis 2» 

(VG Nett) 
Det ikoniske New York City ødelegges IGJEN i «Crysis 2». 
Men når det gjøres såpass dramatisk som dette, er det vanskelig å ikke bli grepet. 

Vi befinner oss i New York City i år 2023, tre år etter begivenhetene i det første Crysis-spillet. 
Byen er nå åsted for kamper mellom elitesoldater og aliens, og du blir kastet midt i dette krigskaoset. 

Historien er kanskje ikke så engasjerende og minneverdig i seg selv - til tross for at det tydeligvis er MASSE plot her. 
Men den er fortalt på en såpass engasjert og inderlig måte at jeg lot meg rive med, selv om jeg ikke alltid fikk med meg hva som skjedde og hvorfor. 

Du har en nanodrakt som gjør deg sterkere og kjappere, og som kan stanse kuler og gjøre deg usynlig. 
Du er i et krigsherjet New York City. 
Det er aliens der! 
Det holder, liksom. 

For det er særlig to grunner til at «Crysis 2» fremstår som noe av det ypperste skytespillgenren har å by på om dagen. 

Den ene er nettopp nanodrakten du bruker, som inviterer til kreativ eksperimentering i kampsekvenser. 
Du kan snike deg rundt og overrumple fiender, eller du kan peise på med rå, overlegen makt. 
Eller gjerne begge deler. 

Utviklerne har i stor grad lykkes i å legge forholdene til rette for at du skal skape din egen opplevelse. 
Og det funker glimrende fordi de grunnleggende verktøyene du får til rådighet er bunnsolide. 

Ikke minst har nanodraktens muligheter og egenskaper potensiale til å skape en kul og annerledes flerspilleropplevelse. 

Den andre grunnen er miljøene du kastes inn i. 
Spillet er riktignok veldig lineært, men linen er slakk nok til at man føler seg forholdsvis fri. 

Og da kommer både eksperimentering med nanodrakten og de storslagne miljøene virkelig til sin rett. 
Man skulle tro vi har fått nok av at folk ødelegger New York City i popkulturen nå, men Cryteks herjinger treffer meg midt i mellomgulvet. 
Det er så vellaget, så vakkert gjennomført og så dramatisk at det tar pusten fra meg. 

«Crysis 2» er ikke noe gigantisk skritt fremover i forhold til forgjengeren, men det er allikevel en fin videreføring av konseptene og idéene derfra. 

Én ting har jeg allikevel lyst til å pirke på: 
Den kunstige intelligensen til fiendene du møter er til tider av heller tvilsomt nivå. 
De står av og til og løper på stedet med ryggen til deg eller tømmer magasin etter magasin i et forsøk på å skyte deg gjennom fem meter tykke betongvegger. 

Dette burde vært luket ut, særlig fordi det skurrer ekstra tydelig når Crytek ellers demonstrerer eksepsjonelle tekniske og visuelle ferdigheter. 

VGD-bruker oddsern: 
Fiendene er dumme. 
Likevel forstår jeg det på en måte, vanskelig å gjøre med tanke på camoen feks. 
Diskuter Crysis 2 her! 

Til syvende og sist er det disse ferdighetene som preger «Crysis 2»-opplevelsen, evnen til å skape storslagen interaktiv actionunderholdning. 
Det er ingen revolusjon, men det er enormt underholdende. 

PS: 
Testet på Xbox 360. 
Spillet er også ute på PC og PS3. 

CRYSIS 2 Plattform: 360, PS3 og PC Genre: 
Skytespill Alder: 16 Utvikler: 
Crytek Utgiver: 
Electronic Arts 
Mer info 
