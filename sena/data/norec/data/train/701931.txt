Kvinnebabbel med yoga og mat
Dette er en slags «Sex and the city» for åndelige kvinner med kjøpesjel. 
Den gjør det samme med tanker som city-filmen gjør med klær. 

Det finnes en utilsiktet, eksistensiell ironi i filmen som virkelig får kvinner til å se ut som uselvstendige esler, for sjøl når den reiseglade nyork-dama har nådd fram til tilværelsens hellige balanse, må hun få lov av en mann før hun tør gjøre noe med noen ting. 
Hør på dette: 
På balinesisk bastmatte sitter den tannlause lille tetuten og smiler med levra. 
Gjennom filmen kjatrer han sånne ting som sto under Mitt Livsmotto i Dagbladet på åttitallet. 
Da Julia Roberts har reist Asia rundt og har spist mye mat med de vinglade i Italia, kommer hun dithen at Gud skjenker henne en brasilianer, en gavmildhet som ellers bare rammer fotball-lag. 
Han er Javier Bardem, som mosjonerer sine fløyelsblikk ved havet og utsondrer så mye kjærlighet at den sjølopptatte er i nærheten av fornemmelser som ikke oppstår ved å bøye knærne. 
Men hun kan ikke engasjere seg i en mann. 
Hun har jo oppdaget gleden ved en fattig balinesisk familie og har funnet meningen med livet. 
Nei, dette er ikke ironisk, det er dønn alvor, dette skal funke som feministisk filosofi. 
Så da drar hun av gårde med tomt blikk og menstruasjonshestehale og forteller tetuten at hun slo opp med bardemannen. 
Balineseren med den blide lever smiler som en etnisk-inspirert turistplakat og sier at hun må jo ikke det, for sjøl om vi alltid må finne balansen på Bali, må vi tåle at balansen skeiner litt når vi elsker. 
Slik får åndsturisten lov til å dra til øy med brasilianeren og elske ham, så da gjør hun det. 

Hallo? 
Det var altså konklusjonen i en smertefullt avlang film der Julia Roberts snakker som om hun fant opp langfredag? 
Hun har utpensla følelsesmessig overfladiskhet med en egosentrisme som det antakelig finnes spesialoppheta varm-rom for i helvete. 
Og hele greia ender med at hun kan gå av gårde og ha sex med en fyr hvis bare den gamle mannen gir henne lov? 

Før det var livsvisdommen enda verre: 
Gud er inne i deg, og Gud er Deg inne i deg. 
Kvinner er sin egen gud, og derfor burde de få kjøpe så mange sko som de vil. 

Nei. 
Julia Roberts spiller ikke bra. 
Ja. 
Javier Bardem mangler baller. 
Nei. 
Richard Jenkins griner som en fyllik. 
