Nev Cottee:Mørkt fra Manchester 

Tredje plate fra mannen som debuterte med en depressiv kjærlighetshistorie fra Oslo. 

Nev Cottee: 
"Broken flowers" (Wonderfulsound/Border) 

Nev Cottee fra Manchester er ikke helt ulik Nottingham-bandet Tindersticks, i hvert fall deler han deres interesse for filmmusikk. 
I Cottees tilfelle er James Bond-relaterte John Barry den store helten, pluss en svakhet for Ennio Morricone. 

Cottee spilte inn demoene i India, samme land der han noen år tidligere møtte en norsk jente. 
Hun ble til singlen "Oslo" på debuten, en historie om at ting ikke alltid kan gjentas. 

Opptakene av album nummer tre skjedde i Wales med produsent Mason Neely (Lambchop/Edwyn Collins). 
Det spares ikke på strykerne, og vokalt sammenlignes Cottee ofte med Lee Hazlewood. 
Selv om Morricones westernstemning kan spores, beveger vi oss helst sakte gjennom regnvåte storbygater i kveldsmørket etter et brudd med alt vi trodde på. 

I’m old and I’m lost, living here comes at a cost, synger han på "When the night comes". 
Slik føles det. 

Beste spor: 
"Be on your way", "Nobody's fool", "The house were I live", "City lights". 
