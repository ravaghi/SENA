The Ting Tings: «We Started Nothing»
(Sony BMG) 

Herlig døgnflue. 

Denne én kvinne og én mann sterke Manchester-duoen kan et og annet om å lage singler: 
Søndag gikk de til topps på den britiske listen med den infernalsk catchy «That's Not My Name». 
På norsk radio er det «Great DJ» som regjerer. 
Begge vil stå igjen som klare høydepunkter når 2008 skal oppsummeres, og The Ting Tings har enda flere jokere i ermet. 

Et sted i krysningspunktet mellom Blondie, B-52's og Björk byr de på spretten pop som pisker pikene ut på dansegulvet, med guttene halsende etter. 
Duoens miks av rock- og klubbelementer er ikke revolusjonerende; dette er velkjent new wave-territorium. 
Men Katie White og Jules 
De Martino har X-faktoren som trengs for å gå inn og ta eierskap i poplandskapet, og det er akkurat det de gjør med denne lekne debuten. 

Ikke noe «stort» eller «viktig» album, men briljant lettvektig: 
Dette er pop som smart forbruksvare. 

ANBEFALTE KJØP: 
«Great DJ», «That's Not My Name», «Fruit Machine», «Keep Your Head», «Be The One» 
