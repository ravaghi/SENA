Moby: «Wait For Me»
(Little Idiot/Playground) 

Stakkars lille Moby. 
Det er liksom ingenting igjen av ham nå. 
Det enorme publikumet som elsket post-trip hop-klassikeren «Play» (1999) er borte som dugg for solen, noe som dels skyldes at hans tre plater siden den gang har fått urettferdig mye kjeft - det har vært bra saker på samtlige, spesielt var fjorårets «Last Night» en fin hyllest til gamle raveeskapader. 

Men den solgte ingenting, og Moby har nå tatt konsekvensen av dette og laget en skikkelig dvask plate der han forgjeves prøver på gjenbruk av «Play»-triksene. 
Særlig er «Study War» en parodi på oppskriften der et gammelt opptak av en ivrig predikant går i loop over en hip hop-beat. 
Et annet nadir er «Mistake», der beslutningen hans om å synge selv gir tittelen ekstra tyngde. 

Ellers er albumet stappfullt av svevende halvballader og Vangelis-inspirerte lydmalerier, elg-i-solnedgang-style. 
Mye av det er like behagelig som å ligge på bomull i et tomt hvitt rom, og i lengden like spennende som dét indikerer. 

ANBEFALTE KJØP: 
«Shot In The Back Of The Head», «JLTF» 
