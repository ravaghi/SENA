Juleplate:Karoline Krüger & Sigvart Dagsland 

Blankpusset jul. 

ALBUM: 
POP Karoline Krüger & Sigvart Dagsland «Jul» (Universal) Artistekteparet Dagsland og Kruger tar julestøyten i tospann. 
Repertoaret balanserer fint mellom kjent, kjært og nytt. 

Her er «O jul med din glede» og «Stille natt», samt nye norske oversettelser av engelske klassikere. 
Krüger har signert noen fine melodier, ikke minst «Stallsang». 

De to er rutinerte sangere med overbevisende stemmer, og det er mye å glede seg over i den lekre produksjonen. 

Rob Mounsey, som har jobbet med blant andre Paul Simon og Steely Dan, har skrevet noen eterisk vakre blåserarrangementer, og Torjus Vierlies leverer lekre, diskré tangentlinjer. 

Samtidig blir helhetsinntrykket for blankpusset til at musikken kommer helt inn under huden. 

BESTE LÅT: 
«Stallsang» 

CARL PETTER OPSAHL 
