Fujifilm FinePix S6500fd
TEST: 
For deg som har lyst på et kamera i speilrefleksstørrelse, men som ikke har så mye penger til rådighet, kan dette kameraet være løsningen. 
Vi har testet! 

Det er blitt populært med speilrefleks om dagen, noe som sannsynligvis har en stor sammenheng med at produktene har falt i pris til et overkommelig nivå for mange. 
Allikevel har det lett for å balle på seg når du skal ha optikk. 
Kit-objektivet som pleier å følge med, har som regel begrenset lysstyrke, brennvidde og kvalitet, og for å få en serie objektiver som dekker det meste av situasjoner, blir det ofte en del tusenlapper ekstra. 
I tillegg tar utstyret stor plass i sekken. 

For deg som liker å ha litt å holde i, men som ikke er villig til å investere flerfoldige tusen, kan dette være kameraet for deg. 
Fujifilm FinePix S6500fd er ikke et speilrekskamera selv om det ser sånn ut, og innehar dessuten funksjoner som speilreflekskameraene ikke har, blant annet ansiktsgjenkjenning og muligheten for å filme. 
Kameraet havner i klassen "superzoom", som med 28-300mm brennvidde (35mm-ekvivalent) byr på hele 10,7x optisk zoom. 
Objektivet er også forholdsvis lyssterkt, med f/2,8 som største blender på vidvinkel og f/4,9 i teleenden. 
Å kjøpe tilsvarende optikk til et speilreflekskamera ville ha blitt en dyr affære, selv om Canon PowerShot S3 IS hadde f/3,5 på tele (420mm), som slipper inn dobbelt så mye lys som f/4,9. 
Canon-kameraet har imidlertid ikke like god vidvinkel som S6500fd. 

"SLR-feeling" 

En ting vi liker med dette kameraet, kontra for eksempel S3 IS er at det har "speilrefleks-feelingen". 
Zooming skjer ikke med en bryter foran utløserknappen, men ved å vri på objektivet. 
Det samme gjelder manuell fokusering. 
Størrelsen gjør også at grepet er veldig godt - det er avrundet på en slik måte at du nesten ikke klarer å miste kameraet når du går med det i én hånd, og er utformet slik at langfingeren og ringfingeren/lillefingeren er adskilt. 
At kameraet veier 700 gram gjør også at det føles solid. 

CCD-brikken er den samme som sitter i F20/F30 - 6,3 megapiksler fordelt på en 1/1,7" SuperCCD HR-brikke, som er spesielt tolerant overfor høye ISO-verdier. 
Kameraet støtter ISO-verdier så høyt som 3200 uten å redusere oppløsningen, som også er markedsledende for denne type kameraer. 

Kameraet skrus på med en bryter foran utløserknappen, og her skiller du mellom innspilling og avspilling. 
Vi må innrømme at vi foretrekker én knapp for avspilling på baksiden og heller et lite trykk på utløserknappen for å komme tilbake, slik Fujifilm har på kameraene i F-serien. 
Bak utløserknappen er det også knapper for seriefotografi og eksponeringskompenasjon, som brukes i kombinasjon med piltastene for å endre verdi. 

Kameraet har også et funksjonshjul, som gir deg tilgang til full automatikk, programmodus, der du selv regulerer ISO, fokuseringsmetode etc., blender-/lukkerprioritet og full manuell kontroll. 
Du kan også filme i 640x480 med kameraet, aktivere anti-shake, som i praksis bruker høyere ISO-verdier, samt velge blant en håndfull ulike motivprogrammer. 
Kameraet har også funksjonen "natural light with flash", som tar to kjappe bilder; ett med og ett uten blits. 

Avansert funksjonalitet 

I tillegg har S6500fd mer avanserte funksjoner, som bracketing (tre bilder med ulik eksponering som tas på rappen), og manuell fokusering, som som nevnt skjer via ringen på objektivet. 
Da forstørres et vindu på skjermen slik at du kan peile inn best mulig. 
Vi savner imidlertid en indikasjon på beregnet avstand på denne fokuseringen, i tillegg til at skarphet og oppdateringsfrekvens på skjermen burde ha vært bedre.. 

Kameraet har også makronærgrense på 1 cm, som er svært godt (S3 IS har 0 cm). 
Entusiaster vil også sette pris på at kameraet kan ta bilder i RAW-format, som gir større fleksibilitet til å justere hvitbalanse, komprimering og eksponering i etterkant av når bildet er tatt. 

I modellnavnet, s6500fd, står fd for face detection, og den fungerer utmerket. 
Rett kameraet mot den du skal ta bilde av, og kameraet sørger for å fokusere på ansiktet fortere enn du får sagt "smil". 
Blir flere ansikter oppdaget, sørger kameraet for å avpasse blenderåpning og blitsspredning slik at alle ansiktene blir optimalt eksponert. 
Foreløpig er det Fujifilm som har overtaket når det gjelder hastigheten på ansiktsgjenkjenningen, men det er ikke mye en skal se til siden før kameraet "slipper taket". 
En finesse er dog at du i avspillingsmodus kan trykke på ansiktsknappen for å hoppe fra ansikt til ansikt - slik kan du kjapt sjekke at ingen av de seks du tok bilde av blunker på bildet. 

LCD-skjermen er 2,5" stor og høyoppløselig med 235.000 piksler. 
Kameraet har også en elektronisk søker som viser en mindre utgave av LCD-displayet, men der du like fullt kan bruke menyer etc. 
Via en knapp regulerer du hvilken av dem du vil bruke. 

Menyene er identiske med de på andre FinePix-kameraer; lette å lese og navigere i, men med en liten svakhet, og det er at OK-knappen lukker menyen, selv om du gjerne vil foreta flere innstillinger. 
Å pile til venstre virker i hvert fall litt lite intuitivt for vår del. 
En egen menyknapp, F-knappen, gir deg rask tilgang til å endre ISO, bildekvalitet og fargementning, og som vi nevnte da vi testet FinePix F20, skulle vi gjerne ha sett at det var andre parametere som lå i denne menyen, eller at den hadde vært konfigurerbar. 

Kameraet har også en grønn lampe som hjelper autofokusen i dårlig lys, og våre erfaringer er at den automatiske fokuseringen fungerer utmerket når det gjelder å "treffe blink". 
Blitsen er av typen som spretter opp, og har en oppgitt rekkevidde på drøye åtte meter, som også er et veldig godt tall. 

Ytelse 

Ytelsesmessig klarer ikke kameraet helt å levere i forhold til et speilreflekskamera. 
Oppstartsiden er snaue to sekunder, og seriefotograferingen klarer ni bilder på ti sekunder. 
Kameraet bruker for øvrig 4xAA-batterier og har en oppgitt CIPA-levetid på 200 bilder med alkaliske batterier og 400 bilder med NiMH-batterier. 

Bildekvalitet 

Når det gjelder bildekvalitet, spørs det litt hva man sammenligner med. 
Nei, Fujifilm S6500fd tar ikke like gode bilder som speilrefleksene til 2-3.000 kroner mer, men sammenlignet med andre kompaktkameraer, er bildekvaliteten god. 

Som vi har påpekt flere ganger før: 
SuperCCD HR-brikken, som også finnes i F20/F30-kameraene, er rett og slett strålende. 
Det å kunne ta bilder opp til ISO 800 uten merkbar støy på en A4-utskrift (uten sammenligning med speilrefleks, selvsagt) er veldig kjekt når lystilgangen er dårlig, eller når du ønsker å beholde noen av stemningen i bildet ved ikke å bruke blits innendørs. 
Den har også godt dynamisk omfang, og er i stand til å fange svært skarpe bilder. 
Blåses bildene opp 100% på skjermen, har de en liten svakhet der de ser litt "malt" ut i kantene, men for alt opp til A4-utskrifter (og A3 med lavere ISO-verdier) vil ikke dette være spesielt synlig. 

Optisk kunne ting vært bedre - spesielt gjelder dette kromatisk feilbrytning, som er nokså fremtredende i bildekantene, og tønne- og perspektivforvrengningen på vidvinkel er også et svakt område for dette kameraet. 
På bildet under ser du hvordan bildet vrenges i kantene - spesielt synlig på byggverksbilder som dette. 
Positivt er det imidlertid at hjørneskarpheten er veldig god og at vignetteringen er moderat. 

Hvite himler blir det ofte på bildene på denne tiden av året, selv om den burde ha vært grå. 
Her er ikke lysmåleren god nok, og du blir nødt til å justere eksponeringen selv eller foreta målingen mot himmelen for å få den godt eksponert. 
Merk at ulikt de fleste speilreflekskameraer, kan du ikke foreta lysmåling og fokusering på forskjellige punkter. 

Det vi savner mest, er en bildestabilisator. 
Med mindre det er veldig godt vær, er det vanskelig å få gode håndholdte bilder på full tele. 
ISO må ofte kjøres opp på 1600 for å få kort nok lukkertid, og da avtar bildekvaliteten et hakk. 
For å utnytte tele-enden best mulig, er du derfor nødt til å ha med stativ ut på tur. 

Konklusjon 

Er denne type kameraer levedyktige? 
Vi tror det, siden prislappen på S6500fd er såpass hyggelig som den er - i skrivende stund får du kameraet til drøye 3.500 i de billigste nettbutikkene; et komfortabelt hakk bak de billigste speilreflekskameraene. 

FinePix S6500fd frir imidlertid ikke til massene - det er kameraet for deg som liker å holde i speilrefleks, men som først og fremst ikke har budsjett til å bruke penger på kamerahus og optikk. 
Her får du både god vidvinkel (28mm) og lang tele (300mm), som gir deg et svært fleksibelt utgangspunkt. 
Sammenlignet med andre kameraer på dette prisnivået, har S6500fd også alt som trengs av avanserte funksjoner; det være seg RAW-støtte, manuell fokusering og bracketing. 
Vi setter imidlertid en finger på den optiske kvaliteten, som vi synes burde ha vært bedre. 

Vær også oppmerksom på at de sparte tusenlappene resulterer i a) at du ikke kan kjøpe ny optikk, b) ikke kan koble på f.eks. ekstern blits og c) at bildekvaliteten ikke er like god som et speilreflekskamera. 
