To små karer:«Oss små imellom» 

(Universal) 

To morsomme og ganske små karer albumdebuterer. 

To små karer sa forleden til Aftenposten at de henvendte seg til folk på sin egen alder og «deromkring» på sitt nye album - det vil si de såkalte fjortisene. 
Men jeg er straks «seks-og-tjue» og min «egen sjef» - slik Nicolay A. Ramm og Christoffer Borchrevink Claussen drømmer om i låten «Hvis jeg var», der de har fått hjelp av Diaz - og synes likevel «Oss små imellom» er en overraskende morsom plate - og bra. 
Språkrytmisk blir kanskje en del av sporene litt vel like, og beaten er ofte litt tam. 
Men tekstene er kule. 
Låter som «Dama som var chicken», «Slutt på masinga», «Reality TV», «Morsomme viser» og den ovennevnte «Hvis jeg var», har tekster også jeg kan kjenne meg igjen og le av. 

Kanskje helst fordi det er såpass lenge siden jeg var 14, men også fordi det faktisk ikke føles så lenge siden, eller rett og slett fordi det ikke alltid er så stor forskjell på fjortiser og «tjueseksiser»? 
