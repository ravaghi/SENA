Inspirerende transkvinne
En sterk og fascinerende transkvinne byr på universell, magisk inspirasjon til å innta tronen i eget liv. 

En fantastisk kvinne 

Originaltittel: 
Una mujer fantástica. Sjanger: 
Drama. 
Nasjonalitet: 
Chile 2017. 
Regi: 
Sebastián Leilo. Manus: 
Gonzalo Maza og Sebastián Lelio. 
Skuespillere: 
Daniela Vega, Francisco Reyes, Luis Gnecco, Aline Kuppenheim, Amparo Noguera. 
Lengde: 
1 time 43 min. 
Aldersgrense: 9 år. 

I Norge diskuterer vi begrepet juridisk kjønn, hvordan man skal titulere transkjønnede, og i hvilken garderobe de skal dusje. 
Uansett må hverdagen være fylt av frustrasjoner man må være sterk og ha tykk hud for leve i. 

Den fantastiske Marina, som er transkjønnet i konservative Chile, har styrken som trengs når det virkelig røyner på. 
Marina er servitør om dagen og nattklubbsanger om kvelden. 
Hun elsker livet med sin 20 år eldre kjæreste Orlando, som har forlatt kone og barn for å være sammen med henne. 

Evig kamp 

Når Orlando plutselig dør, får Marina virkeligheten rett i fleisen. 
At hun blir satt på gata, mistenkt for å ha drept Orlando, blir trakassert av politi og slektninger og blir nektet å delta i minnestund og begravelse, bunner alt i at hun er transkjønnet. 
Men Marina har nok stått i stormen før. 
Nå må hun igjen kjempe for retten til å være kvinne, og for retten til å sørge over sin elskede. 

Rollefiguren Marina, mesterlig spilt av den transkjønnede chilenske skuespilleren og sangeren Daniela Vega, bærer filmen alene. 
Hennes udefinerbare aura og sterke ryggrad setter farge på hver scene. 

Marina ser på verden med blikkstille, gjennomborende blikk. 
Et blikk som tilhører noe så sjeldent som en kvinne som er fullstendig komfortabel i sitt eget skinn, som er eneveldig dronning i sitt eget liv. 

Inspirerende forbilde 

Med hodet hevet krever Marina sin rett til å være kvinne, og litt mann også når det passer henne. 
Omverdenens forakt og fordommer preller av. 
Grensene hennes indre, moralske kompass setter for hva hun finner seg i, er absolutte. 
Marina vil greie seg, uansett. 

Hva det har kostet henne å ta opp kampen, og vinne den, aner vi bare gjennom små, små rifter i det tykke panseret hun har omgitt seg med. 

Men et inspirerende forbilde er hun, uansett, i en fin-fin og original film. 

«En fantastisk kvinne» er nominert til Golden Globe for beste fremmedspråklige film, og er på Oscar-kortlisten i samme kategori. 
