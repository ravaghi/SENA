Lucy
Scarlett Johansson overbeviser som drapsmaskin. 

Regissør Luc Besson tar et steg tilbake med Lucy, og det er i riktig retning! 
Her nærmer han seg nemlig sine glansdager på 1990-tallet, da han blant annet sto bak Nikita, Léon og Det femte element. 

I likhet med disse filmene, har også Lucy en kvinneskikkelse som kastes uskyldig ut i en voldsspiral, og finner ny styrke. 

Besson regisserer med høy energi, mens Scarlett Johansson overbeviser i overgangen fra rotløs kvinne til kald drapsmaskin. 

Får superintelligens 

Lucy (Scarlett Johansson) blir lurt til å smugle en ny type syntetisk narkotika operert inn i magen. 
Men posen lekker, og den ekstreme overdosen har en uventet virkning. 

Lucy får gradvis brukt mer og mer av hjernekapasiteten sin, med eksepsjonelle resultater, men må få tak i resten av narkotikapartiet for å ha en sjans til å overleve. 

Hun får hjelp av en fransk politimann (Amr Waked) og den amerikanske hjerneforskeren Norman (Morgan Freeman). 

Scarlett Johanssons hovedrolle har en stor spennvidde. 

Lucy starter som et uorganisert rotehode uten styring, men utvikler seg til å bli en kald og kalkulert superintelligens, som kan kontrollere alt, både fysisk og psykisk. 

Johansson spiller godt og kontrollert, og tilfører filmen det rette alvorspreget, selv når historien strengt tatt tipper over i det absurde. 

Friske filmatiske virkemidler 

Luc Besson regisserer sitt eget manus med den samme rå nerven som preget hans tidlige filmer. 

Begivenhetene skildres med friske filmatiske virkemidler, der Lucys evner gir stadig tøffere utslag. 
Nå skal det også sies at jeg liker filmens første del best, der Lucy er mest menneskelig. 

Mot slutten av filmen ligner hun mest et sci-fi-vesen som det ikke er like enkelt å forholde seg til. 

Lucy er en god film for gamle Besson-fans. 

Den er ikke i nærheten av å være så god som før nevnte Nikita, Léon eller Det femte element, men inneholder flere av kvalitetene som han var kjent for, som sterke kvinneskikkelser og voldsomme actionsekvenser. 

Og Scarlett Johansson er ei minst like tøff Besson-dame som Anne Parillaud og Milla Jovovich. 
