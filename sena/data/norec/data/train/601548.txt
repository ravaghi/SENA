Folkets favoritt?
Tiden er inne nå for et skikkelig kommersielt gjennombrudd for trønderen Anders Jektvik. 
Han kan godt komme til å bli folkets favoritt med dette andrealbumet. 

Han var i finalen i "Norske Talenter"med selvskrevne sanger. 
Artisten fra øya Hitra, men som nå bor i Trondheim, fikk mye radiospilling i etterkant av det med sanger som "Bare sand" og "Aill kjenne aill". 
Debutalbumet solgte bra. 
Det kan gå enda bedre denne gangen. 
Det kan også hende at dette albumet ikke har i seg nok appell når det gjelder melodibiten. 
Men nordmenn har i alle fall alltid likt Leonard Cohen, Chris Rea og Mark Knopfler. 
Det er i denne leia Jektvik plasserer seg uttrykksmessig. 

De beste minuttene er når Jektvik forlater sin dype og grove røst og løfter seg litt opp som på den innstendige balladen "Likevel ei bønn". 
En vinner i omtrent samme stil er den meningsfulle "Gateliv". 
Med de humoristiske "Ola Dilt" og "Rosa ellefaint" viser Anders Jektvik bredden i sitt repertoar. 

Så langt er han en bedre tekstforfatter og gitarist enn melodisnekker. 
Dette kan likevel holde til en fin kurve oppover når det gjelder popularitet. 
