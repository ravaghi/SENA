Diplomati er for pyser
USAs utenrikspolitikk i Sør-Amerika har her blitt spill. 
Du skal styrte et regime - helt alene. 

Det korrupte regimet på øystaten San Esperito irriterer USA. 
CIA sender inn agenten Rico Rodriguez for å ordne opp i sakene. 

Og hans spesialitet er ikke akkurat delikate, diplomatiske forandringer. 
Det går nok mot store eksplosjoner og øsepøsende kuleregn, gitt. 

Alle de 3000 kvadratkilometrene på den tropiske øya ligger klare til å bli utforsket av spilleren. 
Motorsykler, biler, båter og forskjellige fly står til din disposisjon, og en middels stor hær ville ha klart seg med arsenalet Rico har tilgang til. 

Størrelsen på spillområdet og de mange mulighetene man har til å leke og eksperimentere, burde tilfredsstille tilhengere av åpne spill av denne typen. 
Det er for eksempel festlig å kunne kapre fly i luften via skydiving. 

Historien, oppdragene, rollene og skuespillerne er derimot et godt stykke under par. 
Jeg ble lei av å leke ganske snart, og savnet etter en mer givende underholdningsopplevelse ble stort. 

Dermed blir «Just Cause» en todelt opplevelse. 
Som interaktiv lekegrind, fungerer det veldig bra. 

Men som actionthriller, fungerer det heller dårlig. 

PS: 
Spillet lanseres 22. september på PC, Xbox 360, PS2 og Xbox. 
PS2- og Xbox-versjonene er ikke testet. 
