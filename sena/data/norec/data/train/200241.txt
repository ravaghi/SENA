Logitech Speaker System Z523
PC-høyttalere blir stadig bedre og billigere. 
Disse kan trygt anbefales. 

Mange av oss bruker datamaskinen som en underholdningssentral. 
Med store bredskjermer, godt bilde og ikke minst god lyd, er det slett ikke noe problem å nyte favorittfilmen eller favorittmusikken på PC-en. 

Og utstyret som gir en god opplevelse blir stadig billigere og bedre. 
Logitech er blant produsentene som har satset stort på lyd- og høyttalerutstyr til PC-en i mange år, og vi har tidligere testet flere løsninger, mye har vært bra. 

Optimalisert for skrivebordet 

Nylig lanserte selskapet flere nye 2.1-høyttalere (to satellitter + en subwoofer/basshøyttaler). 
Slike sett er ideelle for skrivebordet, siden basshøyttaleren står på gulvet og bare to relativt små satellitter plasseres ved siden av skjermen. 

Modellen Z523 (40 watt RMS) fant vi spesielt interessant, siden satellittene har høyttalere både foran og bak. 
Hvis høyttalerne for eksempel står på et bord, betyr det ingenting hvilken side man befinner seg på, lydopplevelsen vil bli den samme. 
Og om du har plassert PC-pulten inntil en vegg veggen kun fungere som en reflektor for høyttalerne på baksiden, og i vårt tilfelle synes vi bare det gav en ekstra dimensjon til lydbildet. 

Buldre buldre brak 

Og vi likte den fyldige lyden meget godt, spesielt til spilling og film, takket være en overraskende dyp og kraftig bass. 
Høyre satellitt har kontroll både for volum og bass, og så snart bassen var skrudd til over midtposisjon, begynte det å buldre i gulvet. 

Subwooferen er nemlig utstyrt med to høyttalere, en på siden og en med et 16.5 cm trykkammer mot gulvet. 
Og vi lover deg at det brumler godt når du skrur opp volumet. 
Høyttalerne tåler også meget høyt volum uten at lyden vrenger seg, langt høyere enn man normalt vil skru den når man sitter tett ved. 

Men også til musikk duger disse høyttalerne bra, men vi foretrakk å skru ned bassen til under middels, for bassen blir ellers raskt for dominerende i forhold til våre preferanser. 

En annen positiv egenskap er at settet er utstyrt med to ekstra stereo-innganger, én på siden av høyre satellitt (minjack, ideell for eksempel til MP3-spilleren), og én på baksiden av subwooferen (phono, ideell for eksempel til DVD/Blu-ray, TV, CD-spiller etc). 
Ved siden av inngangen på høyre satellitt sitter også øretelefon-uttak. 

Konklusjon 

Vi ble meget positivt overrasket over lyden fra Z523, og til skrivebordsbruk nøler vi ikke med å gi det vårt anbefalt-stempel. 
Da fungerer settet ypperlig til både musikk, spill og film. 
Vi tror også at til en liten stue eller hybel kan dette, sammen med en bærbar PC og MP3-spiller, være mer enn godt nok "stereoanlegg" for mange. 
