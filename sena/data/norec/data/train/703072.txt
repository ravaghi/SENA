Intenst om idealisme og paranoia
Hva motiverer terroristen: å gjøre noe en tror vil føre til noe godt, eller å vise verden at de har rett? 

Cinemateket starter vårsesongen denne uken, og først ut er den amerikanske indiefilmen "Night moves" signert Kelly Reichhardt, som ikke fikk norsk kinodistribusjon. 
Så takk, Cinemateket, for at dere viser denne aktuelle og saktebrennende lille filmperlen, som gir et fragmentarisk, men sterkt og tankevekkende innblikk i terroristers indre liv. 

Bare ørsmå hint forteller oss noe om hvem miljøaktivistene Josh (Jesse Eisenberg), Dena (Dakota Fanning) og Harmon (Peter Sarsgaard) egentlig er, og hva som er deres motivasjon for sammen å lage en bombe som skal sprenge ett av USAs mange kraftproduserende damanlegg. 
Tause og innbitte er de mens de jobber seg mot målet: legger planer, skaffer falske id-kort, båt og kunstgjødsel. 
På nesten dokumentarisk vis følges de av filmkameraet. 
Men Christopher Blauvelts fantastiske, effektive og originale fotovinkler minner om at dette tross alt er filmkunst, ikke dokumentar. 

Etter terroraksjonen 

Stillheten og roen på overflaten bygger gradvis opp en ulmende spenning, som får sitt imponerende og skremmende høydepunkt da planen settes ut i livet. 

Og så. 
Etterpå. 
Hva tenker og føler terroristen nå? 
Hadde de egentlig ofret "etterpå" en tanke? 
Hva oppnådde de? 
Hvor dypt stakk idealismen? 
Fra kald planlegging og utførelse av en terrorhandling, blir vi nå vitne til en studie og skyld og paranoia. 
Fra å ha vært den mest anonyme av de tre, er Josh den vi kommer godt under huden på. 
Hans tanker og følelser spilles mesterlig ut av Jesse Eisenberg. 

Moralske dilemmaer 

"Night moves" snakker mer til intellektet enn til følelsene, og stiller virkelig mange spørsmål som setter tankene om terrorismens natur, motivasjon og moralske dilemmaer i sving. 

En utfordrende, men smart, glitrende original og intenst flott film. 
