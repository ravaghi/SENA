Bakfull i Bangkok
«HANGOVER 2» Når 275 000 begeistringsberusede nordmenn så den første «Hangover-filmen» - og den internasjonale suksessen var tilsvarende stor - lar intet produksjonsselskap i verden sjansen går fra seg til enda en kraftig bakfyll. 
Det går forferdelig galt i Bangkok denne gangen, der Stu skal gifte seg med sin skjønne venninne. 
En enslig liten rundt-bålet-øl dagen-før-dagen for kameratgjengen, går selvfølgelig aldeles på trynet. 
Og ikke en kjeft kan huske hva som egentlig har foregått etter en vill natt. 
Selvfølgelig. 
Filmen handler jo om jakten på akkurat dét. 

Det er en rekke morsomme ideer, her. 
Naturligvis. 
Vi røper dog intet, av spoilerhensyn - og fordi det kan lokke noen til å tro at dette er virkelig morsomt. 
Sånn sett er denne filmen noe hakk mattere enn forløperen: 

Mye er nesten forunderlig flatt inne i mellom. 
Temmelig ulogisk også, når sant skal sies. 

På den annen side: 
Renspikket tullball er jo aldeles ikke å forakte. 
Og et par juicy detaljer trekker klart opp. 

Men den virkelige stormlatteren kommer ikke fram før de siste fem minuttene av filmen. 
Samt under rulletekstene til slutt. 
