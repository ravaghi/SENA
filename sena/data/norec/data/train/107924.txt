The Soundtrack Of Our Lives «Origin Vol.1»
(Warner) 

Svensk sekstett som aldri tar av. 

The Soundtrack 
Of Our Lives fra Göteborg har holdt det gående i snart 10 år, men sekstetten har manglet det lille ekstra. 
Albumet «Origin Vol.1» inneholder flere storslåtte og episke låter, men materialet tar liksom aldri helt av, dessverre. 

Retrofaktoren er sterk. 
Det kommer ikke som noe sjokk når det er snakk om The Soundtrack Of Our Lives. 
Nettopp mangelen på originalitet og følelsen av å ha hørt alt sammen før er kanskje det største problemet med «Origin Vol.1». 

Omfangsrike Ebbot Lundberg er vel heller ingen stor sanger som kan løfte sangene til de helt store høyder. 
Misforstå ikke, The Sountrack 
Of Our Lives er et kompetent og kontant band, men de vil aldri skrive rockhistorie med disse 12 sangene, selv om det sparker godt unna på «Transcendental Suicide», «Bigtime» og «Royal Explosion II». 

Nostalgisk anlagte bør merke seg at franske Jane Birkin med den hviskende stemmen deltar på «Midnight Children». 
Best på albumet er imidlertid «Wheels Of Boredom» hvor The Soundtrack Of Our Lives har kommet opp med en komplett uimotståelig rufserocker. 

ESPEN A. HANSEN 
