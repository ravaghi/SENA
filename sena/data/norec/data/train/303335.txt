Kremfløtefjernsyn
NRK satser alt for å samle familien foran skjermen i høst. 
Du blir stappmett. 

Lisensen betales med den største glede. 
NRK burde få lov til å få øke denne lisens, denne nasjonen trenger en allmennkringkaster som kan sitt fag. 
NRK har lange tradisjoner på å være konger og dronninger av familiefjernsyn på selveste lørdagskvelden. 

I kveld har kanalen duket og stivpyntet seg til «Da KORK kom til bygda». 
En stor satsing der NRK virkelig slår på den delikate stortromma, nei det er paukene som brukes. 

Bye og LørDan Dette skal være samlende. 
Dette er høsten da NRK for alvor skal ta tilbake Gudskjelovkvelden. 
Dette er for at hele familien skal være samlet i godstol og sofa, og vi får en time og tretti minutter med norsk tv-historie tuftet på Erik Bye, Tande-P, LørDan, Norge Rundt, Ut i naturen og Nitimen. 

Alt er fint. 
Alt er greit, proft og solid, men det blir samtidig så enormt mye av absolutt alt. 

Halvparten hadde vært mer enn nok fordi halvannen time med verdens beste bløtkake ender med at det tyter krem ut av ører, nese og porer, mens marsipanlokket fortsatt er intakt. 

Motstandsløst 
Dette er komplett motstandsløst som familieunderholdning visstnok slik skal være. 
Dette er NRK som fortsatt lever i en medieverden der det er ett folk og en kanal. 
Alle skal med, men det er jo så inni granskauen forutsigbart og betegnelsen feelgood blir på godt norsk et solid understatement. 
Men, nasjonens beste orkester får selvsagt vist seg fram sammen med tre lokale talenter i fem lørdager framover i fem forskjellige steder i Norge med fem forskjellige programledere. 

Fine talenter Først ut er Ingrid Gjessing Linhave som reiser til Ulstein og Ørsta og hun har jo et vinnende vesen, men ler fortsatt litt for høyt og mye av egne forsøk på diverse morsomheter. 

Men, bygda stiller opp med ordførere, svele, naturskjønne omgivelser, samhold og litt korps. 

De har ei uke på seg med dugnad for få rigget Hareidhallen om til en hyggelig festsal. 

Vi følger de tre som er valgt ut til å vise hva de kan av sang og musikk foran familie, venner og bygdefolket. 
Helt grei skuring, men er dette riksdekkende musikalsk underholdning som vil være vanedannende de nærmeste ukene? 
Tja. 

Tore på Sporet Men, det er gode talenter. 
En fin, liten gutt dirigerer KORK, en tidligere punker viser fram sitt operasangtalent og vi møter Chris, han som er bygdas suverene hip hoper. 
Og, her kommer tårene, Chris har ikke sett sin amerikanske far på to år , og dette gjøres det selvsagt noe med i god Tore På Sporet-tradisjon. 

Beklager Rørende? 
Ja, hos alle inkludert programlederen. 
Og, jaggu spiller ikke KORK også «Norsk Dans» som er Grieg og vignettmusikken til statskanalens veteransuksess, Norge Rundt. 

I tillegg en sveip innom vignettmusikken til Nitimen. 
Det er tungt å måtte være slem mot den norske folkesjela, derfor, beklager så mye. 
Jeg går rett i skammekroken. 

Døde i 1967 
De neste lørdagene er det Linn Skåber som skal til Modum, Leo Ajkic til Dalane, Anne Rimmen til Bardu og Hans Olav Brenner til Kvam. 

Det blir garantert mer glamour på lokalet og nei, denne anmelder er ikke harm, men stappmett. 

«Da KORK kom til bygda» er fjernsyn for min farfar Oscar Denius, men han døde dessverre i 1967. 
