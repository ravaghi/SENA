Gjør alt du trenger - til halve prisen
Nok en gang beviser Lenovo-selskapet at en god mobiltelefon ikke behøver å koste skjorta. 

Motorola har blitt et Lenovo-selskap, og den siste tiden har vi stiftet bekjentskap med en rekke modeller som til dels har imponert oss - kanskje spesielt i budsjett- og mellomsegmentet. 
Se bare testen av Moto G5 Plus - en mobil du nå får til rett over 2.000 kroner. 
Et realt røverkjøp, mener vi. 

Ren og rask opplevelse 

Mobilene kjører en tilnærmet ren utgave av Android (med bare noen få tilpasninger), og vi antar at dette er hovedårsaken til at Motorola-mobilene ofte oppleves som raskere enn andre mobiler som kjører på tilsvarende maskinvare. 

Moto Z2 Play kjører Android 7.1.1, og er en mellomklassemodell til rundt 4.000 kroner som skiller seg ut fra mengden spesielt på ett felt: 
Støtte for såkalte Moto mods. 
Dette er moduler som sømløst klipses på baksiden ved hjelp av magneter, og som gir mobilen utvidet funksjonalitet. 
Blant moduler som er tilgjengelig, finnes for eksempel ekstra batteripakke, avansert kamera med 10x optisk zoom og spillkontroll. 

Modellen er lillebror til Moto Z2 Force, som er toppmodellen med uknuselig skjerm, men til dobbel pris av Z2 Play. 

God skjerm og lyssterkt objektiv 

Utover dette, er det verdt å merke seg at hovedkameraet har et meget lyssterkt objektiv, maks blenderåpning er f/1,7 - for øvrig samme som på den nevnte Moto G5 Plus. 
Skjermen på Z2 Play er imidlertid på 5,5 tommer, 0,3 tommer større enn på G5 Plus - og den er av typen AMOLED, ikke LCD. 

Kvaliteten på skjermen er meget god, med svært godt sortnivå og kontrast. 
Det er utvilsomt blant de beste vi har sett i mellomklassen. 
Oppløsningen på 1920 x 1080 piksler fordelt over 5,5 tommer er etter vår mening tilstrekkelig for å få et bilde der overganger og raster blir flytende, uten pikseleringer som man ofte ser på lavoppløste skjermer. 

Og når det gjelder samtalekvalitet: 
Lyden oppleves som grei, både under samtaler mot øret og som høyttalende. 
Merk også at den samme høyttaleren brukes hvis du spiller musikk - og da blir lyden helt uten bass og ganske skjærende, særlig hvis du faller for fristelsen og skrur opp volumet. 

Tynn uten mods 

Byggekvaliteten opplever vi som meget god, med bakplate i metall. 
Den er også blant de slankeste mobilene i klassen, med sine 6 mm. 
De øvrige målene er 156 x 76 millimeter, og vekten er 145 gram. 
Det er et ganske stort felt over og under skjermen, i motsetning til på konkurrenten Mate 10 Lite fra Huawei. 

Merk at mobilen er sprutsikker. 
Det betyr at den tåler litt regn og bergensvær, men du bør ikke dyppe den i bassenget. 
Det er uansett et pluss, ikke alle konkurrentene byr på det samme. 

På innsiden sitter en åttekjernet Snapdragon 626-prosessor, 4 GB RAM og 64 GB lagringsplass. 
Her er også støtte for to SIM-kort, eventuelt kan den ene SIM-kortplassen benyttes til et microSD-kort for å utvide lagringsplassen. 
Ifølge Motorola skal den støtte minnekort på inntil 2 TB - en kapasitet som fortsatt ligge noen år fram i tid. 

Ikke blant de raskeste, men rask nok til det meste 

Ytelsen ligger godt bak toppmodellene, også godt bak de kraftigste i mellomklassen, men ikke en eneste gang under testperioden følte vi det som noe ankepunkt. 
Da har vi også spilt noen nyere spill, inkludert noen relativt krevende bilspill - og kjørt på med ansiktseffekter i Snapchat, blant annet. 

Utløseren på kameraet er også rask i de aller fleste tilfeller, takket være den raske autofokusen - som benytter samme dual pixel-teknikk som blant annet Samsung benytter på flere av sine (dyrere) modeller. 

Merk imidlertid at ytelsen er omtrent identisk med Moto G5 Plus, som er langt billigere - men som har mindre skjerm og mangler mulighetene for Moto mods. 
Er ikke det særlig viktig for deg, er det etter vår mening flere gode grunner til å velge G5 Plus enn Z2 Play. 

Så kan man selvfølgelig innvende at ytelsen neppe er god nok til de mest krevende appene som kommer de neste årene (inkludert AR-apper), men før den tid har du sannsynligvis allerede gått til innkjøp av din neste mobil. 

Generelt bra bilder 

Vi har tidligere skrytt av bildekvaliteten på flere av Motorola-modellene, og Z2 Play er intet unntak. 
Hovedkameraet takler de fleste lysforhold godt, og vi tar merkbart oftere skarpe bilder uten behov for ekstra lyskilder, enn hva tilfellet var med konkurrentene Huawei Mate 10 Lite og Nokia 8. 
Det lyssterke objektivet er naturligvis hovedårsaken til dette. 

Hvis det er skikkelig mørkt, tegnes ikke detaljene opp like nøyaktig som på de hvasseste kameramobilene, og mangelen på optisk stabilisator må ta noe av skylden for det. 
Og ja - du kan filme i 4K-oppløsning om du ønsker (30 fps), eller i full HD med 60 fps - men merk at mangel på stabilisator medfører økt fare for utilsiktede rystelser. 

Merk imidlertid at frontkameraet er av vesentlig svakere kvalitet. 
Det ser gjerne greit ut på en skjerm på 5,5 tommer, men svakhetene kommer tydelig fram på en ekstern, stor skjerm. 

Under har vi samlet en del eksempler tatt med hovedkameraet, slik at du kan gjøre deg opp en mening om bildekvaliteten selv. 

To dager batteritid, uten problemer 

Moto Z2 Play er utstyrt med et batteri på 3000 mAh. 
Det er litt mindre enn på Nokia 8 og Huawei Mate 10 Lite, men større enn på storebror Z2 Force. 

Flere ganger under testperioden hadde vi mer enn 10 prosent igjen av kapasiteten etter to dager med normal bruk. 
Det er absolutt bra, men ikke lenger veldig oppsiktsvekkende. 
Begge de to nevnte modellene fra Nokia og Huawei presterer minst like bra. 

Merk også at laderen som følger med, kan lade batteriet til å vare i inntil 8 timer med bare 15 minutter i stikkontakten. 

Konklusjon 

Moto Z2 Play er utvilsomt en av de beste mellomklassemodellene vi har testet denne høsten. 
Mobilen er brukervennlig, slank, tåler regnvær, byr på en god skjerm og batteritiden er også god. 
Vi må heller ikke glemme at bildekvaliteten blir bra under de fleste forhold. 
Så kommer naturligvis støtte for Moto mods som et pluss for mange. 

Er du mindre interessert i sistnevnte, er ikke spranget ned til Moto 5G Plus særlig langt på alle de andre egenskapene, og det er kanskje det største ankepunktet (eller spørsmålstegnet) vårt. 

Før du bestemmer deg anbefaler vi deg også å sjekke ut testene av Huawei Mate 10 Lite, Nokia 8 - og kanskje spesielt Honor 9, som også landet på terningkast 5. 
Alle tre ligger i samme prisklasse. 
Husk at terningkastet gis på bakgrunn av hva du kan forvente i denne klassen. 
