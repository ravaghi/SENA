Langt hjemmefra
Regi og manus: 
Frode Fimland 

Medvirkende: 
Magnar Kleiva, Oddny Kleiva 

Musikk: 
Jens Kristian M. Rimau 

Aldersgrense: 
Tillatt for alle 

«Søsken til evig tid» (2013) var en nesten forunderlig gripende film . 
Det var noe med portrettet av søsknene Oddny (72) og Magnar (75) — om livet deres på fjellgården i Sogn og Fjordane, om arbeidssomheten, nøysomheten og den totale mangelen på jåleri - som traff en nerve selv blant de mest urbane av oss. 
Det var likevel ikke en film som skrek etter en oppfølger. 

I «Søsken til evig tid: 
Amerikareisa» møter vi, som tittelen antyder, Oddny og Magnar i rollen som turister. 
Slektninger i Minnesota har invitert dem på besøk, og for første gang skaffer de to tvekrokete gamlingene seg pass, kjøper seg billetter og setter seg på et fly. 
Og i statene blir de tatt med på sightseeing, får oppleve amerikansk gjestfrihet og kan konstatere at, joda, alt er virkelig større der borte. 
Og så skjer det i grunnen ikke så veldig mye mer. 
Det blir en fin tur, verken mer eller mindre. 

Å følge så fine, tvers gjennom oppriktige mennesker som Oddny og Magnar vil aldri føles verdiløst. 
Og film nummer 2 er selvsagt ikke uten sine øyeblikk. 
Men mens «Søsken til evig tid» fungerte som en påminnelse om et Norge vi andre for lengst har lagt bak oss, blir «Amerikareisa» aldri mer enn et koselig reisebrev. 
