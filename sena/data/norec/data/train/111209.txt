TV-anmeldelse:- Den nye Marve 

«Den unge Fleksnes» fanger mye av Fleksnes-essensen. 
Men stammer litt i videreformidlingen til et nytt publikum. 

Reidar Fredrik Frydenlund (15) leverer en imponerende Wesenlund-hommage. 
Han ser ut til å ha Marve Fleksnes under huden, ned til detaljert mimikk og stakkato talerytme. 

Faktisk starter julekalenderen med et møte mellom Frydenlund og Wesenlund i en drømmesekvens der den unge Marve spør den eldre om dametips. 
Og hvor Fleksnes den eldre råder ham til ikke å la damene ta vare på ham, men å selv ta vare på dem. 
Vi vet jo hvordan det går. 

Det vil si, noen av oss vet det. 
Og her ligger et av seriens dilemmaer. 
Den er definitivt morsomst for dem som kjenner Fleksnes. 
Da kan man plukke opp hvor Marve får sine bløte vitser fra, hvordan han perfeksjonerer sin evne til bortforklaringer samt være vitne til (den manglende) utviklingen av sosial intelligens. 
Serien virker målgruppeforvirret. 

Den retter seg naturlig nok mot en foreldregenerasjon som har vokst opp med Rolv Wesenlunds underfundige rollefigur. 
Men hovedmålgruppen er ungdom. 
Mens førstnevnte vil finne mye av handlingen barnslig, mangler en stor del av sistnevnte gruppe selve referansepunktet serien tar utgangspunkt i. 
Lignende grep har fungert før. 
«Olsenbanden jr.», fra et nærstående etterkrigsunivers er en kassa- og seersuksess blant dagens unge. 

Samtidig har «Olsenbanden»-originalfilmene jevnlig surret og gått på skjermen. 
«Fleksnes»-serien ble sist sendt fast på NRK i 2002, før høstens reprise. 

I «Den unge Fleksnes» tilfører bifigurer som gymlærer Arnesen (Atle Antonsen) og Dr. Hansteen (Jon Øigarden) kostelig krydder, men det er ingen tvil om hvem som er showets stjerne. 
Frydenlund balanserer mellom å gjøre Marve ufordragelig og sjarmerende - og lander ham hårfint på den rette siden. 

Episodene er svært korte, bare 10 minutter lange, og slutter uten nevneverdige «cliffhangere» som drar oss med videre. 
Riktignok jakter Fleksnes på den antatte drømmejenta, men den intrigen er bare én av unnskyldningene for å vise den selvsentrerte lystløgneren Marve i all sin unge prakt. 
Heldigvis er det passe praktfullt. 

Anmeldelsen er basert på de fire første episodene. 

INGVILL DYBFEST DAHL 
