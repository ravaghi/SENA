Høy puls i Miami
Regi: 
Michael Mann. 
Am. action, 15 år 

Stilsikker actionthriller med høy puls og het rytme. 

STJERNER: 
Colin Farrell, Jamie Foxx, Gong Li, Naomie Harris, John Ortiz. 

HANDLING: 
Utgangspunktet er den populære 80-tallsserien «Miami Vice», med spanerne Sonny Crockett og Ricardo Tubbs; to hardkokte, men sjarmerende attraktive mannfolk med drag på damer. 
I Manns versjon er 80-tallets pastelldresser, solfylte Florida-strender og bikinikledde damer borte. 
Nå er det det rå, sexy pulserende natteliv og dets kontante voldsutgytelser som gjelder. 
Storyen er noe innfløkt, men følger en god tradisjon når det gjelder TV-serien; det handler om forbrytersyndikat som skal knekkes, smugling i mega-klasse, vold og sårbare forelskelser. 

DOMMEN: 
Få kan som Michael Mann formidle den tette, intense stemningen som hever en actionfilm over gjennomsnittet. 
Alle som har sett de dampende effektive filmene «Heat» og «Collateral», vet det. 
Det er som i en trykk-koker; stemning og stil kan være stillferdig dempet, ulme gradvis opp, for så å eksplodere i en orgie av kuler og krutt. 
Det samme gjelder for relasjonene mellom mann og kvinne. 
Det dirrer av het sensualitet. 

Duoen Colin Farrell og Jamie Foxx er like macho-overbevisende som forgjengerne Don Johnson og Philip Michael Thomas. 
Men humoren sitter ikke like løst i denne langt mørkere testosteronfylte versjonen av Miami-politiets aksjonsradius. 
I tråd med et nytt årtusens syn på kvinnelige actionhelter har også regissør Mann plassert en skarp og vakker kvinne på skurkesiden (Gong Li). 
Skurk pluss purk - heller ikke det nytt i filmhistorien. 

Men Mann er mann for å trigge oss, med sitt sanselige, forførende grep. 
