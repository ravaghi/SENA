Broken Bells:«Broken Bells» 

(Columbia/Sony) 

Bortimot meningsløst samarbeid. 

Superprodusent og Gnarls Barkley-halvdel Danger Mouse fremstår mer og mer som en chef med kreativ meny, men med kokte poteter som eneste tilbehør. 
Så langt har dog rettene smakt upåklagelig. 
Herværende samarbeid med The Shins-sjef James Mercer funklet uhyre lovende på fjorårets Lynch-konsept «Dark Night Of The Soul». 

Singelen «The High Road» åpenbarte seg før jul som den ultimate Shins-låten finspleiset med elektronisk trolldom og vidd. 
Resten av «Broken Bells» er dessverre uhyre platt, repetativt og søvndyssende downtempofjas, rotet sammen med Shins-avkapp og presentert som tippekioskversjonen av Erlend Øyes «Unrest»-album. 
Næh, disse gutta kan mye bedre. 

BESTE LÅT: 
«The High Road» 

TOR MARTIN BØE 
