Enda en vellykka Veum
Varg Veum tar seg opp etter hvert, og Bergen er likevel ikke en by der frilufts-onanisme er den verste forbrytelsen. 

I denne historien finner den følsomme etterforskeren en blodig kvinnetorso i kjøleskap og må sette seg ned. 

For oss i Stavanger er det en fin ting at det handler om olje og gass fra Sibir (som vi er for, unntatt på menneskerettighetsdager). 
Det er også fint at Kathrine Fagerland er med, selv om hun har tenkt å gi opp paragrafknekkinga og dra til Uganda sammen med leger med så romslige grenser at de til og med vil omgås advokater hvis de bare er pene nok. 

I denne filmen forsvinner plutselig et av oljenasjonens mange gassfraktgenier. 
Han fant opp PeePipe, som såvidt jeg skjønner betyr pisserør, en spøk fra Staalesen. 
Ellers er politimannen Hamre fremdeles en mann med dårlig korttids— og langtidshukommelse. 
Etter mange filmer burde han huske at Veum alltid får rett, men han tviholder på sin litterært betinga uenighet. 

Historien er OK. 
Regien er god. 
Men hvorfor heter minnepinne harddisk i Bergen? 
Kan det ha noe å gjøre med at minnepinne gir feil assosiasjoner i kjendisonanistenes by? 
