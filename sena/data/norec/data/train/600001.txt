Pupper, lår og hentesveis
Drama/gangsterfilm 

USA 2013 

Regi: 
David O. Russel 

Manus: David O. Russel, Eric Singer 

Skuespillere: 
Christian Bale, Jeremy Renner, Amy Adams, Bradley Cooper, Robert De Niro, Jennifer Lawrence 

Aldersgrense: 
11 år 

Egnethet: 
Ungdom/voksen 

Pupper, lår, tupeer, guttepermanent og gangstere er bare litt av hva du får servert i "American Hustle". 

Supersvindleren Irving Rosenfeld (Christian Bale) og hans vakre og utspekulerte partner Sydney Prosser (Amy Adams) livnærer seg på å gi folk falske lån, og de gjør det ganske bra helt til FBI banker på døra. 

Paret blir presset av den intense og suksesshigende FBI-agenten Richie DiMaso (Bradley Cooper), som vil klatre på karrierestigen ved å fakke samtlige korrupte politikere og ta ned mafiaen i samme slengen. 
Irving skjønner selvfølgelig at dette må gå galt, og legger sin egen plan. 

Filmen er nominert til ti Oscar-priser inkludert for beste film, beste mannlige og kvinnelige hovedrolle. 
Den har også vunnet tre Golden Globe-priser, og det er absolutt fortjent. 
Christian Bale med sin ølmage og kraftige hentesveis er ene og alene verdt kinobilletten. 
Amy Adams og Jennifer Lawrence er fantastiske, og Bradley Cooper med hjemmepermanent – trenger jeg å si mer? 

Selve plottet er også interessant, og er inspirert av sanne hendelser. 
Den er litt lang, men handlingen er både kompleks og underholdende nok til å tåle det. 
Så gjenstår det å se om de får med seg noen priser hjem på søndag. 
