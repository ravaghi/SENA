Låtanmeldelse:Justin Bieber - «Sorry» 

Justin Bieber ber om godt vær. 
Og får det, i alle fall musikalsk. 

Hvor «interessert» er Justin Bieber i å starte det nye, voksne (han er blitt 21) kapittelet i karrieren sin? 

Så interessert at han kommer til Norge for å løpe en sjarmøretappe neste uke. 
Så interessert at han ikke en gang opptrer i den fargerike, festlige, twerkende videoen til den nye singelen «Sorry», men har overlatt underholdningen til to dansecrew fra New Zealand: Royal Family og Ladies Of Request. 
(Undertekst: 
Min karriere er ikke bygd på utseendet. 
Åneida). 

Musikalsk følger «Sorry» i fotsporene til forgjengeren «What Do You Mean» i mye større grad enn den mer komplekse «comeback»-singelen fra i våres, «Where Are Ü Now». 
«Tropisk house» er så til de grader «lyden av 2015», bare spør han fyren fra Bergen, og «Sorry» er i likhet med «What Do You Mean» en eksponent for sjangeren. 

Låten er bygd på en reggaeton-beat, blidt karibisk. 
Produksjonen, signert Skrillex og Blood Diamonds, holder det lett og ledig: 
Synthteppet som fargelegger introen og avslutningen lives opp av liflige keyboardfanfarer og en kvinnelig vokal-hook av «fra ytre rom»-typen. 

I likhet med så mye moderne pop er pre-refrenget enda mer fengende enn selve refrenget. 
Vokalt har han lagt seg på en mer moden, nesten litt «ulykkelig» tone. 
Han er definitivt over stemmeskiftet, i hvert fall. 

Bloggere verden over vil falle i staver i sin iver etter å «tolke» teksten som et musikalsk brev til Selene Gomez – hun og Biebs er jo det nærmeste vår tid kommer et Elizabeth Taylor/Richard Burton-forhold. 
Det er sånn passe interessant. 

En hit? 
Skal mye til at den ikke blir det. 
Dermed er Bieber et skritt nærmere drømmen om å gjøre det bare en liten håndfull har gjort før ham: 
Å gå fra barne-/boybandstjerne til vaskeekte de facto popstjerne. 

MORTEN STÅLE NILSEN 
