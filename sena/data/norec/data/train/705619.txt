Leon Russell:Hans farvel til verden 

Vi mistet altfor mange i fjor. 
Leon Russell var en av dem. 

Leon Russell: 
"On a distant shore" (Palmetto/Border) 

På en klassefest for mange og lange år siden var det jeg som skulle sørge for musikken. 
Jeg dro med meg "Leon Russell and the Shelter People". 
En flott plate, men ikke det mest dansbare som finnes. 
Jeg hadde med noen plater til som jeg har glemt nå, men de må ha vært enda mindre humørspredende, for vi endte opp med Leon. 

Ingen vellykket fest, men det ødela ikke mitt forhold til mannen fra Oklahoma. 
Utover 80- og 90-tallet ble han likevel et glemt kapittel, helt til han dukket opp med sin læregutt Elton John i 2010 på albumet "The union". 
Jeg var ikke alene om å like det, for platen seilte opp til tredjeplass i USA. 

Den nye oppmerksomheten var kanskje medvirkende til at han året etter ble innlemmet i Rock And Roll Hall of Fame. 
Det var på høy tid, for han døde i fjor etter en hjerteoperasjon. 

Før 74-åringen sovnet inn hjemme i Nashville 13. november, hadde han gjort et nytt album ferdig. 
Hans favorittalbum der alt klikket på plass, ifølge kona Jan Bridges. 
Det er ikke urimelig at han følte det slik, for det er blitt en vakker avskjed. 

Platen består av 13 nye sanger, pluss nye versjoner av hans "This Masquerade", "Hummingbird", "A song for you’", melodier som har gått inn i den amerikanske sangboka. 
Det beste er at det er flere sanger her som fortjener samme skjebne. 

Han har gitt dem en klassisk innpakning med noen strykere her og noen blåsere der og kordamer som faller inn. 
Bare hør tittelkuttet "On a distant shore" som åpner albumet. 
Det er først og fremst crooneren Russell vi møter i disse sangene. 

Stemmen bærer ikke helt på "Here without you" og "Just leaves and grass", men det er fantastiske sanger likevel. 

Skulle du felle en tåre når han avslutter med "A song for you", er du ikke alene om det. 

Beste spor: 
"On a distant shore", "Here without you", "Just leaves and grass", "On the waterfront", "Where do we go form here", "A song for you". 
