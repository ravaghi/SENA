Gojira:«L'Enfant Sauvage» 

(Roadrunner/Warner Music) 

Furiøse franskmenn. 

Gojiras femte kan fort bli stående som et av årets store metal-album, for på «L'Enfant Sauvage» smeltes alle deres velkjente metal-elementer sammen til en svært vellykket legering - death, thrash, doom, progressiv - you name it! 

Allerede åpningssporet «Explosia» har spor av alt dette, før det styggvakre tittelkuttet overtar. 
Resten av platen ledsages av beinhard og monotont hypnotiserende riffing, ilter tromming og en vokal så dyster og desperat at du får lyst til å ringe nødnummeret - alt toppet med Gojiras velprøvde stopp/start-teknikk som skaper sårt tiltrengt dynamikk i det massive lydbildet. 

Gojira har vært jevnlig på besøk i Norge det siste året. 
Vi ser dem mer enn gjerne igjen. 

BESTE LÅT: 
«The Axe» 
