Festen var slett ikke over for The Mavericks
Etterlengtet comeback fra Floridas største countrystjerner. 

ALBUM: 
Ti år etter forrige album er en av 90-tallets store countrygrupper tilbake. 
The Mavericks er «Back In Your Arms Again», som også er tittelen på den heftige åpningslåten - med blåsere som høres ut som om de har ventet på få slippe til i like mange år. 

Skrur tida tilbake 
Men hei, har tida stått stille? 
Å høre The Mavericks i dag er som å skru tida tilbake til deres siste gode plate, «Trampoline» (1998). 
Det vanket både countrypriser og Grammy-pris på bandet i storhetstida på 90-tallet, så hvorfor ikke gjenoppfinne noe som funket den gang! 

Honky tonk The Mavericks startet i 1989 som et relativt tradisjonelt country / honky tonk-band - men la på slutten av 90-tallet til strykere og blåsere og etter hvert en smak av Mexico og Cuba. 

Resultatet var en mer swing-orientert stil - som de har beholdt på dette comeback-albumet. 
Tradisjonell country er det sjelden, men hør den brummende gitartwangen i «Lies»! 

Kubanske foreldre Raul Malo er født i Miami, Florida av kubanske foreldre. 
Han er den viktigste grunnen til bandets suksess, både som låtskriver og som innehaver av en av de fineste og mykeste stemmene siden Roy Orbisons glansdager (de blir ofte sammenliknet). 

Et flott eksempel er albumets desiderte høydepunkt, «Call Me When You Get To Heaven» - en vel åtte minutter lang melankolsk perle som til fulle demonstrerer Malos kvaliteter som crooner, med the McCrary Sisters fra Nashville som særdeles veldanderte korister. 

Solokarriere 
Malo har gitt ut flere album siden solodebuten i 2001, og han var innom latinosupergruppa Los Super Seven rundt tusenårsskiftet. 
Sjangermessig beveget han seg da bort fra countrymusikken - men han har aldri oppnådd samme suksess som med The Mavericks. 

Egen sound Bandet leverte på 90-tallet suverene låter som «What A Crying Shame», «There Goes My Heart», «O What A Thrill», «All You Ever Do Is Bring Me Down» og storbandinspirerte «Dance The Night Away». 

Etter hvert utviklet bandet en egen sound der mer typisk Nashville-country ble tilsatt passelige doser med mambo, surf, latino, texmex, gospel og 50-tallspop - med trekkspill og blåsere som ekstra krydder på toppen. 

Heftig 
Det er til tider så heftig at det er vanskelig å holde følge på dansegolvet! 

Det er full fest, men det er også deilige, søtladne ballader - som «In Another's Arms» og «Forgive Me». 

Ti år er gått uten at de har sett mye til hverandre, men det skulle man slett ikke tro. 
Det skulle ikke forundre meg om de nå blir en stund. 
