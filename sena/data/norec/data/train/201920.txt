Microsoft Wedge Mobile - smart tastatur
Er dette den smarteste tastaturløsningen for nettbrett? 

Nettbrett og multi-berøringsskjermer som reagerer både på plassering og trykk har gjort at man kan klare seg uten tastatur og mus. 
Men "å klare seg" er én ting, vi har ingen tro på at tastatur og mus står i fare for å bli utryddet med det første. 
Det er noe med opplevelsen av å gjøre noe fysisk, å flytte på noe for å skape en forandring, som er helt grunnleggende for oss som lever i fire dimensjoner. 

Derfor er undertegnede alltid utrustet med et ekstra tastatur til iPaden når jeg står i fare for å måtte taste noe særlig mer enn korte beskjeder, og ikke har med meg bærbar PC. 

Noe herk 

Men å ha med noe ekstra er alltid noe herk. 
Det veier mer, tar mer plass, og er ikke alltid så funksjonelt som man skulle kunne ønske. 
Vi har sett på løsninger som veier mer enn selve iPad-en, og er dobbelt så tykk. 
Vi har sett på løsninger som fungerer bra, men tar stor plass, og vi har sett på løsninger som får preg av byggesett. 

Det optimale ville vært et kompakt tastatur og fleksibel støtte i ett, og Wedge Mobile er rimelig nær dette. 

Microsoft Wedge Mobile 

Vi snakker om et svært kompakt Bluetooth-tastatur, men med alle de viktige tastene i tilnærmet full størrelse. 
Øverst er det en rad med taster som både kan være funksjonstaster og spesialtaster, i kombinasjon med Fn-tasten. 
Vi legger merke til at alle de nye symbolene i Windows 8 er på plass, inkludert vindustasten ved siden av Alt til venstre for mellomrom. 

Tastaturet ligger i en flat aluminiumsramme som har en oppbygning på undersiden slik at du får en behagelig skrivevinkel. 

Denne oppbygningen huser batteriene, og i hver ende er det en knapp. 
Den ene knappen har Bluetooth-symbol og aktiverer oppdagelsesmodus. 
Den andre løser ut lokket over batteribrønnen. 

Men det er enda en del i pakken. 
Vi snakker om en kombinasjon av støtte og lokk, som er i aluminium med et gummibelegg utenpå. 
På midten er det et søkk, og du kan brette lokket i denne slik at den står i vinkel og fungerer som støtte for iPad - eller for et hvilket som helst annet nettbrett eller en smarttelefon. 

Når du bretter det ut fungerer det som lokk til tastaturet, og beskytter tastene mot det meste. 

Selve tastaturet veier 250 gram og lokket veier 200 - tilsammen 450 gram. 
Det er kanskje litt tungt, omtrent to tredjedeler av en iPad med smartdeksel, men til å leve med. 

I bruk 

Når det gjelder bruk kan det ikke være enklere. 
Av med lokket, brett det i vinkel, sett nettbrettet på plass og sjekk at Bluetooth er aktivert. 
Et kjapt knappetrykk på siden av batteribrønnen sørger for at nettbrettet oppdager tastaturet og oppretter forbindelse. 

Tastaturet var overraskende godt å skrive på, med passe motstand og dybde i anslaget. 
Den store Enter-tasten er også utmerket. 

Piltastene er gode å ha når man skal rette opp alle morsomhetene som skriving på iPad produserer, men Home og End fungerer ikke på iPad. 

Vi sjekket også på vår bærbare med Windows 8, og de nye funksjonene her er langt lettere å få fram enn å flytte muspekeren bort i hjørnene. 
Det er tydelig at Microsoft har en plan med dette tastaturet, som går langt utover iPad-bruk. 

Konklusjon 

Tastaturet er kompakt og godt å skrive på, løsningen med lokk og støtte fungerer utmerket og er svært fleksibel, og hele konstruksjonen er både solid og elegant. 
Alt i alt en utmerket løsning til en rimelig pris. 

Microsoft Wedge Mobile Keyboard (Nordisk) 
