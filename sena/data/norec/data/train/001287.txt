Gamle baller om igjen
DumDum Boys: 
Tidsmaskin 

Foto: Per Ole Hagen/ Nrk 

På sin niende albumutgivelse er ballerockerne i DumDum Boys seg selv nok. 

Hvis noen skulle være i tvil: 
Dette låter umiskjennelig dumdumsk, med gutteromsfilosofiske tekster på relativt enkel, melodiøs og tidvis tøff rock. 

Prepple har beholdt sin karakteristiske attityde og flerrer tenner mens han stønner og ypper seg i låter som "Element" og "Kannibal". 
På det sistnevnte sporet ragger guttaboys av gårde og fremstår som en gjeng postpubertale harrytasser. 
"Jeg slikker dine sår, og du slikker mine..." 
Jo da, det er absolutt in-your-face- rock, men dessverre uten den helt store nerven. 

Tekstene er tidvis klisjépreget og spekket med floskler som å "brenne lyset i begge ender", "tøye strikken" og "skyte seg selv i foten". 
Definitivt ikke litteraturprismateriale, men så har det da heller aldri vært meningen når DumDum setter seg ned for å snekre strofer. 
Bandet har bred folkelig appell, og de fleste låtene på Tidsmaskin kan arkiveres under kategorien "studentkro-rock". 
Til tross for at brorparten av låtene fremstår som litt banale og ubetydelige, finnes det spor på denne plata som vitner om at DumDum Boys fortsatt evner å lage sterke poplåter med små, delikate overraskelsesmomenter. 

Førstesingelen "Snø på mars" er en melankolsk og melodiøs nostalgitripp. 
Det oppleves friskt og vitalt når bandet tar i bruk piano og blåsere på "Vildensky" mens Kjartan Kristiansen briljerer med lekkert, melodiøst gitarspill og bittersøte tekststrofer på "Slinger"." 
Mitt troløse hjerte er blitt knust men jeg har da det som skal til for å overleve august?" 
DumDum er ikke barre harry-barske, de er også mjuke, småromantiske menn. 
Og godt er det. 
Likevel. 
Tidsmaskin er helt klart stilt inn på en reise bakover i tid, ikke framover. 
Det er fint og nostalgisk, men det hadde vært digg å oppleve litt mer spenst fra en av norsk rocks fire store (Jokke og Valentinerne, deLillos, Raga Rockers, DumDum Boys). 
Kanskje har tiden kommet for å gi fra seg tronen til andre, yngre artister? 
