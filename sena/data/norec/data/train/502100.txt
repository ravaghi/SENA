LEIF burde få mer oppmerksomhet i hjembyen
Bergenske LEIF lager fengende musikk, som tidvis nærmer seg det smakløse. 
Men han gjør det med stort hell. 

Bergenseren Leif Haaland, som også går under artistnavnet LEIF, virker å ha gått under radaren i sin egen hjemby. 
Men han har bygget en solid følgerbase rundt sin poppede elektronika, blant annet i hovedstaden. 
Han var tidligere frontmann i bandet Leif & The Future, nå rendyrker han klubbmusikken på egen hånd. 

Hans solodebut, «Scandinavian Melancholy», utforsker en side av klubbmusikken som er blitt litt glemt på denne siden av 2010-tallet; den ekstremt uttrykksfulle og beatdrevne klubbmusikken som ikke er redd for å flørte med poppen. 

LEIF kan godt minne litt om hipsteryndlingen Hot Chip, som på åpningen «New Beat». 
Men han følger det like greit opp med Depeche Mode-aktige «Kid 2». 
Det trente øret vil kjenne igjen avtrykkene til svenske Daniel Tjäder – kanskje best kjent fra Korallreven og Radio Dept – som har vært involvert i innspillingsprosessen. 
Man hører det kanskje mest på singelen «Boys Who Want Love», nettopp i den karakteristiske miksen mellom catchy gitarstrofer og den xylofonlignende synthen. 
Safarivibbene fortsetter på den mer sublime «Integrated»; en øvelse i tilbakeholdenhet som kler LEIF. 

På den sjarmerende «Detroit» utvikler han et lydbilde som virkelig lener seg på nostalgien – det er en klassisk houselåt, med takeoff og en fortryllende kvinnelig koring som understreker låtens beste momenter. 

Mindre suksessfull er «The World We Knew», som demonstrerer det faktum at man kan laste for mye ovenpå én låt. 
Det er et intenst sammensurium av elementer og beats som føles utilgjengelig. 
Dette kompenseres raskt for på den tacky, men uutholdelig fengende «Breakdown & Burnout». 
Låten må kunne regnes for en såkalt «guilty pleasure». 

LEIF lager fengende musikk som tidvis nærmer seg det smakløse. 
Men han gjør det med stort hell. 
