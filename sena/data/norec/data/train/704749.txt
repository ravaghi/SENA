Dårlige dager i Dirt
Det er ikke bestandig så greit å være et krypdyr. 

Når du bor i en landsby som heter Dirt, kan du stort sett være sikker på at nesten alle andre steder er bedre. 
Spesielt nå som øgla Bad Bill er tilbake, og lager hekkan for folk flest, og ekstra mye for sheriff Rango, en kameleon som med smidighet, skryt og store skytere skal ta opp jakten på skurken. 

Ekte westernstemning i ørkendyrenes verden forsynes med sandtørr humor av et slag som vel ikke når de største høydene, men takk for forsøket. 
Grunnstemningen er litt fattig på sjarm, men ikke verre enn at du får noen gode glis innimellom, spesielt av ansiktsuttrykkene til Rango selv. 

Nå er det ikke videre originalt å lage en plattformtittel når du skal lansere et spill samtidig med en film ved samme navn, men heldigvis er ikke dette blant de verste. 
God gang, artige filmsnutter innimellom, brukbart oppfinnsomme nivåer. 
For noen timer er dette dermed et hyggelig bekjentskap. 
Men jeg er glad jeg ikke bor i Dirt. 
