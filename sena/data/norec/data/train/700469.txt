Turist-mareritt med Zahn og Jovovich
Det var den dagen jeg ble positivt overraska over noe som skjedde i Stillehavet. 

Det er egentlig feil. 
Først reagerer du på at det ruskete lille sommerneket Steve Zahn skal være gift med nattsvermersken Milla Jovovich, men det kan være en forklaring at hun heter Cydney med C, og følgelig var foreldrene var analfabeter. 
Så stønner du urnorsk over at de nygifte reiser med helikopter til en grønn øy like i nærheten av bambuskjørt-helvete, for dette er en Hawaii-film med alle stedets uverdige forekomster av hjernesvekkende UVB og livsvarige solstikk. 

Hvis du tilhører de som ergrer seg over at hovedpersoner alltid tar feil valg i thrillere, vil du hate at Zahn og Jovovich kler på seg sine sekker og trasker skjebnesvangert innover til malaria-myggene og slimål-larvene og alle de krypende, krafsende og uvesentlige evolusjonstabbene som forteller hvorfor dette stedet er utkant og ikke befinner seg midt i en by. 
Eventyrlyst er en eufemisme for utrolig dum. 
På Hawaii er alle dumme, og de går rundt nakne og presser derfor sammen magemusklene så fortløpende at energien kunne ha drevet en dampveivals oppoverbakke. 
Øynene er smale som edderkopp-grotter. 
Vi som sitter i et litt for sommerlys Tjensvoll-stue og ser på, blir litt oppgitt over fraværet av lusekofter på fjerne sandstrender. 
Her er så underlig. 

Så begynner thrilleren faktisk å bli ganske engasjerende. 
For det finnes et seriemorder-par der ute i klorofyllingsdalen, og ekteparet Zahn-Jovovich treffer på to-tre unge skogsvandrere og strandsniker som kanskje kan vise seg å være smarte og smilende drapsmennesker. 
Vi vet bare ikke hvem. 
Den ene mannen snakker som en foss og burde vært lagt i rør. 
Dama hans er merkeligere enn de blinde brettslikkerøglene og de giftige hjernesugefluene, men vi kjenner jo systemet til den engelske krim-Gamla: 
Det er de minst mistenkelige som har gjort det, et system som egentlig burde tilsi at Barack og Michelle Obama er morderne i de fleste filmene. 

Det blir ganske spennende. 
Steve Zahn oppnår en uanstrengt troverdighet på helt uventa områder, og Jovovich har godt av å løpe litt i sola etter at hun stort sett har tilbrakt de siste årene innendørs sammen med zombier og mutanter. 
