Ujevnt fra Vigdis Hjorth
Prøysen, Mykle og Kielland behandles med vidd og humor, men essayet om Handke-debatten blir for utydelig og generaliserende. 

Etter den voldsomme debatten rundt Vigdis Hjorths roman «Arv og miljø» fra 2016, har mange ventet spent hva den neste boken hennes vil handle om. 

«Å tale og å tie» er en samling med fire essays som diskuterer og problematiserer forholdet mellom liv og litteratur. 
Ulike sider ved forfatterskapene til Alf Prøysen, Rolf Jakobsen, Agnar Mykle og Alexander Kielland er blant annet tema. 

I essaysamlingen får Hjorth godt frem at bruk av det personlige henger sammen med litterær kvalitet, og at all litteratur, også den selvbiografiske, er konstruert og ikke et speilbilde av virkeligheten. 

Essayet «Alf og Rolf. 
Fordeler og ulemper ved henholdsvis hjerte og smerte» handler om forskjeller og likheter mellom Alf Prøysens diktekunst og de modernistiske diktene til Rolf Jakobsen. 

Hjorth selv fremstår som en sympatisk, selvstendig og kritisk leser i omgangen med Prøysen og Jakobsen. 
Sympatien ligger spesielt hos Prøysen, hvis diktekunst er personlig gjennom sitt konkrete, stedbundne og folkelige uttrykk. 
Hjorth er mer kritisk til Rolf Jakobsens dikt, som hun mener mangler personlige kvaliteter. 
Diktene er mer tekniske oppskrifter på hva den litterære eliten har definert som «korrekt» modernisme. 

I essayet som handler om Alexander Kiellands forsøk på å skrive selvbiografisk, stiller Hjorth praktiske og jordnære spørsmål rundt hva Kielland måtte ha gjort med sine dagboksnotater for å omforme dem til god litteratur. 

Essayet med tittelen «Ettertanke etter Handke. 
Om samfunnets affinitet og ambivalens til sine kunstnere», skiller seg ut fordi det handler mer om forfatterrollen i offentligheten enn om litteratur. 

Tittelen inviterer til å lese essayet i lys av Handke-debatten, der poeten Øyvind Berg problematiserte Peter Handkes forhold til serbiske ultranasjonalister, og stilte spørsmål om forfatterens språkbruk bare tilsynelatende var nøytral. 
Hjorth redegjør for debatten i generelle ordelag og har nok en annen forståelse av hva den dreide seg om enn undertegnede. 

Essayet handler noe ullent om hvilke ytringer forfattere kan tillate seg i offentligheten. 
Hjorth generaliserer rundt kunstneren som en figur som blant annet « ... utfordrer medienes hegemoniske fortelling», eller kan « ... belyse noe som er underslått i den rådende fortelling». 

Personlig synes jeg påstander som «medienes hegemoniske fortellinger» blir en intellektuell klisjé hvis den ikke ledsages av konkrete eksempler. 
Det gjøres ikke her. 
Jeg synes også Hjorth går langt i å skylde på mediene når forfattere kommer med uttalelser de tilfeldigvis angrer på i ettertid. 

En alternativ forståelse av medienes rolle er at de skal opplyse borgerne for å gjøre lekmann og lærd skikket til å forvalte et demokrati. 
Ansvaret for å komme ut av «selvforskyldt umyndighet» som filosofen Kant kalte uvitenhet, ligger hos hver enkelt, og går gjennom opplysning, for eksempel gjennom mediene. 

Så lenge forfattere har stemmerett som vanlige folk, har de vel selv ansvar for å holde seg opplyst, vil jeg mene. 
I Hjorths ulne essay blir forfattere nærmest umyndiggjort, og det er vel neppe meningen? 

Essayet om Handke-debatten er for vagt til å bli spesielt interessant. 

Ellers rommer«Å tale og å tie» innsiktsfulle refleksjoner rundt forholdet mellom liv og litteratur. 
Å bruke sitt liv i kunstens tjeneste, er langt mer kompleks enn å avsløre familiehemmeligheter i såkalt virkelighetslitteratur. 
