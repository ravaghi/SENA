Asus N56VZ
Uten tvil en av de beste PC-ene fra Asus vi har testet noensinne. 
Men holder det til terningkast 6? 

Dataredaksjonen i DinSide tester flere bærbare PC-er enn de fleste andre magasiner, både nasjonalt og internasjonalt. 
Og fra tid til annen pakker vi opp maskiner som vi umiddelbart forstår byr på noe helt spesielt. 
Som når vi pakket ut Asus N56VZ, for ikke å glemme Samsungs 7-serie i høst. 

Begge maskiner gir nemlig en umiddelbar følelse av "hel ved", altså god kvalitet både på ut- og innsiden. 

Men før vi går i detalj på hva vi legger i dette, skal vi se på hva N56VZ har å by på av tekniske egenskaper: 

15,6" matt LED-baklyst LCD-skjerm, 1920 x 1080 piksler (full HD) 
Intel Core i7-3610QM prosessor Nvidia Geforce GT650M grafikkort (2 GB) 
8 GB RAM (som også er maks) 750 GB harddisk, 5400 rpm Blu-ray-leser/DVD-brenner Trådløst nett (b/g/n) Bluetooth 4.0 Gigabit nettverk 4 stk USB 3.0-porter VGA- og HDMI-utganger for ekstern skjerm Kortleser for SD/MMC/MemoryStick Webkamera Høyttalere fra Bang & Olufsen med ekstern sub Størrelse: 38 x 25,5 x 3,24 cm Vekt: 
2,6 kg Pris denne konfigurasjonen: ca 9700 kroner 

Godt utstyrt 

Asus markedsfører maskinen som en multimediemaskin, og det er den til gangs. 
Den er også meget oppdatert på maskinvarefronten, og er faktisk den første maskinen vi har på testbenken som har kun USB 3.0-porter. 
Disse byr på inntil 10 ganger høyere overføringshastigheter enn USB 2.0, og gir i tillegg mer strøm til lading av enheter. 

Selve maskinen har en mørk grå overflate i børstet metall. 
Lokket er meget godt oppstivet. 
På innsiden er hele platen rundt tastatur og pekeplate også av metall, noe som forsterker kvalitetsfølelsen. 
Denne er sølvfarget, og den matte overflaten sørger for å holde fingeravtrykkene unna. 

Tastaturet er baklyst, og særdeles godt å skrive på. 
Tastene er faste og responsive, og isolert fra hverandre. 
Slike tastaturer av chicklet-typen er også veldig lette å renholde. 
Definitivt ett av de beste tastaturene vi har lagt våre hender på i år. 

Pekeplaten er stor, multiberøringsfølsom og har integrerte knapper - ikke ulikt hva som sitter på MacBook Pro fra Apple. 
Den fungerer bra, men er temmelig følsom. 
Det skal ikke store utilsiktede berøringen til før pekeren og markøren flytter seg til et helt annet sted enn du har tenkt deg. 
Personlig har jeg også lagt meg til vane å hvile venstre pekefinger på venstre knapp, noe som heller ikke er gunstig når knappene er helintegrerte. 
Her kreves det litt tilvenning, og det tipper vi gjelder flere enn oss. 

Alle tilkoblinger sitter på sidene, og minnekortleseren sitter i front. 

Vi merker oss også at strøminntaket sitter lengst bak til høyre, og at strømpluggen har fått 90-graders knekk. 
Vi vet at Asus har opplevd en del reklamasjon knyttet til kontaktbrudd på noen modeller med inntak mitt på siden og plugg som stikker rett ut, og som dermed er lett å dulte borti. 

Høyttalerne sitter mellom de to knappene over tastaturet. 
I tillegg leveres maskinen med en liten subwoofer som kobles til via eget uttak på siden. 
Det fører til litt fyldigere lyd, men vi ser ikke helt formålet. 
Skal man først koble til noe eksternt, hvorfor ikke koble til ordentlige bordhøyttalere? 
Og selv om lyden her er temmelig fin, vil selv enkle bordhøyttalere i mange tilfeller gi en bedre opplevelse, mener vi. 

Skjermen derimot, ser vi absolutt formålet med. 
Matte skjermer er på vei tilbake, med god kontrast og null gjenskinn. 
Skjermen i N56VZ er eksemplarisk, og byr på meget god innsiktsvinkel fra sidene og nedenfra, ovenfra blir bildet raskt invertert, som også er tilfelle for de aller fleste andre TN-skjermer, både stasjonære og i bærbare. 

Oppløsningen er hele 1920 x 1080 piksler, også kjent som full HD. 
Asus har jekket opp skriftstørrelsen i operativsystemet og Internet Explorer med 25%, noe som sørger for god lesbarhet. 
Dette er selvsagt mulig å justere tilbake hvis du har godt syn. 
For selv om det definitivt er flest fordeler med høy skjermoppløsning, skalerer ikke alltid Windows og programmene like godt, og man kan fort ende opp med å føle at ting (og spesielt tekst) blir smått. 

Stille og rask 

Oppstart er vesentlig tregere enn maskiner som er utstyrt med SSD i stedet for harddisk, men så snart Windows er lastet opplever vi NV56VZ som meget rask i nær sagt alle situasjoner. 

Og enda bedre: 
Den er nærmest lydløs i nesten alle situasjoner. 
Selv under tunge ytelsestester kunne vi knapt høre viftesus. 
Se til Asus, alle konkurrenter! 

Noen små irritasjonsmomenter opplever vi dog, og verst er prøveversjonen av sikkerhetspakken fra McAfee, som gir advarsler i hytt og vær, føler vi. 
Dette er en av de minst diskré sikkerhetspakkene på markedet, dessverre. 
Vi hadde valgt en annen løsning her, kanskje til og med noe som ikke koster penger. 

Ytelsesmålinger 

Windows egen opplevelesindeks gir oss en god pekepinn på ytelsen, og her går skalaen fra 1,0 (tregest) til 7,9 (raskest): 

Prosessor: 7,6 Minne: 7,7 Grafikk: 
7,1 Spillgrafikk: 
7,1 Primær harddisk: 
5,9 

Når alt, med unntak av harddisken, får en score på over 7, skjønner vi at dette også ytelsesmessig er en meget potent maskin. 
Harddisker får meget sjelden mer enn 5,9, da må du over på SSD - noe som absolutt kan være en fornuftig oppgradering for deg som velger denne maskinen. 
Men du får ikke mer enn 128 GB SSD-kapasitet for samme prisen som en 750 GB harddisk koster, og for mange er stor kapasitet viktigere enn å vinne noen sekunder på ytelsen. 

Passmark PerformanceTest 7.0 gir oss litt mer kjøtt på benet, og en totalscore på 1910. 
I diagrammet under har vi isolert prosessorytelsen og sammenlignet med andre PC-er i 10.000-kroners klassen: 

Det er helt klart at de nye Ivy Bridge-prosessorene byr på vesentlig forbedret ytelse sammenlignet med Sandy Bridge-generasjonen. 

Grafikkytelsen er imidlertid å regne som middels i 2012-målestokk, sammenlignet med hva du finner i prisklassen for øvrig: 

Grafikkortet er uansett kraftig nok til å spille nye spill i HD-oppløsning, men merk at du kan få litt hakke-problemer dersom du setter alle detaljer til maks. 
Derfor er vår klare råd at hvis du først og fremst er ute etter en spillmaskin, skal du se en annen vei. 
Men bevares - spiller du en gang i ny og ne, er dette mer enn raskt nok. 

Harddisken har en lesehastighet på 85 MB pr sekund og skrivehastighet på 78 MB pr sekund. 
Det er grei ytelse for å være harddisk, men langt bak nye SSD-er, som ofte ligger på 400 MB per sekund eller mer, både på lesing og skriving. 

Hva så med batteritiden? 
Vi vet at den nye generasjonen Core i-prosessorer er mer strømgjerrig enn forgjengerne, og vi hadde en meget høy forventning til denne maskinen. 
Vi ble derfor litt skuffet over 5 timer med minimal belastning, og 3 timer ved videoavspilling, noe som skulle tyde på en batteritid på rundt 4 timer ved lett, variert bruk. 

Konklusjon 

Bare for å fullføre batteridelen - det er omtrent det eneste som står i veien for toppkarakter til denne PC-en. 
Det er uansett uten tvil en av de beste vi har hatt på testbenken denne sesongen. 
Solid utført, støysvak, meget god ytelse, glimrende skjerm og tastatur. 
Vi gir den en meget sterk femmer på terningen og velfortjent Anbefalt-stempel. 

Merk imidlertid våre små negative bemerkninger i oppsummeringen under, og ta alltid en titt på vår alltid oppdarte testoversikt før du bestemmer deg. 

Asus N56VZ-S4027V 
