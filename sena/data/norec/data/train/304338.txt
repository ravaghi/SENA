Ny start - igjen - for Ida Jenshus
Tilbakelent og drømmende på «Starting Over Again». 

ALBUM: 
Ida Gjølga Jenshus (27) tok et viktig skritt til siden med ep-en «Let It Go», som var atskillig mer eksperimentell enn de tre foregående albumene som alle - imponerende nok - er belønnet med Spellemannpriser. 

Ny start 
Fem måneder etter den sjelsettende ep-en, innvarsler «Starting Over Again» - igjen - en ny start. 
Men, det er mer snakk om å konsolidere og forene de to musikalske verdener hun har befunnet seg i, countrymusikken på de tre første albumene og den nye retningen mot alternativ country og episk rock på den Spellemann-nominerte ep-en - denne gang i popsolistklassen. 

Åpne landskaper Psykedelia-flørtingen er ikke dratt videre, derimot har hennes etter hvert faste produsent Kåre Christoffer Vestrheim tatt henne på en nytt spor som fører tankene mer i retning store, åpne landskaper - med en og annen kaktus innen rekkevidde. 

For noen av oss finnes det knapt noe vakrere skue. 

Bredere pensel Musikken er svevende og drømmende. 
Vestrheim og co-produsent Jenshus bruker enda bredere pensel enn sist, men med jevnere strøk og uten at de skeier ut eller tar av i noen retning. 

Bortsett fra når munnspillet får synge, da. 
Skulle tro Jenshus er gått i lære hos Neil Young. 

Eagles Seks låter på 39 minutter vitner om store ambisjoner, og Jenshus er ikke snau når hun velger samarbeidspartnere på tekstsiden heller. 

Se bare: 
Samarbeidet med Martin Hagfors har vart en stund, Kevin Salem ble et navn fra «Let It Go» og nå bidrar sannelig også John David Souther - på avsluttende «My Last Goodbye». 

Jeg gjentar, JD Souther - soloartist, medlåtskriver på noen av Eagles' mest kjente låter og låtskriver for og medlem av bandet til Linda Ronstadt. 
Med mere. 
Og intet mindre! 

Lange låter Ida Jenshus synger om å komme hjem og om å starte på nytt, men det er også et siste farvel til noe. 

Musikken står hun sjøl for - sammen med gitarist Alexander Pettersen, Vestrheim og Souther. 
Det går forsiktig for seg, og er mer strømlinjeformet enn på mer eksperimentelle og monumentale «Let It Go EP». 

Etter en svært rolig åpning i form av den nesten ti minutter lange tittellåten, setter vakre, og nesten like lange «Changes/What Is Time?» en standard som bare overgås av «Set Us Free», som er blitt med over fra ep-en. 

«Coming Home To You» og «Martha Mercy May» følger i samme spor. 

Imponerende - igjen! 

Du finner Jenshus på flere festivaler i sommer, deriblant Øya, Pstereo og Steinkjerfestivalen. 
En norgesturné er allerede i gang. 
