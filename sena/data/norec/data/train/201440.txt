KitchenAid Artisan kjøkkenmaskin
Er den virkelig så god som alle skal ha det til, eller er den mest til pynt? 

KitchenAid-kjøkkenmaskinen er en klassiker. 
Tusenvis av amerikanske husmødre og Manuela Kjeilen, kvinnen bak Norges mest elskede blogg, Passion4baking, kan da umulig ta feil? 
Vi tar nok ikke helt feil, om vi tipper at en slik kjøkkenmaskin står på toppen av mange ønskelister i år. 
For selv om det verste cupcake-hysteriet vel er over, og halve Norge går på lavkarbo, er det fortsatt mange som baker. 
Boller, langpannekake til barnebursdager - og den nye bakefarsotten; knekkebrød. 

Det verste du kan søle på kjøkkenbenken: 
Dette bør du være obs på om du skal lage fancy muffins 

Slik testet vi 

Innholdsfortegnelse: 
Slik testet viUtseende og brukervennlighetI brukKonklusjon 

Vi har ikke testet noe ekstrautstyr, men holdt oss til maskinens hovedformål; piske, blande og elte. 

Visste du at du også får hvitevarer fra KitchenAid? 

Utseende og brukervennlighet 

Enten liker du utseendet på KitchenAid-maskinen (det gjør vi), eller så liker du det ikke, men uansett hvordan man vrir og vender på det, har den blitt et ikon. 
Det som slo oss da vi pakket den ut er at den er forbausende nett og tar lite plass på benken i forhold til det en kanskje skulle tro. 
Vi kan for eksempel fint heve og senke på hodet uten at det dunker borti overskap eller lyslisten. 

Maskinen kommer med en praktisk stålbolle, og rørespade, visp og deigkrok, i tillegg til et sprutelokk. 

Maskinen er også særs enkel og intuitiv å sette på: 
På den ene siden er det en spak som du må bruke for å heve eller senke hodet på maskinen, på den andre siden er det en spak for kontroll av fart. 
Begge to har fine illustrasjoner over som ikke er til å ta feil av. 

I bruk 

Vi ble litt skuffet da vi brukte maskinen første gang. 
Vi laget en eller annen form for kake, og etter at vi hadde pisket smør og sukker og skulle ha i eggene, begynte det å skjære seg, for mye av røren ble sittende fast på siden - og også helt nederst i bollen. 
Her var det bare å ta frem slikkepotten. 
Den ble også vår beste venn gjennom testperioden. 

Nå er vi nok litt bortskjemt med vår antikvariske kjøkkenassistent fra Electrolux fra slutten av 70- eller begynnelsen av 80-tallet, som har en egen "deigskrape". 
Her går skålen rundt, mens vispen eller deigkroken slår, og en egen skrape drar løs alt fra kanten av bollen og sørger for at du slipper å stoppe maskinen underveis for at alt skal blande seg. 

Maskinen taklet de fleste brasene bra for enkle porsjoner. 
Men når vi prøvde å doble dem, ble det verre. 
Å piske eggehviter for eksempel, var ikke noe problem, selv om de nådde nesten opp til kanten av bollen, og over vispen, men maskinen måtte se seg slått mot dobbel porsjon bolle-, brød- og pepperkakedeig. 

Konklusjon 

Til tross for at vi ble litt skuffet over at vi måtte frem med slikkepotten; vi kan trygt anbefale denne til matlaging- og bakeglade hobbykokker. 
Eller dem som trenger et lite puff for å bli det. 
Og det er ikke bare må-ha-effekten, og at vi synes kjøkkenbenken nå er litt tom. 
Den er rett og slett enkel i bruk, enkel å rengjøre (ja, delene går i oppvaskmaskin) og effektiv. 
Med sine 300 Watt styrke, trekker den også langt mindre strøm enn de fleste andre alternativene på markedet som typisk trekker opptil 1.000-1.500 Watt når de kjøres på fullt. 

KitchenAid sliter litt med doble porsjoner, spesielt når det kommer til de litt tøffere deigene. 
En og en halv porsjon kunne nok gått i et par tilfeller, men dette er ikke nødvendigvis maskinen for mormor og de åtte ungene. 
For en vanlig familie, derimot, er det perfekt bakehjelp. 

Vi kan trygt anbefale denne til helt vanlige husholdninger, som er villig til å betale litt ekstra for utseendet. 
Og dersom nissen leser dette: 
KitchenAid Artisan står øverst på ønskelisten vår i år. 

10.000 kroners-spørsmålet for mange vil imidlertid være: 
Hvordan står den seg i forhold til en Kenwood Major? 
Følg med neste uke for test av denne! 
