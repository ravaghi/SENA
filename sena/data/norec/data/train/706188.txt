Sandnes-band med kreativ dødsmetall
Metall med en vri på plate nummer to. 

Art of Deception: 
"Path of trees" (Rob Mules) 

90-tallet var et bra tiår for tungtrockende band fra distriktet. 
I dag heter flaggskipet Kvelertak, og det gror i sporene etter dem også. 
Sandnes-bandet Art of Deception debuterte for to år siden med "Shattered delusions". 
De kaller seg et dødsmetall-band med progressive elementer og thrashy vibes, noe som betyr hard og massiv lyd med ett og annet krumspring. 

Vokalist Marius Ofstad, gitarist Sindre Wathne Johnsen, trommis Einar Petersen og bassist Patrick Ivan Rørheim åpner med "Ocean turns", som et godstog med kurs for ødeleggelse. 
Deretter viser den akustiske introen på "The contortionist" at de har selvtillit nok til å tukle med sjangeren, noe som gjentar seg i "Cosmic fire". 
"Lysjakt" åpner som en metallversjon av "Humlens flukt". 

Mot slutten får vi den myke instrumentalen "Shadows", og "The fire inside" virker å gå i samme lei før vi får et nytt skifte. 
Mer trøkk i metallet hadde gjort seg, men det er et spørsmål om studiopenger. 

Beste spor: 
"Path of trees", "Lysjakt", "The fire inside". 
