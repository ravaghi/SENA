Sidekick i sentrum
«Jak & Daxter»-serien har blitt et av flaggskipene til Playstation 2. 
Her har sidekicken Daxter fått sitt eget spill. 
Og for et spill det er! 

Hva holdt egentlig Jaks trofaste følgesvenn Daxter på med i de to årene de var separert mellom «Jak and Daxter» og «Jak II»? 
Det er det du får svaret på i PSP-spillet «Daxter». 

Vi befinner oss i Haven City, hvor Daxter får seg jobb i det lite glamorøse selskapet Critter-Ridder Extermination Company. 
Han skal utrydde skadedyr, altså. 

En jobb som leder opp mot starten på «Jak II», hvor kjennere av serien vil huske at Jak blir reddet av Daxter. 

Spillbarheten er svært lik den du finner i Jak-serien, men «Daxter» går tilbake til seriens røtter og leverer en koselig og underholdende spillopplevelse, uten de tildels krampeaktige «modne» elementene som preget «Jak II» og «Jak 3». 

Store brett hvor du skal samle forskjellige ting og slåss mot krypdyr, altså, iblandet noen herlige minispill og en liten, men kul, multiplayerdel. 
«Daxter» er dessuten et spill for deg som liker å utforske hver eneste krik og krok av virtuelle verdener på leting etter skjulte godsaker - du vil bli rikelig belønnet. 

Både visuelt og innholdsmessig bygger det ut den populære serien på en naturlig og bombastisk selvsikker måte. 
Ja, jeg vil faktisk gå så langt som å si at det er blant det aller ypperste denne serien har prestert til nå - selv om det er laget for en håndholdt maskin. 

For mange har bablet i vei om at PSP er en håndholdt PS2 når det gjelder grafikk og andre teknologiske muligheter. 
Dette er egentlig første gang det har blitt bevist til fulle. 

Ikke på grunn av grafikken og teknologien i seg selv. 
Nei, grunnen er simpelthen at vi her har et spill som kunne ha kommet ut på PS2 eller en hvilken som helst annen spillplattform uten at noen ville ha stønnet og kalt det et håndholdt spill. 

Samtidig som det i seg selv er en ypperlig håndholdt spillopplevelse. 

«Daxter» er mitt favorittspill på PSP til nå. 
En hårsbredd fra sekseren. 
