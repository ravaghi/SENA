Mario Sports Mix
Halvkokt pasta fra den lubne italieneren. 

Dagene da Mario i all hovedsak handlet om å hoppe ihjel Goombas og Koopa Troopers er for lengst forbi. 
Vi har sett ham som partyfikser, reserfører og ikke minst kampsportsutøver, i det som etter hvert har blitt et fjell av en spillsamling. 
Den her gangen er det maskotens atletiske side og lagånd som skal blottlegges gjennom fire unike idrettsgrener. 

Bak prosjektet finner vi den stagnerende rollespillgiganten Square Enix, som leverer en oppbrukt og middelmådig Mario. 

Idrett på japansk 

Mario Sports Mix til Nintendo Wii inkluderer totalt åtte aktiviteter, hvorav den ene halvparten er idretter og den andre enkle småspill. 
Hovedattraksjonene spillet har å tilby er basketball, ishockey, volleyball og kanonball - noe jeg antar vi kan takke Ben Stiller for. 

I hver gren kan du spille med enten to eller tre spillere på hvert lag, og ellers fungerer ting slik som de alltid har i Marios sportslige eskapader. 

De utvalgte grenene er brutt ned til sine mest grunnleggende prinsipper, og så tilsatt en sunn dose kaos, nybegynnervennlighet og gimmicker. 
Glem icing og tekniske feil, så lenge du vet hva en sentring eller et skudd er, så er du klar for Sports Mix. 

Fleksibelt 

Er det en ting Mario Sports Mix bør krediteres for, er det den gode læringskurven. 
Nybegynnere vil komme imponerende langt ved bare å vifte med spaken, og trykke på en til to knapper. 
Mens mer erfarne spillere kan ta i bruk mer avanserte funksjoner som mektige spesialangrep, og effektive kontra-offensiver. 
Du har både muligheten til å spille med Wiimoten som en klassisk kontroller, eller Nunchuk-oppsettet, som jeg for en gangs skyld fant mer underholdende og prestasjonsfremmende. 
De ikoniske oppgraderingsrutene er selvfølgelig på plass, og dukker tilfeldig opp på bakken mens ballen eller pucken er i spill. 

Klassikere som røde og grønne skjell er nyttige for å slå ut motstandere i noen sekunder, og gullmynter gir ekstrapoeng ved neste scoring. 

Eksempelvis vil et gullmynt og en hockeyscoring gi to poeng, mens to mynter pluss et trepoengerskudd i basketball, resulterer i fem poeng. 
Denne mekanismen fungerer godt, og er spesielt til hjelp for mindre erfarne spillere, ved at det kompenserer for færre mål med høyere poeng. 

Mulighetene for å tilpasse spillet til sin personlige stil, er ytterligere tilstedeværende gjennom figurenes styrker og svakheter. 
Gigantene Donkey Kong og Bowser er eksempelvis ekstremt kraftige, men samtidig veldig treige. 
Det motsatte vil være tilfellet for slankere skikkelser som den nærmest anorektiske Waluigi. 
Persongalleriet i Sports Mix har i tillegg til de faste deltakerne, som Yoshi og Peach, fått besøk fra utvikleren Square Enix egne merkevarer Final Fantasy og Dragon Quest. 
Det er her verken snakk om storheter som Cloud eller Sephiroth, men klassiske figurer fra NES-æraen. 

Må spilles med andre 

De fleste “partyspill” må spilles med andre for at det i hele tatt skal kunne kvalifiseres som underholdning, og i dette tilfellet er dette en underdrivelse. 

Uten å gå inn på smådetaljer, kan jeg si så mye at den kunstige intelligensen til motstanderne er alt annet enn imponerende. 

Flerspillermulighetene er derimot mange. 
Du kan spille med og imot venner, både i stua eller over nettet. 
Hvis du dessuten skulle bli lei av de tradisjonelle sportene, finnes det også fire småspill, som kunne vært hentet rett ut fra et hvilket som helst Mario Party-spill. 
Blant disse var det bare en jeg fant minneverdig, og denne dreier seg om å ta imot fargede baller som rytmisk kastes ut til spillmelodier. 

Oppbrukt og gjenbrukt 

Vanligvis involverer mine første stunder med nye Mario-spill store mengder nostalgi og barnslig entusiasme. 
Denne gangen kan jeg dessverre ikke si det samme. 
Det er ikke noe som er direkte feil med spillet, men det er heller ikke radikalt nytt, eller spesielt interessevekkende. 
Oppskriften har jeg vært borti et titalls ganger før, og det gjøres lite for å fornye. 

At arbeidet bak spillet tilsynelatende har bestått av å klippe og lime idrettsgrener fra tidligere titler som Mario Slam Basketball og Mario & Sonic at the Olympic Winter Games, er heller ikke noe jeg setter så veldig pris på. 

Mario Sports Mix klarer verken å imponere eller fenge meg på noe som helst vis. 
Av de totalt fire idrettene er det bare ishockey og basketball som holder mål, og det er rett og slett ikke godt nok. 
Den samlede spillopplevelsen er helt medioker, og jeg tviler på at noen i det hele tatt vil huske spillet om et år eller to 
