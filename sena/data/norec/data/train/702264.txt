Blodbad i Moskva
Som straff må smågangster-trellen Stephen Dorff reise til Moskva for å finne en tsar-stjerne. 

Han er en mann som uten samvittighet kunne ha stjålet julenissens skjegg, men han takler dårlig en skjult 13. etasje i det russiske hotellet. 
Der finnes nemlig en diger splatterversjon av Ivan den grusomme i opera-kostyme. 
Han ser ut som Greven av Gral og kapper halser. 

Russerne snakker som når Harald Heide Steen jr. sa balalaika-orkester. 
Det finnes så strenge religiøse kvinner at de kunne ha sjelevandra fra en norsk fjernsynsteateroppsetning i 1967. 
Det finnes en torpedosjef som heter Peter Bogdanovich. 
Det finnes ei dame i trangt skjørt som heter Anna (spilt av engelske Jaime Murray) og ser ut som en plausibel selvmordsgrunn i et Tsjekhov-skuespill. 

Kit Ryans film forsøker desperat å være vittig uten egentlig å klare det. 
Men filmen er kuriøs i betydningen «det er fredag og den som sier en eneste alvorlig ting må ha vorspiel med seg sjøl ute i snøen». 
