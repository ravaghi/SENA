Sondre Bratland «Syng meg heim»
(Kirkelig Kulturverksted) 

Velklingende, men forutsigbar country 

Få norske menn kan måle seg med Sondre Bratland i stemmeprakt. 
Vakkert, stødig og trygt bærer stemmen hans oss inn i lengsel og håp. 
Nå tar han for seg countrytradisjonen med egne oversettelser av Johnny Cash og Hank Williams, men også egne låter til dikt av for eksempel Olav H. Hauge. 
Knut Reiersruds dobro og lap steel sørger for country-elementet, mens hardingfelespilleren Einar Mjølsnes og Hans Fredrik Jacobsen på blant annet fløyter og sekkepipe gir norske og irske anstrøk. 
Det klinger godt, kanskje for godt. 
Det mangler en kant å bryne seg på. 
Enkelte ganger blir dette en ren stiløvelse som ikke beveger seg utover genretypiske klisjeer. 
Kjærkomment beveger musikken seg utover det forutsigelige i «Kom ikkje med heile sanningi». 

CARL PETTER OPSAHL 
