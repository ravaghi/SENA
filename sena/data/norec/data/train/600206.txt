#AltForÅBliKjendis
Regi: 
Tobias Frøystad 

Skuespillere: 
Jørgen Kjønø, Tayo Cittadella Jacobsen 

Aldersgrense: 
11 år 

Det kanskje beste man kan si om «The Dextape», er at den ikke gir seg ut for å være noe annet enn den er: en tullete tulledokumentar om to tullinger. 
Og når listen først er lagt såpass lavt, blir eimen av nullbudsjett, amatørskap og russerevy noe man kan leve med. 

I det tullballet begynner , har de enkle, festglade herrene Jørgen «Dex» Kjønø og Tayo «Fab» Citadella Jacobsen, kjent fra gonzo-reiseshowet «Dexpedition» på VGTV og MTV, nettopp kjørt den såvidt påbegynte karrieren sin i grøften. 
Det har noe med en pinlig sexvideo å gjøre. 
Veien tilbake til rampelyset går via alle de tidsriktige kjendisgreiene: modelljobbing, eget klesmerke, stand-up, rapping. 
At de to ikke har talent for noen av delene, spiller ingen rolle. 
Dette handler kun om å bli kjent. 

«The Dextape» er en film man fint kan lolle til samtidig som man holder et halvt øye med livet på Snapchat. 
Storyen er løs, formen episodisk, tempoet høyt og i hvert fall en del av vitsene — fremført på lett enerverende sitcom-amerikansk - riktig festlige. 

80 minutter i dette selskapet er likevel å tøye strikken. 
Spørsmålet er om ikke tullebukkene «Dex» og «Fab» hadde vært best tjent med å tulle videre i det korte webisode-formatet. 
