Doktor Proktors tidsbadekar
Tidsreisefilm med passe rampete handling. 

Du vet at promp er gøy. 
Alle vet det. 
Derfor har også Doktor Proktors tidsbadekar innslag av enerens prompepulver. 

Men den har også tidssåpe, og gjør at eventyret utvides i både tid og rom. 

Regissør Arild Frölich har laget nok en morsom og energisk barnefilm, med fargerike figurer, fine effekter og passe rampete handling. 

Den mangler voksne undertoner som kunne hevet kvaliteten for et eldre publikum, men treffer målgruppa si godt. 

Må reise tilbake i tid 

Lise (Emily Glaister) og Bulle (Eilif Hellum Noraker) mottar et gammelt postkort fra Doktor Proktor (Gard B. Eidsvold). 

Han har reist tilbake i tid, men står nå fast i 1969. 
Hvorfor barna får kortet først nå er ikke godt å si, men la oss ikke henge oss opp i det. 

Saken er at de må reise etter ham med mer tidssåpe, men som vi alle vet, kan tidsreiser by på så mange problemer, og snart må de enda lenger tilbake i tid og møte både Napoleon og Jeanne D'Arc. 

Dette er selvsagt ikke første gang vi ser en film der tidsreisende endrer historien. 
Det er lett å dra paralleller til både Tilbake til fremtiden, Bill and Ted's Excellent Adventure og Brødrene Dal og Spektralsteinene. 

Doktor Proktors tidsbadekar tilfører ikke noen spesielle nye elementer til sjangeren, men tar i bruk de velkjente triksene. 

Og gjør det med frisk historiefortelling med en gjennomgående lystig innstilling. 
Frölich & Co greier til og med å referere til Scarface og brenne en antatt heks på bålet uten at det formørker filmen nevneverdig. 

Mer fres over doktoren 

Filmens unge hovedrolleinnehavere er flinke, men fremdeles litt stive og gammeldagse i formen. 

Bulle er den mest fargerike og fremtredende av figurene, men snakker som en gammel mann fra 1950-tallet. 
Lise er fremdeles litt stille og forsiktig, og figuren kunne nok hatt godt av å bli gjort litt tøffere. 

Doktor Proktor spilles av Gard B. Eidsvold, som tok over for en opptatt Kristoffer Joner, og selv om han var ok i eneren, synes jeg faktisk at Eidsvold passer litt bedre i rollen. 
Det er litt mer fres over doktoren i denne filmen. 

Ellers er Atle Antonsen tilbake som skurk, denne gangen som sleske Claude Cliché, som vil tvangsgifte seg med Proktors gamle flamme Juliette (Kristin Grue). 

Arthur Berning, Erlend og SteinJo, Christian Skolmen, Linn Skåber og Eili Harboe har underholdende biroller. 

Og bare vent til du får se Helén Vikstvedt i den herlig slemme rollen som Raspa, med norsk filmhistories styggeste tanngard! 

Doktor Proktors tidsbadekar har et gjennomarbeidet uttrykk med høy kvalitet på produksjonsdesign, kostymer, musikk, foto og klipp. 

Effektarbeidet er også godt utført, blant annet i en imponerende scene som må være den største folkeansamlingen noensinne i en norsk film! 

Et sprekt persongalleri, god fremdrift i historien og en god dose barnlig humor, gjør Doktor Proktors tidsbadekar til en sikker publikumsvinner 
