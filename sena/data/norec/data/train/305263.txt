Anmeldelse:Maktbalansen i «Game of Thrones» vakler 

Hvordan i huleste skal det gå med Tyrion? 

TV-SERIE: 
Det åpner med seriens hittil første flashback: 
En ung og arrogant Cersei Lannister drar med seg ei venninne ut i skogen for å bli spådd av en heks. 

Hun er sitt sedvanlig ufordragelige jeg mot heksa. 
«Skal jeg gifte meg med prinsen?» spør hun. 

Svaret er såpass blodig og forferdelig at det kan være med å forklare hvem og ikke minst hva Cersei har blitt på sine eldre dager - samtidig som det setter stemningen for sesongen. 

For du trodde vel ikke at noen var trygge? 

Spenningsnivået 
Er «Game of Thrones» 2010-tallets største tv-seriefenomen? 
Siden premieren på betalkanalen HBO i 2011 har kultstatusen rundt filmatiseringen av George R.R Martins fantasyklassiker eskalert ved hvert eneste blodige sverddrap, ved hvert eneste kupp, ved hver eneste pupp. 

Så når sesong fem nå har premiere er spørsmålene flere: 
Kommer serieskaperne D.B Weiss og David Benioff til å klare å opprettholde spenningsnivået nå som flere sentrale maktpersoner har avgått ved døden? 

Dette er den første sesongen der plottet, for å kunne klare å binde det hele sammen til slutt, etter sigende skal begynne å avvike mye fra bøkene. 
Kommer fansen til å akseptere den nye handlingen? 
Klarer serieskaperne å holde på den røde tråden? 

Og sist, men ikke minst, hvordan i huleste skal det gå med Tyrion? 
For det eneste som er sikkert i «Game of Thrones»-universet er valar morgulis, at alle skal dø. 

Og hvis du mot formodning ikke har fått med deg hvem som har dødd i de foregående fire sesongene, er det nok lurt å se seg opp på serien før du nå leser videre. 

Valar morgulis 
Det er antagelig bare snakk om dager siden Tyrion Lannister (Peter Dinklage) gikk amok med armbrøst og drepte både sin eks-elskerinne og mektige far, Tywin Lannister. 

Der vi møter Tyrion på vei over havet i ei kasse, reddet av Varys (Conleth Hill), er maktbalansen i Westeros nok en gang på vaklende grunn. 

Heldigvis for unge Kong Tommen ser det ut til at Stannis (Stephen Dillane) er opptatt med å finne ut hvordan han skal erobre nordområdene, mens Daenerys (Emelia Clarke) sliter med å regjere rettferdig i Mereen. 

Samtidig er det umulig å si hva slags utspekulerte planer Littlefinger (Aidan Gillen) har, nå som han har Sansa med på laget, eller hva som egentlig er i ferd med å skje nede i sør, i Dorne, der det syder av hevntørst og hevnplaner. 

Så, funker det? 

Etablering Selvfølgelig! 

Første episode bruker kanskje litt mye tid på å å etablere hvor karakterene er, det skjer ikke så mye, men den ender selvfølgelig dramatisk. 

Tematikken ligger så langt langs tidligere velkjente akser som hevn, fanatisme, samvittighet, hvor langt den menneskelige natur er villig til å gå for å tilskrape seg makt. 

Universet er enormt, CGI-dragene tilbake, vi introduseres for det sørlige Dorne. 

Karakterene er i evig utvikling, samtidig som nye bekjentskaper sakte, men sikkert, siger til. 
Vi får også, endelig, et gjensyn med en gammel fanfavoritt. 

Og som vanlig i «Game of Thrones»: 
Man vet aldri hva som kommer til å skje, hva folk kommer til å gjøre. 

Akkurat som i livet. 

Den eneste som er noenlunde stødig er Jon Snow, som, på truss av den evige sutringen, nok en gang viser at han har baller på størrelse med drageegg. 

Men det visste vi jo fra før. 
