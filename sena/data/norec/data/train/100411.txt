Moderne «Frøken Detektiv»
«Hannah Montana» er et spill for unge jenter som liker å løse mysterier. 

Vi heier på spill der jenta er helten. 
For det første er det altfor få av dem. 
For det andre kan det være med på å øke antall jenter som spiller. 

«Hannah Montana» er heldigvis ikke noe sukkersøtt prinsesse-spill, selv om godeste Hannah også bryr seg om klær og sminke. 
Hannah er smart og handlekraftig, og går ikke av veien for å løse et mysterie eller to. 

Hannah Montana er en stor popstjerne, men hennes egentlige navn er Miley Stewart. 
Bestevennen Lilly skal være den eneste som vet om Hannahs hemmelige identitet. 
Men noen andre har oppdaget den og er i ferd med å røpe den, og bestevenninnene må sammen forsøke å finne ut hvem det er. 

Ved hjelp av et bykart kommer Hannah seg enkelt til skolen, stranden, shoppingsenteret og andre sentrale steder. 
Her må hun prate med folk, utveksle uilke gjenstander som hun ofte må sette sammen til noe annet, og utforske miljøet for spor som hjelper henne med å komme videre. 

Dette er ganske spennende, spillet har et godt driv som gjør at du hele tiden vil videre. 
Nettopp derfor er det så synd at spillmakerne ikke har gjort seg enda mer flid med spillet. 

Grafikken er platt og du belønnes for lite for utforsker-innsatsen. 
Her finnes nesten ingenting i skjulte kroker - kun det du har fått beskjed om å finne. 
Dette gjør spillet litt for enkelt og forutsigbart. 

Spillet burde også vært med norsk tale, slik at barna ikke må kunne engelsk for å spille. 
