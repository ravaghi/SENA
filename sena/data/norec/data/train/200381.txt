Halo (PC)
Det er ingen tvil om at Halo fremdeles er et fantastisk spill, selv et par år etter at det kom på XBox, men hvordan klarer det konverteringen til PC-formatet? 
Les vår omtale. 

Det er en god stund siden Halo kom til XBox - faktisk nesten to år, hvis man tar utgangspunkt i den amerikanske lanseringen. 
I Norge fikk vi Halo 14. mars 2002, og vi ble umiddelbart imponert over spillets glimrende historie, stemning og flotte grafikk. 
Det eneste problemet var at spillet hadde tendenser til å være ganske repetitivt til tider. 

LES OGSÅ: 

Halo startet opprinnelig sitt liv som et PC og Mac-spill, og det skulle bare mangle at det til slutt ble sluppet på PC-plattformen. 
Firmaet Gearbox har bruk de siste årene på å konvertere Halo til PC, mens skaperne Bungie er opptatt med å lage en oppfølger. 
Selv om enkeltspillerdelen er så å si identisk med XBox-utgaven, har Gearbox lagt til et solid multiplayermodus. 

Alderen synes 

Vi har lurt mye på hvordan den grafiske siden av spillet ville se ut på en PC. 
Fordelen med Gearbox' port er at den utnytter PCens fleksibilitet, og du kan for eksempel sette oppløsningen helt opp til 1600x1200, eller skru ned detaljnivået hvis du har en svakere maskin. 

Selve kvaliteten på grafikken er noe varierende - det er klart at motoren bak har noen år bak seg, og mange omgivelser virker rett og slett noe firkantet. 
Teksturene er ikke alltid like detaljerte, og noen av personene du møter ser også ganske enkle ut. 
Men på den andre siden av skalaen er det mange nydelige utendørsområder, flott animerte fiender og stilige spesialeffekter. 
Alt i alt ser Halo definitivt fint ut, men til tider synes det at motoren ikke er den mest avanserte i verden. 

Det som absolutt er litt dumt, er at det er en god del hakking underveis. 
En rask titt på diverse diskusjonsfora avslører at mange brukere sliter med det problemet, så Gearbox kunne tydeligvis ha optimalisert koden bedre. 

Samme historie 

Som sagt er enkeltspillerdelen i Halo på PC helt identisk med originalen. 
Har du spilt spillet på XBox, er det ikke mye å hente her, med mindre du har lyst å oppleve spillet med klarere PC-grafikk og nyte den mer nøyaktige mus og tastatur-kontrollen. 

For å friske opp minnet - historien i Halo handler om krigen mellom mennesker og en fremmed rase kalt Covenant, som forsøker å utrydde oss. 
Du er Master Chief, en genetisk modifisert supersoldat, som havner på den merkelige ringverdenen Halo, etter et slag i rommet. 
Det er fullt av Covenant på Halo, som tydeligvis har en hemmelighet romvesene ønsker å finne. 
Det er også mange andre menneskesoldate som krasjlandet på verdenen, så du er ikke alene. 
I tillegg får du støtte fra dataprogrammet Cortana. 

Enkeltspillerkampanjen er uten tvil ekstremt stemningsfull og fortalt på en meget stilig måte. 
Musikken og lydbildet sørger for den riktige atmosfæren, og spillet bruker virkemidler som får deg til å føle deg som en del av en filmaktig opplevelse. 

Det som fremdeles trekker litt ned er de mange småkjedelige innendørsbrettene, med kliss like rom som gjentas om igjen. 

Det som imponerer er den meget avanserte kunstige intelligensen, både til fiendene og medsoldatene. 
Til tider merker vi likevel at tiden har løpt litt fra Halo: 
Det har for eksempel kommet så mange lagbaserte spill i det siste der du kan kontrollere og gi ordre til dine medsoldater, at vi savner en sånn mulighet i Halo. 

Totalt sett er spillet fremdeles en fornøyelig enkeltspillet opplevelse. 
Ikke like fantastisk som det var en gang i tiden, men fortsatt gøy. 

Best på nett 

Det kanskje sterkeste salgspunktet til Halo er likevel de mange flerspillermulighetene. 
Her har Gearbox gjort en glimrende jobb, og Halo er muligens det mest interessante nye online-spillet akkurat nå. 

Alle flerspillerbrettene fra XBox-versjonen er intakt, og i tillegg har Gearbox designet seks nye brett. 
Alle brettene støtter nå også kjøretøy, noe som er kanskje den største nyheten. 
Det er mulig å fly Banshee-flyene, og bare det er noe av det mest underholdende vi har gjort på en stund. 
Det har kommet en ny versjon av Warthog-jeepen, med rakettutskytningsrampe påmontert. 
Og det er noen nye våpen med, blant annet en flammekaster. 

I tillegg har Halo fått en lang rekke spillmoduser, så det er langt fra bare deathmatch (her kalt Slayer) eller CTF som gjelder. 

Det er allerede mange spillere på nett, og koden virker veldig stabil. 
Dessverre har vi møtt på flere team killers i Halo enn i mange andre spill, og det er for øyeblikket ingen muligheter for å moderere kamper og kvitte seg med de plagsomme spillerne. 

Et annet problem er at Gearbox ikke tok med co-op-modusen, noe som var svært gøy på XBox. 
Det er ikke noe vi personlig savner, men vi vet at mange andre gjør det. 

Konklusjon 

Gearbox har absolutt gjort en god jobb med å konvertere Halo til PC. 
Som vanlig har PCen fordelen med klarere grafikk og bedre kontroll, men til gjengjeld må du utstyre deg med en skikkelig kraftig maskin. 
Enkeltspillermodusen er identisk med XBox-versjonen, men multiplayerdelen er meget bra. 
Hvis du har spilt XBox-versjonen ut og inn, og ikke er spesielt interessert i å spille på nett, blir det kanskje bortkastede penger, men det er ingen tvil om at Halo fremdeles er en meget god tittel, og du bør absolutt prøve det hvis du ikke har gjort det enda. 

Vi anbefaler også at du leser vår test av XBox-versjonen, for grundigere gjennomgang av enkeltspillerdelen. 
