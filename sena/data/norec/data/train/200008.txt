Cowon iAudio 6
Cowon er et selskap som på et par år har klart å skape et respektabelt rykte med sine iAudio-produkter. 
Sist på lasset er en liten og stutt sak som heter iAudio 6. 

Det første som slår oss når vi pakker opp iAudio 6 fra esken er at den er... klumpete. 
iAudio 6 - en av de første mediespillerne med en 0,85 tommers harddisk - er nemlig 1,9 cm tykk, og kapasiteten er likevel ikke på mer enn 4 GB. 
Som referanse er dette likt (altså kapasiteten, ikke tykkelsen) som den flash-baserte iPod nano (4 GB-versjonen), og prisen ligger også i samme gate. 
Så selv om designerne ikke akkurat kan beskyldes å forsøke etterligne en iPod nano, er det likevel vanskelig å ikke ha et lite sideblikk til denne. 

Rent bortsett fra designet og layouten med knapper og touch-kontroll (den totale estetikken kan jo debatteres) er den også både lavere og mindre bred enn en iPod nano. 
Men den er til gjenjeld nesten tre ganger så tykk! 

Ingen lader, ingen dongle 

Med spilleren følger de obligatoriske el cheapo ørepluggene, USB-kabel og ekstra USB-overgang, pluss en lydkabel med 3,5 mm jackplugg i begge ender. 
Ingen lader, ingen spesiell docking-dongle, så en hvilken som helst USB-kabel med liten plugg i den ene enden duger. 
Spilleren trenger heller ingen drivere, og skal fungere med alle datamaskiner som har USB. 

Overføring av filer er enkelt og greit som vanlig filbehandling, og spilleren lades også gjennom å være koblet til USB-porten på en datamaskin. 
Men du får ikke lov til å lade den og høre på musikk samtidig. 
En annen ulempe er at du altså faktisk er avhengig av en datamaskin for å lade det interne batteriet, som ikke er ment å byttes ut. 
Og på reise er det lite praktisk å dra med seg en så stor lader... 

Kronglete og treig navigering 

Vårt testeksemplar kom kun med bruksanvisning i produksjonslandets språk, og siden vår koreansk er litt rusten måtte vi nøye oss med å trykke på de knappene som til enhver tid virket fornuftig. 
En fin måte å teste brukervennligheten, om ikke annet. 

Når en spiller har mange funksjoner og få knapper, betyr det nødvendigvis at de samme knappene brukes til flere ting. 
Men ikke alt er like logisk... 
For eksempel er det en knapp for å navigere fra sporet som spilles til sporlista, mens en annen knapp må brukes for å gå opp de resterende nivåene. 
Greit nok når du venner deg til det, men vi har sett mer elegante løsninger. 

Hvis det er tykkelsen det kommer an på... 

En annen ting er at spilleren er litt... tja, treig. 
Når vi skal hoppe frem et par låter får vi gjerne en pause på et sekund og en vente-animasjon. 
Det er jo i og for seg ikke så veldig lang tid, men du må altså vente på at spilleren skal bli klar før du kan hoppe videre. 
Hopping over flere spor kan altså ta litt tid, og det lønner seg å gå opp et nivå og velge sporet direkte fra sporlista i stedet. 

En liten "på"-indikator hadde også vært fint. 
Når både lysene bak tastene og selve skjermen skrur seg av for å spare strøm, er det ikke mulig å se om spilleren er av eller på. 
Vi klarte fint å lade ut den ut på grunn av dette.... 

Bra, men liten skjerm 

Selve displayet er en klar og fin liggende OLED-skjerm på 160x128 piksler med 260.000 farger. 
På grunn av skjermens natur er innsynsvinkelen kjempebra, og foruten å se jpeg-bilder (riktignok uten muligheter til å zoome inn på detaljer) duger den også til å se film på, selv om kun mpeg4-format støttes av spilleren. 
Uansett innbyr ikke akkurat skjermen på 1,3 tommer til noen stor filmopplevelse, så denne funksjonen er vel mer for show-off enn noe annet. 

iAudio 6 har mye å tilby av ekstrafunksjoner. 
Den har stereo FM-radio med mulighet for å lagre 24 frekvenser. 
Det er også en opptaksfunksjon som kan ta opp direkte fra radio, linje-inn eller den lille innebygde mikrofonen. 
Hvis du av en eller annen grunn vil lese text-filer på den så er det også mulig. 
Og selvfølgelig fungerer den også som en ren USB-minneplugg, dersom du skulle lure på det... 

En annen kjekk sak er jo at spilleren kan brukes direkte som lagringsplass for bilder fra ditt digitale kamera. 
Med den medfølgende USB-overgangen er det bare å koble opp spilleren mot USB-kontakten på kameraet, og den dukker da opp uten noe fikling. 

Sound of music 

Nåvel, hittil har vi ikke sagt noe om lyden. 
En sak på denne størrelsen, videomuligheter til tross, vil jo i hovedsak brukes til musikk. 
Og heldigvis er det en jobb den tar på alvor. 
Etter å ha byttet ut øreproppene med noe litt mer dugelig og lekt litt med lydinstillingene og equalizeren fant vi frem til en lyd som ikke skal stå tilbake for noen mp3-spiller vi vet om. 
Ugangseffekten er også upåklagelig, og vi fikk aldri noe behov for å kjøre volumet på full guffe. 

Konklusjon 

Cowon iAudio 6 er en god musikkspiller med mange kjekke ekstrafunksjoner. 
Dessverre er det en del småtterier innen navigering og respons som trekker ned og ødelegger helhetsintrykket. 
Og den kunne med fordel vært litt slankere... 

Men lydmessig: uten tvil hadde denne spilleren fått en klar femmer hvis den hadde hatt en lavere pris. 
Så hvis du liker det du ser tror vi faktisk du vil like det du hører enda mer, og nøler ikke med å anbefale spilleren til alle som trenger en fet liten musikkmaskin. 
Den forventes å være i handelen her på berget mot slutten av april. 

Flere opplysninger får du ved å henvende deg til den norsk distributøren Scribona. 
