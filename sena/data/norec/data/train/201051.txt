TEST:Plantronics Backbeat Pro 

Trådløse hodetelefoner med støyreduksjon. 

Selv om det finnes unntak, må du regne med å betale fra 2.000 kroner og oppover for hodetelefoner med god lyd og aktiv støydemping. 
Dagens testprodukt har imidlertid en langt lavere pris. 

Rimelig for Bluetooth og aktiv støydemping 

For når vi sammenligner med markedslederen Bose, som leverer aktivt støydempende hodetelefoner til rundt 2.500 kroner, så er ikke 1.537 for Plantronics Backbeat Pro spesielt høyt priset. 

Spesielt ikke når vi legger til trådløs lyd via Bluetooth, som relativt få andre støyreduserende har. 

De nærmeste konkurrentene er blant annet Monster Purity Pro fra Nokia til rundt 2.000 kroner, og Sennheiser MM 550-X Travel, som koster 2790 kroner. 

Nå er ikke all aktiv støydemping like effektiv. 
Og trådløse hodetelefoner har vi hatt noe varierende erfaringer med, både når det gjelder lydkvalitet og stabilitet. 

Bluetooth-unoter 

Paringen av telefon og øreklokker skjer ved å trykke på telefon-symbolet inne i volumringen. 
Prosessen skal være kjapp og enkel, men det avhenger dessverre litt av hvor du befinner deg. 

For på kontoret viser Plantronics-lurene fram de unotene vi ofte møter med Bluetooth-hodetelefoner: 

I et rom med mange aktive Bluetooth-enheter i gang, bruker den nemlig svært lang tid på å klare å pare seg mot mobilen (iPhone 5S og 6 Plus). 
Har du en mobil med NFC-støtte har du her en fordel, da vår Galaxy Note 3 koblet seg langt raskere til. 

På kontoret opplevde vi også at forbindelsen til tider var ustabil, og lite er så irriterende som å få uønskede avbrekk i musikken. 
Dette gir minus i vår bok, men siden Backbeat Pro også kan også brukes med den medfølgende kabelen er det ikke kritisk. 

Men med én gang vi beveger oss ut på gata i Oslo sentrum, sluttet imidlertid dette: 
Her var altså Blutooth-forbindelsen helt stabil. 

Hvordan fungerer støydempingen? 

Siden hodetelefonen dekker hele øret, får du en god porsjon passiv støydemping med på kjøpet. 
Og det er her en fordel, for den aktive støydempingen er ikke i nærheten av å være like god som på Bose QC25. 

Men det vil ikke si at den ikke virker, den er bare ikke like effektiv. 

På kontoret, hvor vi ofte bruker den aktive støydempingen uten å høre på musikk, er det for eksempel deilig å kjenne at småstøy fra kollegaene og den irriterende viftelyden fra sentralvarme-anlegget forsvinner i det fjerne. 

Vi noterer likevel at den aktive støydempingen i seg selv lager litt egenstøy. 
Det er imidlertid ganske så vanlig, spesielt i denne prisklassen, og vi opplever det ikke som sjenerende. 

Når du selv spiller musikk vil du heller ikke forstyrre dine kollegaer, dempingen ut mot dine medmennesker er altså god, siden vi her har med helt lukkede øreklokker å gjøre. 

Det er imidlertid når du går gatelangs, eller setter deg på toget at den aktive støydempingen viser seg fra sin beste side: 
Den monotone duren fra togsettet dempes et par knepp eller to, slik at musikk fra WiMP via mobilen kommer tydeligere fram. 

Forskjellen på Plantronics og de dyrere alternativene er at du ikke får følelsen av at bakgrunnstøyen forsvinner, (slik som hos Bose), den bare dempes. 

Betjening 

Volumkontrollen betjenes via klokka på høyre øre, vrir du for langt får du beskjed av en metallisk kvinnestemme at volumet er på minimum, det er imidlertid intet varsel når du setter lyden på maksimalt. 

Vrir du på hjulet på venstre øre skifter du forøvrig låt, og etter litt tilvenning fungerer dette ganske så bra. 

Bra lyd, men du kan få bedre 

Vi tror svært mange vil like lydbildet til Backbeat Pro, for førsteinntrykket er overraskende godt. 
Som vanlig med rimelige hodetelefoner er imidlertid mellombassen flyttet litt fram i lydbildet for å kompensere for mangelen på virkelig dypbass. 

Det har dog den ulpen at definisjonen av bassområdet ikke blir den beste: 
På basstung og rytmisk musikk blir det fort litt «dunk dunk», mens de viser seg fra en bedre side når det gjelder akustisk musikk. 
Der blir nemlig ikke bassen like fremhevet og insisterende. 

Backbeat Pro har også et ess i ermet: 
I det viktige mellomtoneområdet har de overraskende bra med informasjon å by på, målt mot prisklassen de befinner seg i. 

Mellomtonen er for eksempel detaljert og rimelig oppløst, mens stemmer gjengis realistisk. 
Toppen er helt som den skal: 
Ikke skrikende og skingrende, men behagelig avrundet uten å være ullen. 

Samlet sett opplever vi altså lyden som god, selv om vi fortsatt mener at det finnes bedre alternativer til samme pris - så lenge du klarer deg uten støyreduksjon. 

Merk deg også at støyreduksjonen endrer lyden en smule. 
Vi synes at lyden er best uten den aktive støydempingen aktivert. 
Når den aktive støydempingen er skrudd på, blir mellomtonene litt mer flisete og upresis enn når den er skrudd av. 

Både og 

Pris og funksjonsnivå gjør Plantronics Backbeat Pro til et spennende alternativ. 

De er behagelige å ha på, og selv om støydempingen ikke er av ypperste klasse isolerer de godt mot ekstern støy. 
Vi synes likevel Bluetooth-problemene trekker ned, og endte ofte opp med å bruke kabelen i stedet. 

Lyden oppleves jevnt over som god, men skal du bare ha musikk i stua eller på kontoret, ville vi definitivt sett på andre modeller i samme prisklasse uten støyreduksjon og Bluetooth. 

Plantronics BackBeat Pro 
