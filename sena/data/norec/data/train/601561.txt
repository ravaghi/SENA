Faller til undergrunnen
Den amerikanske hip hop-artisten, låtskriveren og produsenten B.o.B er ute med sitt tredje album, og denne gangen har han tatt musikken sin fra det kommersielle og tilbake til undergrunnen – i hvert fall til en viss grad. 
Underground Luxury er et eklektisk og ambivalent album, og det går fort fra høydepunkt til lavmål, fra god hip-pop til club rap gjennomsyret av autotune, fra gode til banale tekster. 
Men luksuriøst er det så absolutt, og låtene er både velproduserte og polerte. 
Lydbildet og samples kunne med fordel vært mer nyskapende, og det blir fort litt påtatt og kjedelig, Noen ganger glimter han til med sanger som Coastline, en pulserende og energifull sang, og en huskelapp om hvorfor den unge B.o.B er der han er i dag. 
Han har også med seg flere gjesteartister som Chris Brown, 2 Chainz Future, Juicy J og Ester Dean. 
Sangeren Priscilla Renea Hamilton er med på albumets beste låt — den ærlige og vakre John Doe. 

Selv om albumet inneholder noen sterke spor, er det vanskelig å få tak på et album uten den berømte røde tråden. 
Dette resulterer i sin helhet til den svakeste utgivelsen i B.o.B sin karriere. 
Håper han kommer seg opp fra undergrunnen så fort som overhode mulig. 
