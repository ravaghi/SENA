Samsung X200
I en tid der mobiltelefonene blir bare større og større, er det deilig å teste mobiler som Samsung X200. 
For her går det motsatt vei. 

De siste to til tre årene virker det som om utviklingen har gått i en litt merkelig retning. 
Mobilene blir større og større, og batterikapasiteten blir dårligere og dårligere. 
Riktignok er dette ganske forståelig, siden funksjonaliteten har blitt dramatisk forbedret i samme tidsperiode. 

Vi har fått store og krystallklare fargeskjermer. 
Man finner knapt nok en mobil uten et megapikselkamera. 
MP3-spiller begynner etter hvert å bli standard, samtidig som 3G og EDGE også har begynt å bli utbredt. 

Men så plutselig en dag finner vi Samsung X200 på pulten vår, og vi føler et lite øyeblikk at vi er tilbake til tusenårsskiftet. 
For denne mobilen har knapt nok noe funksjonalitet å skryte av. 
Allikevel liker vi den godt. 

Ingen funksjonalitet 

Samsung X200 har som sagt ikke noe spesielt med funksjonalitet. 
Den er i prinsippet en telefon man ringer og sender tekstmeldinger med. 
Man kan også sende og motta MMS-meldinger, men uten kamera mister man en relativt stor del av dette aspektet. 

Selv om dette ikke er en avansert telefon og funksjonaliteten ikke er satt i høysetet er det allikevel et par småting vi kunne ha tenkt oss. 
Bluetooth kunne vært nyttig for trådløs overføring og EDGE hadde vært behagelig for raskere dataoverføring. 

Men dette er jo ingen proffmobil, selv om en god del nok kan trenge en slik mobil som et alternativ til den store smarttelefonen. 
Samsung X200 er i så fall et flott alternativ. 

Sprekt design 

Spesielt på grunn av det lekre designet. 
For den er virkelig lekker, med en kombinasjon av stål og sort. 
Det hjelpes jo godt av at den er blant de minste telefonene vi har testet de siste par årene. 
Både størrelsen og vekten er utrolig behagelig. 

Funksjonsmessig har man de snarveistastene man trenger og nummertastaturet er veldig behagelig å trykke på. 
Vi synes derimot at mobilen trenger en ekstern skjerm, siden det tross alt er vanskelig å vite hva som skjer og ikke skjer uten dette. 

Et annet punkt vi kunne ønske at Samsung hadde gjort noe med er batterikapasiteten, for på en såpass lite avansert mobil burde man kunne kreve mer enn tre timer batterilevetid. 

Har lyst på 

Uansett har vi virkelig fått sansen for denne mobilen. 
Samsung X200 er et ypperlig alternativ for de som har lyst på en mobil som kun skal brukes til å ringe eller sende meldinger med. 
Eventuelt er det en genial mobil for de som trenger avlastning for den enorme mobilen de bruker til vanlig. 

Vi kan ikke akkurat si at valuta for pengene er så bra. 
For selv om den er billig (den koster tross alt bare 1 200 kroner uten abonnement) er det som sagt knapt nok noe funksjonalitet å skryte av. 
Men for en befrielse det er i 2006 å kunne teste en mobil man faktisk slipper å bruke skulderveske for å ta med. 
