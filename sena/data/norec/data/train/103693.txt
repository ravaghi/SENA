Susanna and the Magical Orchestra:«List of lights and buoys 

Rune Grammofon 

Svevende og jordnært i magisk klangverden 

Ensemblet med det mystiske navnet teller ikke flere enn tre, der sangeren Susanna Karolina Wallumrød flankeres av tangentspilleren Morten Quenild og vibrafonist/gitarist Andreas Mjøs, med Helge «Deathprod» Stens umiskjennelige medvirkning. 

De har laget et forlokkende musikalsk univers, nedstrippet så langt det er mulig, likevel med sterk melodiøsitet som bærer spor av gospel, pop og andre melodiske tradisjoner. 
Med en magisk kombinasjon av eterisk svev og jordnærhet holder den nærværende stemmen og melodiske elementer stand mot klangomgivelsenes trussel om å bryte sammen eller gå i oppløsning. 

Her er sterke tolkninger av Leonard Bernsteins «Who am I» og Dolly Partons «Jolene». 
Vel så sterke er originalkomposisjonene, som Wallumrøds sakrale flørt «Sweet Devil» og Quenilds tilbakeholdne, gospelmettede «Turn the pages». 

CARL PETTER OPSAHL 
