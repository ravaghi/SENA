Dans med Dizzee
Midnattsfest som aldri nådde klimaks. 

Amfiet er utvilsomt Hovefestivalens kuleste scene. 
De bratte skråningene, den runde plassen og den svære scenen er perfekt for energiske nattkonserter - noe fjorårets ganske absurde opplevelse med The Prodigy slo fast, en gang for alle. 

Ved midnatt onsdag var det Dizzee Rascals tur til å fylle amfiet. 
Et knippe forsmådde håper at Florence Welch skal dukke opp for å gjøre "You got the love" sammen med Dizzee (etter at han glimret med sitt fravær på hennes konsert tidligere samme kveld), og forenes med festklare og dansekåte kids foran scenen. 
London-rapperen med livevinnere som "Holiday", "Dance Wiv Me" og "Fix Up, Look Sharp" på samvittigheten trer frem, bassen pumpes ut, og festen er i gang. 
Dessverre blir stemningen gjennom konserten preget av det åpenbare faktum av minst halvparten av publikum garantert hadde det hatt det like gøy på Wig Wam-konsert. 
Alle hopper opp og ned, men hovedpersonen selv ser ikke ut til å ha det kjempefett av den grunn. 

At Dizzee er god live, er det ingen tvil om. 
Det har han, som jeg skrev i denne guiden, bevist tidligere. 
Han rappet for all del bra på onsdag - men fremsto som smått blasert og preget av rutine gjennom det meste av settet. 
Han serverer en god rekke gamle, bitende og knallharde grime-låter til fansens fornøyelse, men det er tydelig at det er de dansbare låtene av nyere dato som sitter best denne natta. 
De fungerer til gjengjeld veldig godt, og når de blir servert mot slutten av konserten når både Dizzee og publikum en relativ formtopp. 

Allikevel vil nok onsdagens konsert bli husket som tidvis morsom, men litt tannløs og monoton når sommeren skal oppsummeres. 
Det mest påfallende var det som aldri skjedde - for Florence, hun dukket aldri opp. 
