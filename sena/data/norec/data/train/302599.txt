Runde to av Nick Caves «midlivskriseprosjekt»
Grinderman kan fortsatt bråke. 

|||ALBUM: 
Nick Cave feiret 50-årsdagen ved å reise tilbake til noen av de samme traktene som definerte Birthday Partys musikalske virke. 

Grinderman-debuten fra 2007 var nemlig en aldri så liten kraftsalve av skitten og blues-inspirert garasjerock av edelt merke. 

Cave og et knippe utvalgte Bad Seeds-makkere viker ikke radikalt fra formelen denne gangen heller, selv om den bittersøte og småhumoristiske overgangsalder-problematikken har fått hakket mer sofistikerte rammer denne gangen. 

Den måtelig desperate «When My Baby Comes» varter opp med febersyke strykere som steiler mot et støyende crescendo, mens «Palaces of Montezuma» viser Cave fra sin mer harmoniske side. 

Slik fortsetter det, eksperimentelle passasjer barker sammen med mer renskårne rockelåter. 

Noe av nerven fra debuten savnes, men det er fortsatt nok av ting å bite i for fans av Nick Caves mer rufsete side. 
