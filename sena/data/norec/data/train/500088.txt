Sjuskete småspioner
Mer av det samme, og med stadig mindre sjarm. 

Fjerde film ut i denne tilsynelatende endeløse affæren markedsfører seg som 4D; altså 3D pluss lukt. 
Effekten er særdeles lite imponerende. 
Luktkortet er laget slik at man skal skrape frem ulike dufter når et tall blinker på lerretet. 
En øvelse som i seg selv er fomlete i kinomørket. 
Jeg prøvde både med mynt og negler, men kortet mitt sendte ikke ut annet en lett kvalmende, syntetisk parfymeduft. 

Jeg kan heller ikke huske sist jeg så 3D-formatet så sjuskete ivaretatt, med så mye grumsete bakgrunn, så mange kleine perspektivforskyvninger, og så mye kavete spill i tomme luften, mot effekter lagt på i etterkant. 

Noen av actionscenene er så klumsete og seige at jeg lurer på hvor lettlurte filmskaperne tror at film— og spillvante åtte-niåringer er. 
En tilstrebet tegneseriestil fordrer finesse; ikke skuespillerprestasjoner under pari. 
Knapt har jeg sett så kunstig instruerte, overspillende barneskuespillere. 
Men de matches av de voksne. 
Jessica Alba kan knapt feste blikket. 
Betegnende nok er også den norske dubbingen så slapp at det gjør vondt i ørene. 

På noen områder har filmskaperne lagt seg i selen. 
De pøser på med visuell og følelsesmessig sukkerkulør. 
Intenst fargemettede interiørscener skinner i glorete kontrast til strømlinjeformet teknologi. 
Familieverdier misjoneres så høylytt at det som ligger der av sympatisk budskap drukner i overtydelighet. 

Og hva er vitsen med påstått knalltøffe spiondamer når Marissa (Alba) erklærer at «Jeg ga meg den dagen vi fikk en baby fordi familien er det viktigste for meg»? 
Den tidligere superspion for OSS er nå hjemmeværende med egen baby og stebarn, to eplekjekke tvillinger hvorav jenten er en hard nøtt i familierelasjonen. 

Da en superskurk prøver å stanse tiden, må Melissa ut i arbeidslivet igjen; med babyen i bæresele på magen. 
Tvillingene følger med i dragsuget. 

Ut av dette spinnes en slags historie. 
Den ruller av gårde i hurtigtogsfart og stanses midlertidig på en stasjon merket fortsettelse følger. 
«Småspioner» er som snop full av e-stoffer. 
Ungene liker det, og i små porsjoner er det ikke skadelig. 
Men kvalitetsmat er det ikke. 

Enig med vår anmelder? 
Si din mening under! 
