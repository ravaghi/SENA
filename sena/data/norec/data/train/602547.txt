Fanget mellom to kulturer
Hva er det verste du kan gjøre mot et ungt menneske som er født og oppvokst i Norge? 
Å ta fra det retten til å bestemme over sitt eget liv. 

DRAMA 

"Hva vil folk si" 

Norge 2017 

Regi og manus: 
Iram Haq 

Skuespillere: 
Maria Mozhdah, Adil Hussain 

Musikk: 
Martin Pedersen, Lorenz Dangel 

Aldersgrense: 
12 år 

Tenåringen Nisha (Maria Mozhdah fra Kristiansand) lever et dobbeltliv. 
Hjemme hos familien følger hun pakistanske skikker og regler, ute blant venner fester og flørter hun som norske ungdommer flest. 
Alt går bra inntil pappa (Adil Hussain) tar henne på fersken med guttebesøk. 

Mer enn noe annet er det nettopp forholdet mellom far og datter som gir liv til "Hva vil folk si". 
Mens det er noe skjematisk over scenene som skal vise kontrasten mellom norsk og pakistansk kultur – og mange av bifigurene kun er brikker som må være med for å få frem et poeng – oppstår det noe genuint hjerteskjærende hver gang filmen fokuserer på de to. 

Det er også Mozhdah og Hussain som står for det suverent beste skuespillet: 
Man kan formelig se lyset som slukkes i Nishas øyne når hun forstår hva familien har planlagt for henne. 

Det er lett å overvurdere "Hva vil folk si" ganske enkelt fordi den tar for seg et viktig tema. 
Men selv om det ikke er en perfekt film Iram Haq har laget, gir den likevel verdifull innsikt i en æreskultur som for flertallet av oss er helt fremmed. 
