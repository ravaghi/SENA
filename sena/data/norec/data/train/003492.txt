The Wrestler
Mickey Rourke gjør et overraskende godt comeback. 
Fortjener en Oscar-pris! 

Mickey Rourke gjør et overraskende godt comeback. 
Fortjener en Oscar-pris! 

Han er et enestående midtpunkt i en rørende film som skildrer et miljø som virker beintøft på overflaten, men som er preget av varmt kameratskap i kulissene. 
Rourke spiller en tragisk figur som har brent alle broer, men gjør likevel et siste forsøk på å komme seg over elva. 
Du må gjerne forsøke å forholde deg rolig, men det er umulig og ikke blir rørt av denne filmen! 

Forsøker å reparere livet 

Randy ”The Ram” Robinson (Mickey Rourke) er en gammel fribryter som hadde sin storhetstid på 1980-tallet. 
Han driver på fremdeles, men den gamle glansen han har solt seg i de siste 20 åra, er sterkt redusert. 

Han er blakk, ensom, sjuk og deprimert, og prøver å finne kjærligheten gjennom stripperen Pam (Marisa Tomei). 
Hun oppfordrer ham til å ta opp kontakten med Stephanie (Evan Rachel Wood), datteren han forlot som liten. 
Spørsmålet er om Randy greier å reparere livet sitt før det er for seint. 

Komplett overbevisende figur 

Denne filmen står og faller på Mickey Rourke. 
Uten ham, ville dette kanskje ikke vært en spiselig film. 
Innholdet står nemlig i fare for å gå i klisjéfella flere ganger. 
En sliten fribryter som hører på dårlig puddelrock og kurtiserer en stripper? 
Oi, oi, dette kunne blitt ille, men blir det ikke, fordi Rourke gjør en komplett overbevisende figur. 

Det er ikke helt usannsynlig at han har puttet mye av seg selv i rollen. 
Rourke har også levd et hardt liv og brent mange bruer gjennom sin karriere. 
Når Randy beskriver seg selv som ”a broken piece of meat”, føler jeg at det er Mickey som snakker. 

Fascinerende innblikk i miljøet 

Regissør Darren Aronovsky gir oss et fascinerende innblikk i wrestler-miljøet som ”The Ram” er en del av. 
Man skulle tro det var preget av store egos og fiendskap. 
Men stemningen i kulissene er preget av varme, omtanke og kameratskap. 

De brutale muskelbergene er også mennesker med feil og lyter. 
Fribrytere har uttrykt stor begeistring for hvordan de fremstilles, og mange av rollene er fylt av ekte utøvere av denne merkelige sporten. 

Du vil huske "The Ram" 

”The Wrestler” er kanskje ikke en film å bli glad av, men den trykker på de rette knappene uten at det blir pinlig sippete. 
Konfrontasjonene og erkjennelsene er vonde. 
Lyspunktene fremstår som store seire. 

Og midt i det hele står Mickey Rourke fjellstøtt i en rolle som virker som skapt for ham. 
Noe av historien vil kanskje fortone seg litt for voldsom for noen. 
Men en ting er sikkert: 
”The Ram” er en figur du garantert kommer til å huske lenge 
