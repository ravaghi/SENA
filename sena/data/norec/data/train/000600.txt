Anno 2070
En spennende måte å oppleve global oppvarming på. 

Len deg tilbake, senk pulsen og ta over verden. 

Anno 2070 er et sanntidsstrategi- og bybyggespill der du skal kolonisere øyer og bygge opp byer. 

Innbyggerne i byene dine stiller krav til fasiliteter og produkter du må forsyne dem med. 
Etterhvert som byen din får mer sofistikerte innbyggere må du sette opp mer og mer avanserte produksjonskjeder for å dekke behovene deres. 

Friskt og dynamisk 

Hvor de tidligere spillene i serien har omhandlet kolonitida på 1400- til 1700-tallet, er Anno 2070 satt til framtida med global oppvarming som tematikk. 

Som hardbarka tilhenger av spillserien ble jeg veldig skeptisk da jeg fikk høre at de skulle flytte den strategiske historielektyren til et post-apokalyptisk sci-fi-univers. 
Men allerede etter første halvtime var jeg overbevist om at dette var den riktige veien å gå. 

Framtidsadapsjonen har gitt utviklerne fritt kreativt spillerom med utrolig god uttelling, og en håndtering av problemene vedrørende vår sårbare planet som neppe kunne blitt gjort i en bedre tidsalder. 

Året er, som tittelen tilsier, 2070. 
Isen på polene har smelta og store deler av verdens kontinenter ligger under vann. 

Forurensing har ført til at planeten er sårbar, utfordringen er å forsyne innbyggerne dine uten å ødelegge miljøet. 

I denne skremmende plausible framtidsdystopien er du kaptein på en ark. 
En høyteknologisk flytebrygge som fungerer som en statisk hovedbase. 
Ut fra denne sender du ut skip til å jakte etter øyer med ressurser og dyrkbar mark, hvor man kan sette opp menneskelige kolonier. 

Dette gjør du i et detaljrikt univers med spennende spilldynamikker. 

Pass på økobalansen 

Den største nyvinninga rent spilldynamisk i Anno 2070 er at du må ta hensyn til miljøet når du bygger ut øya di. 

Hver øy har en økobalanse-verdi som forteller hvor klimanøytral du er. 
Når du bygger industribyggninger så synker verdien, og når du bygger luftrensere og biokraftverk stiger den. 

Går økobalansen under null begynner gårdene dine å produsere mindre råvarer, men klarer du å bikke den opp på plussida øker produktiviten kraftig. 

Dette tilfører stor dynamikk til utbyggingen av produksjonskjedene dine. 
Hvor du i tidligere Anno-spill kunne hårfint kalkulere hvor mange du trengte av hver byggning for å få mest mulig ut av produksjonen; må du nå følge med og måle det opp mot det store bildet hele tiden. 

Effektivitet vs. bærekraftighet 

På den våte fremtidsjorda finnes det to organisasjoner som prøver å ta kontroll over verden. 
Miljøaktivistene The Eden Initiativ og det multinasjonale produskjonsfirmaet Global Trust. 

Som spiller velger du selv hvem av disse du vil jobbe for. 

Velger du Global Trust får du styre det kapitalistiske konsumentsamfunnet Tycoon. 
En hamburgerspisende ansmaling tupperware-entusiaster som bruker plasseffektive men forurensende metoder til å utvinne jordas mineraler. 

Går du for The Eden Initiativ menger du deg med de økologiske hippiene Eco som satser på å leve i bærekrafig harmoni med naturen. 
Med fornybar energi, urtete og sushi. 

Som en tredje folkegruppe har du vitenskapsfolka, Tech. 
Disse er ikke en fraksjon man kan velge å spille med, men de kan bosette seg i både Tycoon- og Eco-byer utover i spillet. 
Med hvite Steve Jobs-joggesko og energidrikken i hånden gir de deg tilgang til mye nyttig teknologi. 
Det definitivt kuleste er at de lar deg bygge industriparker under vann(!). 

Fordelene Tycoon har med produktivitet og plassøkonomi føles litt ubalansert i forhold til ineffektive Eco. 
Med en gang du kommer litt opp i byggningsmuligheter blir Tycoon helt klimanøytralt, mens Eco sliter fremdles med produksjon. 

De to motstridende fraksjonene fungerer aller best i historiedelen. 
Der får du mulighet til å kombinere Tycoon- og Eco-byggninger for å løse oppgavene best mulig. 

I flerspiller og sandkassemodus må du velge én av dem og holde deg til den resten av brettet. 

OPPDATERING: 
Etter å ha spilt et enkelt brett i flerfoldige timer viser det seg at du mot slutten får muligheten til å kombinere byggninger fra de to fraksjonene også her. 

Morsomme detaljer 

Spillet ser utrolig vakkert ut. 
Øyenes fauna endrer seg i takt med økobalansen, og det yrer av liv både til lands og til vanns. 

I byene har folk passiar oppå hustakene og flyvebiler råner meningsløst rundt bysenteret. 

Jeg tar meg støtt og stadig i å zoome inn på byene og produksjonslandskapene mine. 
Her oppdager jeg hele tiden nye, morsomme detaljer som at værstasjonsmannen går ut på verandaen sin for å ta en røyk, eller hvor morbid klinisk et supereffektivt robotslakteri fungerer. 

Når jeg trenger en liten pause fra byliv og industriutbygging zoomer jeg meg helt ned til havbunnen for å titte på rokker, haier, hvaler og maneter. 

En god andel av de 18 timene jeg brukte på historiedelen gikk med på å se på bjørner og fisk. 
Spillets behagelige hvilepuls gir deg tid til å gjøre sånt. 

Herlig ironisk distanse 

Selv om spillet tar for seg et ganske alvorlig tema gjør den det med en herlig ironisk distanse. 

Alt fra byggningstypene til innbyggernes behov er gjort med glimt i øyet. 

TV-stasjonen til Tycoonene beroligger dem om at verden på ingen måte går under, og at det bare er å leve videre sånn som de gjør i dag. 
Mens Ecoenes fjernsynssending sprer budskapet om at barnebarna deres kommer til å være taknemmelig for hvordan de lever i dag. 

Og selv om miljøhipsterne bor i trehus og spiser organisk pasta, skal de fremdeles ha smarttelefoner som ikke akkurat er miljøvennlig å framstille. 

Demokrati i praksis 

En av de mest interessante spillelementene i Anno 2070 er at du nå har muligheten til å påvirke spillet på et verdensomspende plan. 

Inkorporert i startmenyen er et levende politisk landskap, hvor alle spillere i verden kan være med på å stemme fram hvem som skal være president på den fiktive jorda. 

Dette er et av elementene som gjør at Anno 2070 virker som et friskt og innovativt spill. 

Hver av presidentkandidatene stiller med valgløfter som "5% ekstra produksjon til alle byggninger" eller "raskere båter og billigere produksjon av disse". 

Når presidenten blir valgt innfris valgløftene i både historiedelen, sandkasse- og flerspillermodus. 
Dette påvirker også tidligere lagrede spill. 

Din stemme påvirker med andre ord alle andre som spiller Anno 2070; demokrati i praksis. 

Under testversjonen ble en fyr fra The Eden Initiative valgt, så alle byggningene mine fikk 105% produktivitet. 
Så foreløpig opplever jeg dette spillelementet som utelukkende positivt. 

En ny president skal velges når spillet kommer ut 17. november, så det blir spennende å se på den eventuelle forskjellen da. 

Et par irritasjonsmomenter 

Selv om spillet i all hovedsak er veldig godt finnes det også et par irritasjonsmomenter. 

I historiedelen får jeg flere ganger hologram-e-post fra folk som ber meg fysisk seile over havet for å snakke med en fyr jeg nettopp fikk et hologram-e-post fra. 

Kronen av irritasjonsmomenter er uansett E.V.E. Din egen forferdelig irriterende dataassistent som maser om alt mulig rart med en skjærende robotkvinnestemme. 

I det du eksempelvis oppdager en ny øy dukker det umiddelbart opp ikoner som forteller deg hvilke ressurser det er grobunn for på øya. 
Men E.V.E skal allikevel mase en hel del om diverse scanninger hun foretar, før hun konkluderer med det samme som du gjorde for tjue sekunder siden: 
Ja det går an å plante ris der. 

Lang levetid 

Anno 2070 er et vakkert og velutviklet spill med mange spennende spilldynamikker. 
Det er gøy å se hvordan man vellykket klarer å inkorporere en aktuell problemstilling inn i et bybyggespill. 

Universet er morsomt og levende. 
Og sandkasse- og flerspillerdelene gjør dette til et spill med lang levetid. 

Dersom år 2070 blir like kult som Anno forespeiler, så ser jeg ikke problemet med global oppvarming. 

Spillet er anmeldt på PC. 
Mac-versjonen er planlagt til første kvartal 2012. 
