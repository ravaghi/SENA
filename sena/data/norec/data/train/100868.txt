Film:Fascinerende samfunnsthriller 

Med et blikk som fascinerer skildrer denne filmen kapitalisme, kapital og menneskelige verdier. 

En fatal ulykke er utgangspunktet for å flette sammen tre høyst ulike familiære situasjoner. 
Gjennom personer som på et vis er involvert i ulykken, veves en fortelling om et samfunn i økonomisk krise der en kan beholde sin rikdom gjennom kyniske spekulasjoner, mens en annen kan gå til grunne av de samme spekulasjoner. 

Basert på Stephen Amidons roman «Human Capital», evner denne filmen å fange tilskuerens interesse gjennom en thrilleraktig nerve, og skarpe, underholdende observasjoner av både samfunn og mennesker som befinner seg på kanten av stupet. 

Begrepet «menneskelig kapital» er brukt av forsikringsselskap på å beregne hva et menneskeliv er verdt i penger. 
Beregningen skjer blant annet ut fra forventet levealder, inntjeningsmulighet, og betydningen av følelsesmessige bånd. 

Rundt dette tekniske begrep spinnes en fortelling der kapital, og mangel på sådan, får store konsekvenser for de impliserte. 
Samtidig pirker regissøren tydelig bort i livene til personer som desperat leter etter verdier å leve for. 

I enkelte kretser kan det meste kjøpes for penger, andre selger gjerne sin sjel for å overleve økonomisk. 

Kontrastene i persongalleriet er store og flettes sammen på en elegant og effektiv måte som til fulle demonstrerer klasseskillet. 
Gradvis presenteres opplysninger som setter den opprinnelige ulykken i nytt lys. 

Vekslingen mellom spenning og skarpe samfunnsbetraktninger gir filmen mange gode aspekter å forholde seg til. 
