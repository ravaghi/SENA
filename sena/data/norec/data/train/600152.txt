Kjærlighet og drama i sagmuggen
Regi: 
Francis Lawrence 

Manus: Richard LaGravenes etter en roman av Sara Gruen 

Skuespillere: 
Robert Pattinson, Reese Witherspoon, Christopher Waltz, elefanten Tai 

Sensur: 
11 år 

SE TRAILER ØVERST I SAKEN! 

Året er 1931, under Amerikas depresjonstid. 
Jacob (Robert ”Twilight” Pattinson), sønn av polske innvandrere, blir foreldreløs på selve eksamensdagen som veterinær. 
Foreldrene dør i en bilulykke. 
Huset deres eies av en bank, Jacob står på bar bakke. 
Han drar av gårde på lykke og fromme, slik mange amerikanere gjorde i den perioden av Amerikas historie. 

Og for å gjøre en litt omstendelig historie kort: 
Han havner høyst tilfeldig i et sirkus, hans veterinærkunnskaper gjør at han engasjeres lynhurtig som sirkusets dyrlege. 
Han forelsker seg i artisten Marlena (Reese Witherspoon), hun har et hestenummer. 
Men se: hun er gift med sirkusdirektøren himself, August (tyske Christoph Waltz, mottok Oscar for sin birolle i Tarantinofilmen ”Inglourious Basterds”). 
August besitter varme og kulde i et sydende kok, han har karisma og en bydende personlighet. 
Gjør du noe han ikke bifaller, kaster han deg bokstavelig talt av toget. 

Men, som du vet, får forelskelse en smule næring brenner den ikke ut i første omgang. 
Og blir den stadig vannet, holder den iblant hele livet. 
Her får hans forelskelse næring. 
Og dét blir det heftig drama av. 
Men i dette dramaet spiller også elefanten Rose en særdeles viktig rolle… 

Dette er ingen sirkusfilm. 
Det bærende element, både plattformen og drivkraften, er kjærlighetshistorien mellom Malena og Jacob. 
Og: 
Dette er kulørt underholdning. 
Men det er en underholdning som hviler på et solid fundament, det hele er klassisk oppbygd og det har en innebygd edel moral. 
Og filmen har en rekke aktstykker og standardtyper som vi har sett mange ganger før, men som her turneres med myndig og til dels malerisk hånd av regissør Francis Lawrence (”I Am Legend”). 

Mange vil bli tilfredsstilt, men neppe sirkusentusiaster. 
De vil føle de får smuler. 
Og i smuler aner du bare så vidt smaken, husker du… 

SE TRAILER ØVERST I SAKEN! 
