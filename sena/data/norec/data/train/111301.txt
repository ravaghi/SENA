Anmeldelse:«Radioresepsjonen på TV» 

TV-versjonen av prateprogrammet til Sagen-brødrene og Bjarte Tjøstheim er klart best når de selv er i fokus. 
Altså store deler av tiden. 

«Radioresepsjonen» er allerede radio, DVD, liveshow og bok - og nå også et TV-program. 

Og det siste skuddet på stammen av lettbeinte underholdningsformater fra Steinar Sagen, Tore Sagen og Bjarte Tjøstheim er en kostelig knopp med stort blomstringspotensial. 

Programmet i talkshowform er en blanding av velkjente radioposter som «Postkasse» og «Singer-songwriter» (der trioen henholdsvis tar stilling til absurde dilemmaer og synger om, for eksempel, sin ereksjonsevne), småprat dem imellom og ferdigfilmede sketsjinnslag. 

De gode gamle mentometerknappene gir programmet en nostalgisk, publikumsinteraktiv dimensjon. 
«Radioresepsjonen på TV» prøver ikke å finne opp kruttet - de prøver å treffe best mulig med det de allerede har. 

På sitt beste er «Radioresepsjonen på TV» gapskratt-godt. 
På sitt dårligste har det seig, uforløst humreforventning. 

Innslaget hvor Steinar og Bjarte er ihuga Harald J. Rønneberg-fans er et prakteksempel på hvor godt RR-humoren kan fungere på TV, der seerne også kan observere ansiktsuttrykk og kroppsspråk. 

Dårligst går det når prateprogrammet introduserer en gjest i sofaen. 
Selvfølgelig som forventet i et talkshow, men Sagen, Sagen og Tjøstheim er best som seg selv: her med Steinar i programlederstolen, og Bjarte og Tore som «sidekicks» i sofaen. 

Varme i trøya som trio er de for lengst. 
Nå må de bare bli varme på skjermen - så er dette en suksessoppskrift. 

Det er dekkende å oppsummere med dommen Steinar Sagen selv kunngjorde før visningen: 
En lovende start. 

INGVILL DYBFEST DAHL 
