Storøyd brakdebut
Debutalbumet til Strange Hellos er et skattkammer av nær-perfekte popsingler fra et band som fortjener internasjonal oppmerksomhet. 

Første gang jeg var på konsert med Strange Hellos var på en av Oslos mindre gunstige konsertscener, mer en spillehall omgjort til spillested for anledningen, og det var også første gang jeg hørte "Is It Me?", den singelen Teenage Fanclub ville ha byttet ut hele sin karriere på totusentallet for å lage. 
Bevæpnet med et arsenal av Bergens beste folk har låtskriver Odd Martin Skålnes endelig fått et utløp for sine ubestridelige talenter for sommerlig, hyperumiddelbar gitarpop av skyhøyt kaliber: 
Nevnte "Is It Me?" er fortsatt årets beste popsingel i mine ører. 

Musikalsk befinner vi oss et sted mellom The Jesus and Mary Chain, nevnte Teenage Fanclub og kanskje spesielt det litt glemte nittitallsbandet The Sundays, hvis bleke, skimrende, søtladne pop finner sjelevenner i bergenskvartetten. 
Referansene skinner ofte igjennom, men dét er en liten innvending når materialet er såpass sterkt som på Chromatic. 

Mange av låtene på albumet har vært gitt ut tidligere, og slik sett er ikke nivået her overraskende - med singler som "Broken Teenage Heart", den "It Must Have Been Love"-duftende "Summer" og "Monumental" - alle blant mine absolutte favoritt-gitarpoplåter fra Norge de siste par årene, og det har vært frustrerende å se hvor relativt sett liten oppmerksomhet dette bandet har fått. 
Forhåpentligvis endrer dette seg nå, når man kan sette på denne drøye halvtimen med det som ville ha vært en best-of fra hvilket som helst av deres liktlydende meningsfeller. 

Den store overraskelsen er den fantastiske, brutale "The Prime", som fungerer som en tidlig energiboost her: kauke-refreng over et vell av gitarer i kontrast mot myke, skjeve, synthkledde vers, og - det som er bandets andre forse - vokalist Birgitta Alida Hole, som bekler Skålnes' låter perfekt. 

❤️ Elsker ❤️ 

Dette er en samling mesterlig gitarpop, som ikke har bemerkelsesverdige dødpunkter. 

? 
Elsker ikke ? 

For de av oss som har fulgt bandet tett, har Chromatic relativt få upubliserte låter. 
Jeg hadde nok ønsket meg et album som både hadde flere sanger og nyere materiale, selv om nevnte "The Prime", og kommende singel "Gold For The Golden" er gode. 
