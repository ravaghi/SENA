Plateanmeldelse:Volbeat 

Muskuløse dansker. 

ALBUM: 
HARDROCK Volbeat «Outlaw Gentlemen & Shady Ladies» (Vertigo/Universal) 
I det stille har danskenes store hardrockband bygd seg opp en så stor menighet også i Norge at de i dag faktisk - og litt sensasjonelt - går helt opp til førsteplass på VGs albumliste. 
«Outlaw Gentlemen & Shady Ladies» er gjengens femte studioalbum siden Michael Poulsen etablerte bandet i 2001, inspirert både i tittel, låtnavn og enkelte musikalske innslag av spaghetti-westerns. 

Det er likevel hardrocken med metal-kanter som Volbeat rendyrker. 
Lyden er fet og muskuløs, riffene tyktflytende som råolje og melodiføringen imponerende gjennom store deler av platen. 
Det er et veldig jevnt album, dette, selv om det mangler de store enkeltlåtene. 

Samtidig er det lett å forstå bandets appell når lydbilde og produksjon flørter med storslåtte og selvsikre arena-ambisjoner. 

Metallica 

Det som imidlertid taler litt imot Volbeat er at bandets sjef, Michael Poulsen, åpenbart har et Metallica-kompleks. 
Låtstrukturene røper dette ganske kjapt, og ikke minst har Poulsen selv en stemmesnert som tidvis fremstår som en kopi av James Hetfield. 

Og helt der oppe er ikke Volbeat ennå, tross førsteplass i Norge! 

BESTE LÅT: 
«My Body» 
