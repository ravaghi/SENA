Brendan Fraser inni jorda
Jules Verne er omregulert til vår robuste t-skjorte-tid, og det går fint. 

Brendan Fraser er en fin representant for det evige i betydningen pregløse. 
Han har en sær og behagelig tomhetssjarm. 
I den oppdaterte «Reisen til jordens indre» spiller han en geografi-avhengig forsker som får nevøen på besøk i bretthopper-lue og psp, som er noe barn blir i ustabilt humør av, akkurat som pms. 

For å finne inngangen til moder Jords kroppshuler reiser de til vidunderlige Island, bank-idiotienes sunkne Atlantis! 
Der treffer de Hannah, som er en rødreva, jeg mener rødhåra revedame og blir med på den ytterst tvilsomme reisen innover mot lavaen og Kina. 

Det blir ganske stilig, for de tre vennene stenges inne der sola ikke skinner og mobilen ikke virker. 
De kommer ned i hull som er digrere enn Lars Sponheims vokaler og finner smaragder, elektriske fugler, mannshøye sopper, gigantiske løvetannhatter, tannosaurer, trilobitter, sjøormer, blåfugler og vulva-liknende kjøttetende planter. 

Fantastisk familie-underholdning for de over sju år og en hyggelig påminnelse om at du aldri skal gå noe sted uten Vin Diesel og en pumpehagle. 

Filmen er regissert av spesialeffekt-mannen Eric Brevig. 
Islandske Anita Briem spiller Hannah. 

Bluray-plata kommer med 3D-briller, for det finnes en urtestein wow-versjon også på den. 
