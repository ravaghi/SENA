Racingspill uten driv
«Buzz Junior: Ace Racers» er et racingspill med hakk i plata. 

Man kan undre seg på hvordan noen kan lage et spill som dette, med så mange gode, konkurrerende racingspill på markedet? 
Hvis det skiller seg ut på noe vis, er det dessverre at det er dårlig. 

De ukarismatiske spillfigurene, fire like figurer med solbriller, skal kjøre mot hverandre på ulike baner. 
Banene ser litt forskjellige ut, men er i prinsippet nesten helt like. 
Det går ut på det samme hver gang - hold ringeknappen inne, og styr deg i mål gjennom svingene. 

Hele kjøreopplevelsen er irriterende i seg selv. 
Hvis man holder knappen konstant inne, går man rundt i hver sving. 
Hvis man slipper opp litt, sakker man akterut. 
Og flere alternativer er det ikke. 
Når jeg forsøkte å booste kom bilen helt ut av kontroll. 

Innimellom er det andre småspill, som å plukke riktig verktøy kjapt og spille hockey med bilen som keeper. 
Disse er ganske morsomme. 
Dessverre er det altfor få av disse spillene, i forhold til den irriterende og monotone racingen. 
Det hjelper heller ikke at grafikken er simpel og pregløs, og karakterene likeså. 
En skuffelse i rekken av Buzz Junior-spill, som er en serie jeg ellers liker svært godt. 

Spillet skal likevel ha pluss for norsk tale og for at man sette sammen sine egne spill, ved å komponere sammen minispill. 
Men det er noe galt, når man i et racingspill gjør alt man kan for å unngå racingspillene. 
