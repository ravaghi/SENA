Er det noe denne damen ikke får til?
Maya Vik glitrer på solodebut. 

ALBUM: 
Dynket i 80-tallspaljetter fra modelltopp til bassisttå, trakterer Maya Vik (Montée) et soloalbum fylt av vintage trommemaskin og glamtung synth på et helt passende humoristisk metanivå. 

Vokalen åler seg frem i et til tider vel forførerisk hviskende spor. 
Det er vel attityden som hører med til mystiske it-girl av Mayas kaliber? 
Men, det meste av innvendinger legges bort for åpenbaringer som «Oslo Knows» - et funkbesudlet rendez-vous mellom Chris De Burgh og The Flirts - og humordiscokula «Nuts At The Wedding». 

Musikk/fotobok-utgivelsen «Château Faux-Coupe» er Annie som forfører Prince på et vellykket nachspiel hvor verten aldri går tom for drikke, og selv om nachspiel egentlig er unødvendig er det alltid en knakende god idé i øyeblikket. 

En enda bedre - og edru - idé er at Maya Vik fortsetter å lage soloalbum (men ikke slutt i Montée!) 
