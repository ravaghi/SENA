Sterk dokumentar
Mens journalister i vesten jakter på klikk, blir journalistene i RBSS jaktet på av IS. 

City of Ghosts: 
Raqqa 

USA 2017 

Dokumentar/krigsfilm 

Regi: 
Matthew Heineman 

Medvirkende: Abu Bakr Al-Baghdadi, Hamoud, Hassan, Hussam, Naji Jerf, Mohamad 

Aldersgrense: 
15 år 

Motstandsgruppen Raqqa is Being Slaughtered Silently (RBSS) ble dannet av en gruppe syriske menn etter at de hadde kjempet for frihet fra Assad-regimet, og noe enda verre tok makten i byen Raqqa - IS. 
Hverdagen ble preget av offentlige henrettelser og halshugginger, ingen skole, eller sykehus, og lite mat. 

IS publiserte imidlertid propagandavideoer som fortalte en helt annen historie enn virkeligheten. 
Ofte veldig profesjonelt laget med Hollywood-effekter, dramatisk lyssetting og kameraføring. 
RBSS tok derfor i bruk sosiale medier og grasrotjournalistikk, og startet en mediakrig mot IS. 
Mange modige mennesker risikerer livet hver dag, og flere har blitt drept, for å få sannheten ut til verden. 

Filmskaper Matthew Heineman («Cartel Land») har fått innpass hos RBSS, og sammen med hans filmmateriale og deres filmklipp maler filmen et dystert og grusomt bilde som setter mange ting i perspektiv. 
Vi ser henrettelser, halshugginger og døde kropper som blir utstilt som advarsel til alle som går imot IS. 
Det er sterk kost, men nødvendig, og noe vi må tåle å se, og ikke lukke øynene for. 
Filmen treffer hardt og får frem budskapet klart og tydelig, og er en hyllest til de modige menneskene som ikke lar seg kue. 
