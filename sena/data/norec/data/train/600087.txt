Kuleregn og klisjeer
Mannen som sprengte Det hvite hus til filler i "Independance Day", regissør Roland Emmerich, gjør det igjen i "White House Down". 
Huset raseres, sprenges, brennes og skytes i fillebiter. 
Helikopter suser gjennom taket, og tanks, limousiner og SUVer "burner" seg gjennom plenen. 
Full fart fra begynnelse til slutt. 

Sikkerhetsvakt John Cale (Channing Tatum) har nettopp fått avslag på drømmejobben som livvakt for den amerikanske presidenten (Jamie Foxx). 
Etter avslaget fra Secret Service tar han med sin datter, som er helt vill etter politikk, på en omvisning i Det hvite hus. 
I samme øyeblikk blir bygningen beleiret av tungt bevæpnede terrorister, men denne gangen kommer terroristene fra innsiden. 

"White House Down" følger en velkjent oppskrift, men det er jo ikke sånn at sjokoladekake smaker dårligere bare fordi en har smakt det noen ganger før. 
Filmen har mye humor, spenning, kule actionscener, og ikke minst en ny actionstjerne i hovedrollen. 

Channing Tatum har spilt i alt fra dansefilmer til drama tidligere, men glir rett inn i rollen som helt. 
Han har en fin balanse mellom muskler, hjerne, sjarm og humor, og kjemien mellom ham og Foxx er svært fornøyelig til tider. 

Filmen rekker imidlertid ikke helt opp til toppen. 
Det er litt for mange teite klisjeer og overdrevne scenarioer innimellom, noe som gjør at filmen av og til føles som en parodi. 
Men den er absolutt underholdende, og er du actionfan vil du garantert like den. 
Og som bonus får du se Jamie Foxx skape fred i Midtøsten iført Air Jordans – slett ikke verst. 
