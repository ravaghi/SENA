Verdens heftigste bilspill
Ekstrem fart, ellevill akrobatikk og enestående nettspilling gjør «Trackmania»-serien til en fantastisk bilspillopplevelse. 

Nå er alle tidligere konsepter fra serien samlet i spillet «Trackmania United», iblandet en rekke nyheter og en solid dæsj finpuss. 

Du får altså alle racingtypene fra både «Trackmania» (2004), «Trackmania Sunrise» (2005), «Trackmania: 
Sunrise eXtreme» (2006) og fjorårets gratisfavoritt «Trackmania Nations» samlet i én gledesbombe. 

Et fornuftig valg av det franske spillselskapet Nadeo tror jeg, serien har av en eller annen grunn aldri kommet seg vekk fra sitt sære kultstempel. 
Joda, konseptet er spesielt, men aldri i verden om det er sært. 

Faktisk skal man lete lenge etter et mer inkluderende og tilgjengelig bilspill. 
«Trackmania United» er gøy fra første sekund, og har en svært lang levetid dersom du først blir hektet. 

I praksis foregår det slik: 
Du velger en av syv forskjellige racingmåter (fra racerbiler til pickup-trucks), og starter på en av de mange banene i jakt på gullmedalje. 
Du kan når som helst starte på nytt (fra start eller fra siste checkpoint) dersom du dummer deg ut, og i prosessen lærer du deg banen - sving for sving. 

Dette konseptet danner også grunnstammen på nett. 
Her har du gjerne fem-seks minutter på deg til å komme i mål, og kan starte på nytt så mange ganger du vil innen tidsfristen løper ut. 

Banene er dessuten korte, i snitt ligger totaltiden på i underkant av et minutt. 
Jaget etter å gradvis forbedre tiden din og å klatre på resultatlisten er nesten sykt vanedannende når du spiller mot andre. 

Du kan på enkelt vis lage dine egne baner, noe som har ført til at spillerne selv har tatt fullstendig over på Internett. 
Her er det spillernes kreasjoner det går i. 
Hundrevis er laget allerede, og hauger av nye baner dukker opp hver eneste dag. 

«Trackmania United» er en lekegrind, et rammeverk spillerne selv utnytter til å skape sin egen opplevelse. 
Og det er virkelig leken som dominerer. 

Du har nemlig veldig stor frihet under byggingen av baner. 
Looper, enorme hopp, plutselige hårnåler, stolper midt i veien, superboost og en mengde andre byggeblokker som gjør kjøreopplevelsen til noe helt spesielt. 

Samtidig oppfører bilene seg på en såpass forutsigbar måte at det er ferdighetene dine som står i fokus. 
Optimal kjørelinje er påkrevd for å klatre på resultatlisten, det samme gjelder å treffe hopp riktig og å rett og slett ha guts nok til å peise på med gassen i bånn. 

Den solide nettspillingen er støttet av et globalt og nasjonalt rankingsystem, du kan lage dine egne grupper hvor du konkurrerer med venner, du kan laste ned replays fra verdens beste «Trackmania»-spillere, du kan skaffe nye biler og mye, mye mer. 

Du får derimot ikke så fryktelig mye nytt hvis du har spilt de tidligere spillene i serien. 
Ikke minst kan det bli vanskelig å konvertere «Trackmania Nations»-spillerne - varianten du finner i «United» (Stadium) er ikke så fryktelig mye bedre. 

Jeg kunne også ønske meg en noe bedre serverbrowser som filtrerte bort racingmodiene jeg ikke liker. 
Men alt dette blir mest småpirking. 

For «Trackmania United» er så bra, så velsmurt og så fantastisk morsomt at jeg glemmer de mange timene jeg har tilbrakt i denne seriens selskap før. 

PS: 
I salg fra fredag 9. mars. 
Kan kjøpes på nett nå via den offisielle hjemmesiden, www.tm-united.com (49 dollar). 

Alle konseptene fra Trackmania-serien er nå samlet i Trackmania United. 
Verdens heftigste bilspill, mener VG Netts anmelder. 
