Rist løs med Wario
«Wario Land: 
The Shake Dimension» lykkes ikke med å sette himmel og jord i bevegelse. 

Det er ikke så mye som overrasker i «Wario Land: 
The Shake Dimension». 
Spillet holder seg nært til gamle suksessoppskrifter og både ser ut og oppfører seg i stor grad som et klassisk todimensjonalt plattformspill. 

Hvert av de fem områdene i spillet lar deg pløye gjennom en liten håndfull småverdener som avsluttes med en boss. 
I hver av verdenene gjelder det å komme seg fra start til målstrek og deretter så raskt som mulig tilbake til start igjen. 
Underveis plukker du opp mynter, beseirer hindringer og utnytter omgivelsene på best mulig måte. 

«Wario Land: 
The Shake Dimension» har likevel noen smarte problemer som gjør at du må tenke utover hoppetiming. 
Nye passasjer og hemmelige ganger åpner seg hvis du lykkes med å se mulighetene i omgivelsene. 

Dette, sammen med små delmål i hver verden, gjør at man lett kan vende tilbake til gamle verdener for å plukke opp det man gikk glipp av ved første gjennomgang. 
Vel gjennomførte deloppdrag belønnes med gullstjerner, noe som gjør underverker for motivasjonen når du skal spille gjennom samme verden flere ganger. 

Ristingen tittelen hinter om får du bruk for til alt fra risting av pengesekker, jordskjelvdannende hopp og andre spesialbevegelser. 
Å spille «Wario Land: 
The Shake Dimension» innebærer til tider så mye intens risting at spillet nesten kunne fungert som et supplement til «Wii Fit» beregnet på å styrke muskulaturen i overkroppen. 

Med unntak av ristingen er det dessverre ikke spesielt mye spennende som gjør «Wario Land: 
The Shake Dimension» til et bedre alternativ enn den utallige vrimmelen av nye og gamle todimensjonale plattformspill der ute. 

Du finner gode alternativer blant gamle titler på nedlastingstjenesten til Wii, og prisen tatt i betraktning ville jeg nok heller gått for en klassiker dersom lysten på god gammeldags plattformspilling gjør seg gjeldende i høstværet. 

Trailer fra Wii-spillet Wario Ware: 
The Shake Dimension. 
