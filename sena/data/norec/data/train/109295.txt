Plateanmeldelse:Proviant Audio - «Drift Days & Disco Nights» 

Skikkelig nattmat. 

ALBUM: ELEKTRONIKA Proviant Audio «Drift Days & Disco Nights» (Oslo Records/Musikkoperatørene) 

Talentfulle Mathias Stubø har så langt vært mer kjent for en ekstrem produksjonsmengde og utgivelsesfrekvens enn for kreativt fokus. 

21-åringens andre under nistepakke-aliaset er et nihodet orkester, innspilt i levende live og etterpå klippet, stusset og limt sammen. 

Det låter, vel, fett, og oser av syttitallsdisco og fransk house - mest av alt Daft Punk anno «Discovery»(2001). 

Det betyr organisk dansemusikk på grensen til det uanstendige, der billige triks brukes aktivt til helhetens fordel. 

Å høre på blir noe slitsomt i lengden, men som musikk å bevege seg til er det fôr for føttene. 

BESTE LÅT: 
«Like Never Before» 
