NYHET:Mobil-TV for iPhone 3G 

Men fungerer det bra nok? 
Vi har testet. 

NetCom lanserte i dag endelig sin mobil-TV løsning for iPhone 3G, og vi måtte selvfølgelig prøve. 

Hva får du? 

Tjenesten gir tilgang til TV-nyheter, sport og underholdingsinnslag fra blant andre NRK, TVNorge, VGTV og Aftenposten TV. 

- Skjermkvalitet, brukervennlighet og enkelhet er avgjørende for at mobil-TV skal kunne vokse, skryter NetComs innholdssjef Marius Halle i dagens pressemelding. 

Etter å ha prøvd tjenesten er imidlertid spørsmålet vårt om de ikke burde ha ventet litt til. 

Tja... 

Det største minuset med tjenesten er at den kun er tilgjengelig over 3G eller Edge, du kan altså ikke bruke Wlan-funksjonen til iPhone. 
Og jada, det irriterer gjerrigknarken i oss Her må du altså betale mellom 3 og 5 kroner per klipp, inkludert datatrafikk. 

Vi synes heller ikke tjenesten er så brukervennlig som NetCom skryter av. 
Siden NetCom tvinger deg over på 3G eller Edge må du altså manuelt slå av WLAN-funksjonen på iPhonen for å kunne se på klippene (vel og merke hvis du allerede er koblet til WLAN). 
Og selv om vi vet hvordan vi gjør det, så er det faktisk ikke alle brukere som liker å rote rundt innstillingsmenyen hver gang de skal bruke mobilen. 

Flere ganger opplevde vi også at iPhones nettleser ikke forstod at WLAN-funksjonen var avslått, og resultatet var da at vi fikk følgende feilmelding: 
Beklager, denne tjenesten er kun tilgjengelig for iPhonebrukere som benytter NetComs 3G-nett! 
. 
 Ganske irriterende når du vet at alt er riktig med andre ord. 

Et annet minus er at heller ikke alle innholdsleverandørene har gjort jobben ordentlig. 
NRKs mobilklipp-sider kommer for eksempel opp i minimal fontstørrelse, (se bildespesialen) slik at du må zoome for i det hele å kunne lese hva som står der. 
Her hadde vi forventet bedre. 

Men alt er selvsagt ikke like dårlig, for når det fungerer så ser det riktig så bra ut. 
Ugle-klippene (ser du barne-TV vil du vite hva vi mener) koster for eksempel 3 kroner stykket og er hysterisk morsomme å se på. 
Slike animasjonsklipp er jo også spesielt egnet til mobil-TV, da det nesten ikke er mulig å få det til å se dårlig ut... 

Det store spørsmålet er selvsagt om vi trenger mobil-TV der vi er nødt til å betale for innholdet. 
Selv er jeg i tvil, jeg tror de fleste heller vil se gratis på YouTube via WLAN-funksjonen. 

Hva tror du? 
Hvis du synes dette høres bra ut, får du tilgang til tjenesten ved å sende en SMS med kodeord 
ITV til 1989. 

Si din mening i debatten under artikkelen. 
