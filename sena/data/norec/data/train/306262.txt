The Rock og Jack Black sjarmerer
«Jumanji: 
Welcome to the Jungle» underholder slik dataspill gjør det. 

FILM: 
Det er mange grunner til at Dwayne Johnson, tidligere bedre kjent som The Rock, er blitt en av de mest populære, og dermed en av de best betalte, av folket som blåses opp på filmplakater i 2010-årene. 
Men en av dem er utvilsomt at han stadig tar roller der han kan være selvironisk overfor sin egen overdimensjonerte og nitid opptrente kropp. 

Slukt av spillet 

Så er det også i «Jumanji: Welcome to the Jungle», der fire tenåringer på magisk vis blir slukt av et dataspill de må runde for å komme seg ut av igjen. 
I spillet blir de avatarene de intetanende valgte seg på forhånd, og den hengslete nerden Spencer (Alex Wolff) har villet være «Dr. Smolder Bravestone» — og oppdager idet han lander i spillets verden at han er forvandlet til actionhelten, i Johnsons ruvende skikkelse. 
Desto mer overrasket er Instagram-dokka Bethany (Madison Iseman), som har misforstått navnet «Shelly» og blitt til den lubne kartografen «Shelly Oberon», gestaltet av Jack Black. 

Sammen med nerdejenta som er blitt en babe (Karen Gillan) og sportshelten som er blitt kortvokst (Kevin Hart) må de overvinne ville dyr og dødelige feller og stormannsgale eventyrere. 

Gode komistjerner 

Johnson og Black gjør det de gjør best, i komedieroller som faktisk er ganske krevende, fordi publikum aldri må glemme at de er andre og mer usikre og uprøvde personer enn hva utseendet deres skulle tilsi. 
Kevin Hart, på sin side, har repetitive morsomheter å komme med og blir for masete i fremføringen av dem. 
Karen Gillan har utstråling, men får lite å gjøre annet enn å prøve seg på klønete flørting. 
I det hele tatt er det litt for mange seksualiserte kleinheter med tanke på at dette ellers er en HappyMeal av en film. 

«Jumanji: 
Welcome to the Jungle» er ellers en lettbent og trivelig underholdningsfilm, som både klarer å skape den rette, eksotiske jungelstemningen og utnytte dataspillenes iboende dramaturgi, og hodebryet knyttet til hvordan man skal komme seg forbi neste level. 
