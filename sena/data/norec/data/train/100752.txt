Overlekent!
Skal vi være glad eller bekymret for at Sivert Høyem er minst like bra solo som i Madrugada? 

Konsert: 
Sivert Høyem & The Volunteers Sted: Amfiet, Hove Publikum: 
Ca. 2000 

I Madrugada får han frem den mørke siden - som soloartist er han atskillig lysere, lekelysten og livsbejaende, også i sin kommunikasjon med publikum. 
Men fremfor alt har han en suveren autoritet i både sceneopptreden og som låtskriver. 

Allerede starten, "Love Leave Us Alone", beviser det. 
Men når han deretter går rett på en splitter ny låt - en jordnær, springsteensk rocker av det nærmest episke slaget - blir vi nesten skremt, ettersom sangen er så bra at den får oss nettopp til å frykte Madrugadas fremtid, ikke minst når også Robert Burås har suksess med My Midnight Creeps. 

Men det er nettopp denne tosidigheten som gjør Sivert Høyem (og Madrugada-makker Burås, for den saks skyld) til en komplett artist. 
Høyems siste soloplate, "Exiles", blir bare bedre og bedre, og fra scenen gjenskaper han og The Volunteers disse låtene på en herlig frisk og angrepsvillig måte. 
Med andre ord - vi kan knapt vente med å følge karrieren til Sivert Høyem videre - både solo og hos Madrugada. 
