Vond og tung
Regi: 
Luis Mandoki. 
Meksikansk. 
15 år. 
GENRE: 
DRAMA 

STJERNER: 
Carlos Padilla Lenero, Leonor Varela, José Maria Yazpik, Ofelia Medina, Xuna Primus. 

HANDLING: 
Chava er en snart tolv år gammel gutt i borgerkrigens El Salvador (1980-1992). 
Basert på manusforfatter Oscar Torres' egen bakgrunn fortelles en historie om en mor og hennes tre barn som lever i skuddlinjen mellom myndighetene og geriljaen. 
Den fattige landsbyen bombarderes fra alle kanter, og befolkningen venter med gru på den dagen guttene fyller 12. 
Da hentes de inn som soldater. 

DOMMEN: 
Selvsagt er det rystende, vondt og grusomt. 
Ethvert menneske med snev av humanistisk tankesett reagerer med alle sanser mot misbruk av barn. 
Å sette en pistol i nakken på en unge for å tvinge ham i krigen er kvalmende utenkelig. 
Det er det ikke i krigsherjede land i andre deler av verden enn vårt fredelige nord. 

Som et dokument over nettopp dette er det deler av denne filmen som røsker fram sinne og opprør. 
Vi følger en sjarmerende liten kar, full av barnlig nysgjerrighet, trass og mot. 
Det daglige helvete av uforutsigbart bombardement veksler mellom moderlige bekymringer og gutters lek og gryende forelskelse. 
Det er sobert og ektefølt gjort. 
Men mengden og gjentagelsen, gjør det blytunge, tragiske budskap mer overtydelige enn nødvendig. 
