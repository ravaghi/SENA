Langdrygt til glede for X-men-fansen
Vil du ha en handling som henger på greip, ligg unna den nye X-men-filmen. 
Holder det å nyte visuelle eksplosjoner, finnes det nok å glede seg over. 

"X-men: Days of Future Past". 
Regi: Bryan Singer. 
Med: 
Jennifer Lawrence, Nicholas Hoult, Hugh Jackman, James McAvoy, Michael Fassbender, Halle Berry, Ian McKellen, Patrick Stewart med flere. 
USA 2014. 
2 timer 11 minutter. 
Aldersgrense: 11 år. 
Egnethet: Ungdom/Voksen. 

Eventyrfigurene fra de amerikanske Marvel-tegneseriene "X-men" – kalt mutanter – har hver sine fascinerende kjennetegn, levendegjort i en rekke filmatiseringer der moderne datateknologi kommer til sin rett. 
Slik overvinnes de irriterende naturlovene som begrenser oss mennesker. 

Mutanter med særpreg 

Mutanten Raven (spilt av flotte Jennifer Lawrence) forkler seg som en hvilken som helst person og forvandles brått til en blå, skjelldekket skikkelse med knallrødt hår. 
Muskelbunten Hugh Jackman tar seg av jerven Wolverine som gror gedigne stålklør i en fei straks motstandere må nedkjempes. 
Den iskalde Michael Fassbender framstiller Magneto med evne til å dra til seg alt av jern. 
Denne gang flytter han min santen et helt kjempestadion og trer det ned over Det hvite hus. 

Pendling mellom tidsplan 

Sånn kan man ramse opp, men det får holde. 
Det som gjør handlingen så uoversiktlig og oppstykket, er pendlingen mellom et framtidsplan og et fortidsplan. 
Tidsreisen fra framtida tilbake til 1973 skyldes et ønske om å endre på hendelsene og nedkjempe den onde Dr. Trask som har skapt sentineler – roboter med evne til å identifisere mutanter og drepe dem. 
Sentinel-bekjempelsen lykkes ikke bedre enn at det blir rikelig med slåssing på begge tidsplan. 

Vel. 
I framtida er det de opprinnelige X-Men-figurene (spilt av Ian McKellen, Patrick Stewart med flere) som sender Wolverine tilbake til 1973 der skuespillerne fra 2011-filmen (X-men: 
First Class) utfolder seg: 
Lawrence, James McAvoy, Michael Fassbender og så videre. 

Eksperter på X-men-universet kan fråtse i detaljer. 
Vi andre strever med å holde orden på alt og alle og synes ni kvarter blir langdrygt. 
