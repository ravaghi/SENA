Sonys telefon er først ut med nye Android Oreo
Nok en gang en solid toppmodell fra Sony. 

Sony har tradisjon for hyppige lanseringer av nye toppmodeller, og det er ikke mer enn et halvår siden XZs og XZ Premium var selskapets gjeveste modeller. 

Premium-utgaven er nok for så vidt fortsatt det, med sin 5,5 tommers 4K-skjerm, men XZ1 er den nye toppmodellen i den mer «folkelige» 5,2-tommers størrelsen. 

I forhold til XZs er det ikke veldig store ting som har skjedd på det halve året, og den telefonen var igjen ganske lik sin forgjenger, Xperia XZ, som kom i fjor. 

I tabellen under har vi satt opp det som er ulikt: 

XZ1 har altså fått Qualcomms topprosessor slik de fleste andre premium-telefoner har, som HTC U 11, Nokia 8, LG V30 med flere. 

Den har blitt tynnere på bekostning av batterikapasiteten, og den har fått dobbel lagringsplass, HDR-skjerm og støtte for seriefotografering med autofokus (10 bilder i sekundet), samt en ny 3D-skannefunksjon. 

Og – den er så vidt oss bekjent den første telefonen som lanseres på det norske markedet med Android 8.0 Oreo rett ut av esken. 

Artig 3D-skanning 

Sony fokuserer mye på 3D-skannefunksjonen i denne telefonen. 
Med Motion Eye-kameraet, som i likhet med de siste Xperia-modellene kan filme med 960 bilder i sekundet, kan du nå også foreta 3D-skanninger av hoder og andre objekter. 

Dette gjøres med en egen 3D-skanneapp som ligger ferdig installert på telefonen. 
Du får en rask opplæring første gang, og skal du skanne et hode innebærer det at du først må gå en runde rundt vedkommende der du av og til hever og senker kameraet, før du til slutt må finpusse detaljene ved å registrere hodet fra alle vinkler. 

Når du er ferdig, trykker du på en knapp, og i løpet av et par sekunder er 3D-modellen klar. 
Resultatet blir stort sett helt ok – ikke helt strøkent, der de fleste av de vi har prøvd på får litt flate neser, litt rusk i håret og lignende. 

Via appen kan du så dele kreasjonene med andre, få dem 3D-printet eller eksportere en 3D-modell om du vil skrive den ut selv. 

En annen mulighet er å sende modellen videre til appen Shadow.lol, der du kan putte hodet på animerte gifer, dansende modeller og den slags. 
Du kan se redaktør Andreas og kollega Ole Petter ta en liten svingom i dette Google Foto-albumet. 

Litt ekstra moro der, altså. 

Først ut med Oreo 

De som har fjorårets Pixel-modeller var nok først ute, men så vidt vi kan se er Sony først ute med en butikkmodell med Android Oreo ferdig installert. 

Blant nyhetene denne gangen finner vi muligheten til å slumre et varsel inntil to timer (altså der det forsvinner og dukker opp igjen). 
App-ikoner blir også merket med en prikk dersom den har et ulest varsel, men Sony har av ukjente årsaker valgt ikke å lage det helt likt som Google der. 
Om du holder fingeren nede på app-ikonet skal du nemlig få se varselet, men det gjør du ikke på Sony-telefonen. 

Bilde-i-bilde er nå også mulig, slik at du kan føre en videosamtale i Duo mens du holder på med andre ting på telefonen, for eksempel. 
Eller vise navigeringsfunksjonen i Google Maps i et mindre vindu mens du styrer musikkavspillingen. 

Google har også jobbet med å forbedre batteritiden i Android ved å begrense hva apper får lov til å gjøre i bakgrunnen, som å be om GPS-posisjonen din og den slags. 
Resultatet er at telefonen bruker svært lite batteri når den ikke er i aktiv bruk. 

Og kanskje det viktigste for mange – via såkalte «Project Treble» har Google delt Android opp i flere moduler, slik at det skal bli enklere for produsentene å oppdatere Android uavhengig av sine egne modifikasjoner. 
Det kan bety at man i fremtiden slipper å vente i månedsvis om man ikke har en Pixel-telefon, noe vi i såfall applauderer. 

Super ytelse 

Nevnt er at XZ1, i likhet med mange andre toppmodeller, har fått Qualcomms toppmodell, Snapdragon 835, innabords. 
Paret med 4 GB RAM betyr det at ytelsen er på topp, enten du spiller tunge spill eller redigerer video. 

Sony har lenge vært blant de som ikke gjør alt for mye Googles originale Android-opplevelse, og resultatet er en telefon som responderer lynraskt på alt vi gjør - rett og slett en veldig god arbeidshest. 

Hva gjelder batteriet er det noe svakere enn mange av konkurrentene med sine 2700mAh, men bør uansett fint holde en dag for de fleste, med mindre man bruker den veldig tungt. 
For vår del kunne imidlertid Sony godt ha lagt på en millimeter i tykkelsen og tilbudt et større batteri. 

Nevnt er at det er USB-C i bunnen av telefonen. 
XZ1 støtter Quickcharge 3.0, men her har Sony spart litt på kronene og leverer en lader på 7,5W med i esken. 
Med andre ord kan du lade raskere om du kjøper en annen lader, men det burde ha fulgt med – flere av konkurrentene leverer nå både 15- og 20-watts ladere med i esken, som gir raskere lading av telefonen. 

Skjermen er meget god – fortsatt en full HD-skjerm på 5,2 tommer, men denne gangen altså med HDR-støtte, slik at eksempelvis ting fra YouTube og Netflix vises med større spenn fra mørkest til lysest. 

Tykke kanter 

Rammeløs kan vi ikke akkurat kalle Sony-telefonen, som fortsatt har ganske tykke rammer rundt skjermen, i motsetning til konkurrenter som Samsung Galaxy S8, LG G6 med flere. 

Designen ellers er typisk Sony, og det begynner kanskje å bli litt kjedelig, men vi liker godt de avrundede sidekantene og at Sony, som på forrige modell, har senket området rundt fingeravtrykksleseren på høyre side, slik at knappen er lettere å bruke med venstre langfinger for oss som holder telefonen i venstre hånd enn det var på tidligere modeller. 

Og 3,5mm-porten er fortsatt på plass. 
Telefonen er dessuten vanntett. 

Hva med kameraet? 

På papiret er kameraet likt som i XZs. 
Vi har ikke testet de to side om side, men vi synes at vi på bildene kan øyne enda litt bedre bildekvalitet på XZ1 enn vi fikk med forgjengeren; helt på høyde med de fleste andre i den øvre klassen. 
Det kan tyde på at prosesseringen har blitt bedre. 

Den «malte» effekten vi har sett på tidligere Sony-modeller, selv på lave ISO-verdier, er nemlig ikke lenger fremtredende på bildene, og de fremstår med gode detaljer og farger. 

Fremdeles er det snakk om oppløsning på 19 megapiksler (ned fra 23 på XZ - et fornuftig valg fra Sony), og det med ganske stor bildebrikke på 1/2,3". 
Lysstyrken er f/2.0 og vidvinkelen tilsvarer 25mm, som betyr at du får med mer i bildet enn det som er vanlig hos konkurrentene. 
Og som på øvrige Xperia XYZÆØÅ-modeller, har også denne en dedikert kameraknapp. 

I dette Google Foto-albumet kan du inspisere et knippe bilder på nært hold. 

Motion Eye-kameraet har vi sett på ved et par anledninger tidligere. 
Her er ingenting forandret, og det betyr at du kan trykke på en knapp mens du filmer og da fange 960 bilder i sekundet – i cirka 0,2 sekunder. 

Det gir svært sakte film når du spiller av videoen, men du skal altså være ganske treffsikker for å fange det rette øyeblikket. 

Og endelig har Sony fått på plass seriefoto, slik at du kan holde knappen inne og fange ti bilder i sekundet – med kontinuerlig fokus. 
Seriefoto har vi savnet på tidligere modeller, så bravo for den, Sony! 

Konklusjon 

Sony Xperia XZ1 er rett og slett en tvers igjennom solid og god telefon. 
Den har maskinvare plukket fra øverste hylle, en meget god skjerm, godt med lagringsplass (64 GB) og et meget godt kamera, som i tillegg byr på god vidvinkel og en morsom supersaktefilm-funksjon. 

Dessuten kommer den med siste versjon av Android rett ut av esken, og prisen er noe lavere enn hva andre toppmodeller har kostet ved lansering det siste året. 
Vanntett er den også. 

3D-skanningen er litt halvveis, designet begynner å dra litt på åra og laderen som følger med er fortsatt litt stusselig, men likefullt er XZ1 en telefon som bør med på shortlisten om du er på jakt etter ny. 

Særlig hvis du syntes det var gøy å snurre på Ole Petter. 
