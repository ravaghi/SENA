Country med mørk innpakning
Neko Case ble født i Virginia og har flyttet mye rundt, inkludert et opphold i Vancouver i Canada der hun ble en del av The New Pornographers. 

På sitt fjerde album har hun forflyttet seg til Arizona og fått med seg gjester som 68 år gamle Garth Hudson fra The Band, Howe Gelb (Giant Sand) og to mann fra Calexico. 
Ørkenrocken skinner tydelig gjennom i poppregede «Hold on, hold on», laget sammen med The Sadies. 

Men det er først og fremst mørk, alternativ country som er varemerket hennes. 
Gjerne framført på et vis som bringer tankene tilbake til Patsy Cline. 

Hun balanserer elegant mellom dystre viser som «Dirty knife» og friskere, folk-pregede sanger som «John saw that number». 
Med 12 kutt på 35 minutter går det unna i pønktempo — eller som på gamle countryplater. 

Case har hatt en fot i begge leirer, og hun er av dagens beste garantier for at countrymusikken vil blomstre videre. 
