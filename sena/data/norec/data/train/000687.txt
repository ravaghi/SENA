LittleBigPlanet Karting
For råkjørere med skapertrang. 

Bare tanken på de endeløse mengdene med baner som er skapt av dyktige folk hjemme på sitt eget soverom i LittleBigPlanet-serien gjør meg svimmel. 
Takket være kraftige skaperverktøy har spillserien skapt seg en unik posisjon i spillverdenen. 
Ingen andre har klart å engasjere sitt publikum til å lage så mye innhold før. 

Sony har utvidet antall spillstudioer som jobber med franchisen, mens Media Molecule nå jobber med helt nye spill til den japanske underholdningsgiganten. 

LittleBigPlanet Karting forsøker å kombinere to sjangre, og vil ta med skapergleden fra de første spillene inn i et familievennlig racingspill. 
Kanadiske United Front Games lykkes bare delvis. 

Helt likt konkurrentene ... nesten 

Nintendo har med Mario Kart-serien dominert familievennlige racingspill i mange år og oppskriften er pinlig lik hver gang. 

En gruppe figurer med fargerike utseender konkurrerer mot hverandre i omtrent like gode biler på baner fylt til randen av eksploderende moro. 
Omkring er det plassert hopp, fartsfelt, våpen og hjelpemidler, alt for å jevne ut mellom de som er veldig flinke og de som ikke er fullt så gode. 

Akkurat det samme er kjernen i LittleBigPlanet Karting. 
Med fokus på vennlig konkurranse, lettstyrte biler og fargerike omgivelser er det trygg familiemoro i fokus. 

Et av spillseriens kjennetegn er det store fokuset på å spille sammen. 
Helt siden første LittleBigPlanet har muligheten til å spille opptil fire stykker samtidig i samme stue vært en viktig del av opplevelsen. 

Samarbeid på en side og knivskarp konkurranse på den andre. 
Når du går igjennom historien (i kjent LBP-stil) og kjører brettene knyttet opp til fortellingen i spillet, kan du likevel bare være to spillere samtidig – selv om det står at brettene er laget for en til fire spillere. 

For å kunne kjøre et brett med fire spillere lokalt må du først overvinne de andre datastyrte motspillerne i hoveddelen av spillet, før du så kan velge en egen versus-modus hvor alle menneskespillere kan konkurrere. 
Men da uten datastyrte motstandere. 

Dette er unødvendig. 
Hvorfor ikke designe spillet slik at alle kan konkurrere eller samarbeide hele tiden? 

Skap, skap, SKAP! 

Hovedforskjellen mellom lignende kartingspill og LittleBigPlanet Karting er at du kan lage egne baner. 
Skaperverktøyet er kraftig og lar deg skape baner i tre dimensjoner, i motsetning til de andre LBP-spillene kan nå du snu kameraet i alle retninger – og bygge i alle retninger. 

Så stor er friheten at du også kan lage helt andre spill, enkelte har allerede vist frem en prototype på et førstepersons skytespill skapt inne i LittleBigPlanet Karting. 
(klikk her for å se video, ekstern lenke) 

Her finner nok også de mest interesserte spillerne en årsak til å vende tilbake til spillet etter første gjennomgang. 
Muligheten til å skape og være kreativ har nesten ingen grensen. 
Jeg venter i spenning på å se hva slags helsprøe påfunn folk rundt i verdenen finner på med et verktøy som dette. 
Det er lett å skape små baner, men er målet å lage avanserte brett med automatikk og ekstra funksjoner, blir det raskt en oppgave for ekspertene. 

LittleBigPlanet Karting er ikke en helt vellykket kombinasjon av den hyperpopulære spillserien Mario Kart til Nintendo og Sonys egendyrkede suksess LittleBigPlanet. 
Dette er ei heller det eneste spillet Sony forsøker å kopiere i jakten på betalingsvillige spillere, med det kommende Playstation All-Stars Battle Royale forsøker Sony å knytte alle spillstjernene sammen i et Super Smash Bros. 
Brawl-lignende konsept. 

Skapergleden er et drivende moment i bilspillet LittleBigPlanet Karting – det er familievennlig, og et trygt valg for dem som vil spille sammen med barna. 
Men helt i bunn har spillet (med unntak av skaperverktøyet) ikke noe som gjør at det skiller seg markant fra andre kartingspill. 

Sackboy og resten av LittleBigPlanet-franchisen er et viktig verktøy for Sony i deres jakt på familier og unge spillere, men da holder det ikke å bare kopiere klassens beste. 

Er du en som lager egne brett i LBP-spillene? 
Del dine favorittbrett i kommentarfeltet da vel. 
