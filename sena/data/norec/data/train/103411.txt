Brandy:«Afrodisiac» 

(Atlantic Records) 

Voksen og velprodusert r'n'b 

R'n'b-stjernen Brandy er ute med sitt fjerde album «Afrodisiac», en plate som fremstår som svært stilsikker og moden. 
25-åringen har vært en stor stjerne siden hun startet sin sang- og skuespillerkarriere i 1994. 
Brandy ble for alvor kjent som tenåringsjenta Moesha i TV-serien med samme navn, og enda mer populær ble hun med duetten «The Boy Is Mine» (med Monica). 
«Afrodisiac» inneholder mange fengende låter og sterk produksjon, også denne gangen signert Aaliyah- og Jay-Z-produsenten Timbaland. 
Dessuten har superprodusenten Kanye West bidratt på to av låtene, blant annet singelen «Talk About Our Love», hvor han også er med og rapper. 
Brandy har levert en gjennomført bra r'n'b-plate, det eneste som er å utsette på «Afrodisiac», er at kvaliteten på låtmaterialet taper seg litt mot slutten. 

MARIT AABY VEBENSTAD 
