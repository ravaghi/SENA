iAudio X5
OMTALE: 
Et komplett ukjent merke for oss, men denne spilleren er overraskende bra. 
Hils på en ny 20 GB-spiller fra iAudio, som gjør det meste til en fin pris. 

Selv om vi må fra første stund klage litt på det uoriginale navnet på produktet (har vi ikke sett nok MP3-spillere nå hvis navn begynner med en liten i?), er vi faktisk ganske overrasket hvor solid denne for oss hittil ukjente spilleren er. 

iAudio X5 er en veldig allsidig 20 GB-spiller som vi ikke kan unngå å sammenligne litt med iRiver H320. 
Den har nemlig mange av de samme funksjonene - fargeskjerm, radio, direkte enkoding til MP3, bildevisning og til og med mulighet til å vise MPEG-4-videoklipp. 

Selve spilleren er definitivt blant de penere vi har sett i det siste. 
For en gangs skyld prøver ikke utviklerne å kopiere Apple, men satser på sort design i stedet. 
Spilleren er ikke spesielt stor og den er temmelig slank, vekten på den er ikke mer enn 150 gram. 

Vi merker at skjermen dessverre er ganske liten, noe som gjør den dårlig egnet til å vise bilder og video. 
Muligheten er der, men er du spesielt opptatt av å se på videoklipp på farten anbefaler vi en enhet med større skjerm. 

Ingen drivere 

X5 behøver ikke egne drivere eller programvare for å overføre filer. 
Nederst på enhenten er den en port, til denne må du koble en liten overgang som har strøminngang, USB-port og linje ut- og innganger. 
Vi går ut fra at alle disse ut- og inngangene ikke er plassert på selve enheten for å spare størrelsen. 

Spilleren dukker opp som egen disk i Windows, og det eneste du trenger å gjøre er å flytte filer rett over og plassere dem i riktig folder. 
Det er en meget brukervennlig og rask løsning. 

Når det gjelder filstøtte kan X5 spille det aller meste, inkludert Ogg Vorbis-filer. 

Betjeningen av selve spilleren er lite grann vrien, da grensesnittet kan virke ganske overveldende med mange symboler og ikoner. 
Når du skrur på spilleren får du først opp avspillingskjermbilde med informasjon om den siste sangen du hørte på. 
For å få tilgang til filsystemet trykkes det inn joysticken som er plassert rett nedenfor skjermen - og denne joysticken brukes også til å navigere gjennom filene og menyene. 
Filene er logisk plassert i riktige mapper, så det bør ikke være noe stort problem å finne frem til sanger man har lyst å høre på. 

Når du trykker inn den samme joysticken litt lenger, får du opp spillerens hovedmeny. 
Der kan du bytte funksjonalitet - avspilling av audio og video, fm-radio, stemmeopptak, MP3-enkoding og bildevisning. 
Disse menyene er også logisk lagt opp og vi opplevde ingen problemer med å finne frem til ønsket funksjonalitet. 
Den siste menyen inneholder innstillinger, og der kan du stille inn alt som har med lyd, skjerm, spillemodus og opptak å gjøre. 

Flott lyd 

Lydkvaliteten er spillerens kanskje sterkeste side. 
Det er gode muligheter for å justere bass og diskant, og du kan også aktivere en ekstra bass-forsterker som har flere nivåer. 
X5 spiller forbløffende høyt og tydelig, spesielt bassen er veldig behagelig å høre på - selv på relativt vanlige hodetelefoner. 

Vi opplevde ingen større problemer når det gjelder annen funksjonalitet enn musikkavspilling. 
MPEG-4-filmklippene spiller uten hakking, og bildene vises raskt nok. 
Men det finnes spillere som klarer bilde-og videovisning bedre, takket være større skjermer. 
X5 er sterkest på musikkspilling og eventuelt radio, men det er hyggelig at mulighetene for å gjøre andre ting finnes. 

Prisen på X5 er 3.390 kroner, som er ganske lite tatt i betraktning hvor mye funksjonalitet du får i boksen. 
Selv om du bare skal høre på musikk, er X5 fremdeles et godt alternativ takket være den imponerende lydkvaliteten. 
