Grisegutter
Degenererte gitariff og grisete tekster hos Årabrot. 

ALBUM: 
Det var slettes ingen selvfølge at dette minialbumet skulle få se dagens lys. 

Bandets ankermann Kjetil Nernes ble nemlig diagnostisert med kreft midt i «I Modi»-syklusen. 

Den dramatiske hendelsen fikk heldigvis en lykkelig utgang. 

Årabrot er fortsatt seg selv lik, dunkel, slepende og snerrende. 

Konseptet denne gangen er plukket fra en vågal renessansebok ved samme navn, hvis erotiske innhold skapte hurlumhei i den katolske kirke. 

Hva er vel da mer passende å spille inn platen i et nedlagt kapell? 

Seansen starter med Årabrot i sedvanlig seigt modus. 
«The Grip of the Family, A Cinc» er grumsete basslinjer, degenererte gitarriff og grisete tekstlinjer i en stygg cocktail. 

Avsluttende «The Isis Pool» er ambient og urovekkende minimalisme med et ensomt trekkspill og noen pistrete synth-toner som de eneste melodiske veilederne. 
Innimellom ytterpunktene oppløses rockebandet og de obskure stemningsmakerene tar over. 

Årabrot mestrer hele transformasjonen med glans. 
