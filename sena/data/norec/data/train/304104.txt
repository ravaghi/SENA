Ryan Adams tror han skal være en rocker.Det er dumt 

Du trenger ikke å være Bryan Adams, Ryan! 

ALBUM: 
Det er få artister som har hatt en mer ujevn karriere enn Ryan Adams (39), både fordi utgivelsene har variert så mye i kvalitet og fordi han har vært så produktiv. 

Nå skal eksentrikeren ha giftet seg og slått seg til ro (kona Mandy Moore synger på albumet). 

Fire plater i 2005 Bare i 2005 ga Adams ut tre album, hvorav ett er et dobbeltalbum! 

Countryinspirerte «Jacksonville City Nights» er riktignok blant hans beste - men de to andre var ikke all verden. 

Ny start? 
Når album nummer 14 bærer artistens eget navn, kan det være et ønske om å begynne på nytt. 

Men det er ikke den nye starten jeg hadde ønsket meg. 

Rock Adams' svakeste album er nok «Rock N Roll» (2003). 
Men det er når han er tilbakelent Adams er best, noe det forrige albumet, «Ashes & Fire» (2011), kapitaliserte på. 

Såre, nedstrippa «My Wrecking Ball» er virkelig der, fengende «Am I Safe» og «Tired Of Giving Up» er nesten der og poplåten «Gimme Something Good» er en ok åpning. 

De er blant de få høydepunktene, men ikke representative for albumet. 

Dessverre er han i stedet tilbake i rockehjørnet her. 
Det kler ham dårlig. 

Låter som «Stay With Me» (kanskje et noe utvasket tema?), «Shadow» og «Feels Like Fire» kommer absolutt ingen steder. 

Undergraver 
Jeg mener det undergraver identiteten hans som den fine artisten han en gang var, ikke minst da han kom med den oppsiktsvekkende gode debuten «Heartbreaker» i 2000. 

«Ryan Adams» er tøft, men varer ikke så lenge. 

Verken produksjonen eller låtene er spesielt spennende. 
Ryan Adams er en skygge av seg sjøl, og da hjelper det ikke en gang at Johnny Depp gjester på gitar og veteranen Benmont Tench sitter bak tangentene. 
