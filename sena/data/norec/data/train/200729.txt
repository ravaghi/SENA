Hyundai L1033
Hyundais kameradivisjon satser i Norge, og har kommet med flere modeller i lavpris-segmentet. 
Har L1033 en sjanse? 

Det er ikke lett å etablere seg som nytt merke i et kameramarked som er dominert av mastodonter med betydelig erfaring, kunnskap og teknologier som har tatt tiår å utvikle. 
Det har imidlertid ikke skremt Hyundai fra å satse i Norge, og nylig presenterte den norske importøren Hattelco fire kameraer for DinSide. 

Ett av dem er sannsynligvis Norges billigste digitalkamera, med en prislapp på 395 kroner. 
Du kan lese mer om våre inntrykk av A5000 i denne artikkelen. 

De andre modellene innbefatter en vanntett modell til 1500 kroner, samt mainstream-modellene A9325 til rundt 800 kroner og L1033 til rundt 1300 kroner. 
Vi har sett nærmere på sistnevnte, som blant annet skilter med oppladbart batteri, 10 megapiksels bildebrikke og 3-tommers LCD. 

Virker solid 

Og i det vi pakker kameraet ut av esken er det lite som avslører at det er en relativt rimelig modell det her er snakk om. 
Byggekvaliteten virker solid, med hus i metall og heldekkende pleksglass-bakside. 
Utformingen er "i tiden", og kameraet er absolutt lommevennlig. 

Betjeningsorganene er imidlertid enkle og lite forseggjorte, og det var noe vi raskt fant ut. 
Særlig navigasjons-firkanten, som etter kort tids bruk begynte å lage ulyder og viste tegn til slark, trekker ned inntrykket. 

Skjermkvaliteten er ganske midt på treet, med brukbar oppdateringsfrekvens. 
Helt glidende bevegelser og superb fargegjengivelse får du imidlertid ikke, noe som ofte gir en prikk-over-i-en-følelse på en del dyrere modeller. 

Vi merker oss at det ikke er noe problem å bruke skjermen selv i temmelig mørke omgivelser. 
Kameraet har ikke optisk søker, noe som blir sjeldnere og sjeldnere å se på lommekameraer. 

Ting tar tid 

På toppen av kameraet sitter av/på-knappen, og du må holde den inne i ca ett sekund for at kameraet skal reagere. 
Det er litt lenge synes vi, men kan kanskje være smart dersom kameraet ligger i en lomme og noe dulter borti knappen. 

Kameraet har en rekke innstillinger å velge mellom, flere enn vi forventer i denne klassen. 
Her kan du velge mellom P-modus hvor det meste skjer automatisk, til A og M som lar deg styre blender og lukker, i tillegg til en rekke forhåndsdefinerte programmer og spesialeffekter. 
Et nøyaktig live histogram med god oppdateringsfrekvens trekker også inntrykket opp. 

Den generelle brukervennligheten får dessuten også godkjent karakter. 
Menyene er enkle å navigere i, og savnet av norsk språkdrakt er ikke veldig stort. 

Det som imidlertid er problematisk er at kameraet er tregt. 
Tre sekunder oppstartstid kan vi leve med, men forsinkelsen fra vi trykker utløseren til bildet er tatt er det verre med. 
Ventetiden henger blant annet sammen med treg lysmåling og autofokus, og det går ofte bortimot et sekund fra du trykker til bildet blir tatt. 
Det er et stykke bak forventet 2009-standard. 

Vi synes dessuten at det er litt problematisk at kameraet husker innstillingene dine når du skrur det av og på igjen, og at det ikke er noen mulighet til å omgå dette. 
Dette kunne vært løst ved å hatt et funksjonshjul med "grønn" automatikk-posisjon, slik at man enkelt kunne tilbakestilt alt til helautomatikk-modus ved neste gangs bruk. 

Brukbare bilder 

Mer positive er vi over den generelle bildekvaliteten. 
Det er ikke noe å skamme seg over her, sett i forhold til andre kameraer i samme prisklasse. 
Spesielt duger bilder tatt utendørs og med lav ISO. 

Her er noen eksempelbilder: 

Automatikken har imidlertid en lei tendens til å velge enten for lav ISO (med tilhørende uskarpe bilder pga urolighet) eller for høy. 

Hvis du liker å fotografere innendørs uten blits for eksempel, bør du derfor styre ISO manuelt, og for all del - unngå antiriste-knappen på toppen. 
Den er totalt ubrukelig. 
Det som i praksis skjer når du bruker den er at ISO skrus i taket (ISO 1000 eller høyere), for å korte ned lukkertiden, med overveldende støy i bildet som resultat: 

Kameraet kan for øvrig også ta opp video i VGA-oppløsning og grei YouTube-kvalitet, med lyd. 
Du kan også zoome, men mikrofonen skrus av når du zoomer. 
Det er noe Hyundai har gjort fordi motorstøyen er betydelig, men å kutte lyden helt synes vi er drastisk. 
Derfor: 
Unngå zooming når du vil forevige noe som helst av verdifulle, levende bilder med lyd. 

Her er et videoeksempel: 

Lagring skjer til det 16 MB lille internminnet, eller til et SD-kort, og overføring av bilder og video til datamaskinen skjer ved hjelp av den medfølgende USB-kabelen. 
Merk at den har proprietær kontakt mot kameraet, så den må du ta godt vare på. 

Konklusjon 

Din mening 

Har Hyundai noen sjanse på det norske kameramarkedet? 
(Avsluttet) 

Vi sitter igjen med et litt blandet inntrykk etter å ha testet L1033 en uke, og er nok stygt redd for at Hyundai må komme med noe bedre for å lykkes i dette vanskelige markedet. 

Det er også vår oppfatning at prislappen på rundt 1300 kroner er for høy. 

Da modellen ble presentert for oss tidligere i vår, ble det antydet en gatepris på rundt 995 kroner, og selv til den prisen finnes det mer spennende modeller, mener vi. 

Takk til PS.no for utlån av kameraet 
