Siemens CFX65
Ikke alle mobiltelefoner trenger å være fullstappet med funksjoner og følgelig dyre - mange ønsker seg enklere og rimeligere modeller. 
Er den nye Siemens-telefonen en god løsning? 

Mobiltelefoner med innebygd kamera er allmennt tilgjengelige, og du får nå temmelig solid kvalitet til bunnpris. 
Siemens er sistemann ut med en billigtelefon som har VGA-kamera bygd inn, og vi lurer på om denne mobilen er verdt pengene. 

CFX65 er en liten og lett klapptelefon, som til tross for en noe billig plastfølelse likevel ser ganske stilig og pen ut. 
Fargevalget og designen har noe feminint over seg, så vi forestiller oss at telefonen er først og fremst rettet mot jenter. 
Som klapptelefoner flest har også denne en utvendig, monokrom skjerm, som viser klokkeslett, batteristatus og dekning. 
På innsiden er det selvsagt plass til en større fargeskjerm, med støtte for 65.000 farger og en oppløsning på 128x160 piksler. 

Pen på innsiden 

Den innvendige skjermen er faktisk overraskende skarp og klar, selv om hverken oppløsningen eller størrelsen er noe å hoppe i taket for. 

Telefonen har et tastatur som fungerer veldig greit, med store og behagelige taster. 
De to øverste funksjonstastene er noe smale, men ellers er responsen bra og tastaturet bør fungere bra også for ivrige SMS-brukere. 

Når det gjelder funksjonalitet er CFX65 ganske gjennomsnittlig. 
Den støtter bare to bånd, og kan altså ikke brukes i USA, og har ellers støtte for MMS, GPRS, e-post og IR-port. 
Den gjør altså jobben sin som en telefon for bildemeldinger, samtaler og enkel underholdning, men ikke forvent noe særlig mer enn det. 

Godt kamera for prisklassen 

Som sagt er det et VGA-kamera innebygd, og det tar faktisk ganske fine bilder. 
Du kan zoome inn fire ganger, men det er ingen mulighet for videoopptak. 
Det som er interessant er at telefonen har innebygd blitz, som gjør det enklere å ta bilder i mørket. 
Det er ikke et konstant fotolys som blant annet Sony Ericsson-telefoner bruker, men et blitz-lys som bare kommer opp i det du tar bilder. 
Det virker til å fungere tilfredsstillende for det meste, men i komplett mørke hjelper ikke lyset noe særlig, da det ikke er spesielt sterkt. 

Som i de fleste tilsvarende mobiltelefoner kan du raskt sende bildene avgårde, enten via MMS eller IR-port. 
Det er for øvrig 4 MB lagringsplass på telefonen, som ikke er ekstremt sjenerøst, men bør likevel holde en stund. 

Når det gjelder vanlig, hverdagslig bruk fungerer telefonen ganske bra, med unntak av noe treg oppdatering av skjermen. 
SMS-skrivingen har også tendenser til å henge litt etter når du bruker ordbok. 
Menysystemet er forøvrig identisk med den robuste M65, og har fine og fargerike ikoner - faktisk mye penere enn mange andre Siemens-modeller. 

CFX65 er rett og slett en telefon som fungerer, den imponerer ikke nevneverdig på noe områder, men skuffer heller ikke. 
Hvis du ønsker deg en velfungerende klapptelefon som tar VGA-bilder og har innebygd lys, er liten og lett og har et behagelig utseende, kan du fint gå for denne. 
Prisen er 2.000 kroner, men med bindingstid får du den til et par hundrelapper. 
