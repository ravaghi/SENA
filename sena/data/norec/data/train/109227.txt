Plateanmeldelse:Arif - «Aldri & alltid» 

Regjerende Urørt-vinner leverer. 

Hårdotten tidligere kjent som Phil T. Rich går nå under navnet Arif, og har samtidig slengt sjarmkortet i baksetet - for han går dystert til verks på sin korte, men konseptuelt oppslukende debutplate. 

Syv spor som spiller på skjemt kjærlighet og tangoen mellom usikkerhet og selvforherligelse over tåkete elektronisk klubb-R&B. 

Hans nonchalante forhold til rapteknikk er forfriskende, og han har et øye for de små historiene. 
Sonisk går tankene like gjerne til Kid Cudi og The Weeknd som til Leee John fra Imagination. 

Lydarbeidet gjort av Axxe og Tailors er djevelsk eventyrlig. 
Den ideelle platen til høstmørket, ganske likt det Lars Vaular gjorde med «Du betyr meg» for to år siden. 

Ikke like smart, men definitivt mer sexy. 

BESTE LÅT: 
«Hun bruker meg» 
