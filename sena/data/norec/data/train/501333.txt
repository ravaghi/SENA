Klubbmedlem
Spacedisco og aparte humor 

Spacedisco er blitt en spesiell undersjanger for visse folk på Østlandet. 
Og Todd Terje, med sin tynne fremtoning og velgrodde ansiktshår, skiller seg ikke videre ut fra kompisene Prins Thomas, Lindstrøm og Diskjokke. 
Guttene både ser og høres ut som om de er medlemmer i samme klubb. 

Todd Terje er mest kjent for remiksene og editsene sine, og det er disse som er midtpunktene på «Remasters of the Universe». 
Her er bearbeidelser av andres verk og originale låter side om side i én skivelang DJ-miks og på en CD med umiksede spor. 
Uten at det alltid er så lett å få øye på forskjellen selvfølgelig, bortsett fra i åpenbare tilfeller som når Todd Terje under navnet Chuck Norris graver opp «All that she wants» av Ace of Base. 
Du finner en del humor av dette slaget her, men også en hel del flytende kvalitetsdisco med en avbalansert blanding av samplinger, baleariske rytmer og house. 
En samling av denne typen er interessant, men tiden vil vise om Todd Terje kan utfordre kompisene i albumformat. 

WALTER N. WEHUS 

Enig med vår anmelder? 
Si din mening her. 
