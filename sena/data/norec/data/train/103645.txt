Håkon Austbø:Claude Debussy: 
Complete works for piano solo, 

(SIMAX) 

Freidig og rålekker Debussy fra norsk spesialist på fransk klavermusikk. 

Klavermusikken til Claude Debussy er nesten som et prisme: impulser fra fjern og nær brytes mot blanke, gjennomskinnelige flater av kontinental eleganse. 
Komponisten smeltet elementer av alt fra spansk habanera til russisk musikk og javanesisk gamelan inn i sin nyskapende, franske stil. 
Pianoverkene glitrer, og særlig når sammensmeltingen gjentas under så høy temperatur og med så fintfølende håndlag som det Håkon Austbø besitter. 
Hans første plate i serien som skal bli en komplett innspilling av Debussys klavermusikk, er en dypt frydfull opplevelse. 
Den kombinerer dramatiske kontraster og klanglig finesse, magiske øyeblikk og engasjert fremdrift, så den billedrike musikken stråler med fornyet styrke, tvers gjennom det århundret som gått siden den var helt fersk. 
