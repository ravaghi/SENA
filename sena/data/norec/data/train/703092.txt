Dansk western-kopi av Sergio Leone
Hva feiler det danskene – må de absolutt etterligne de mest bloddryppende regissørene når de skal lage film på engelsk? 

Regi: Kristian Levring. 
Med: 
Mads Mikkelsen, Eva Green, Mikael Persbrandt, Lars Mikkelsen, Jeffrey Dean Morgan, Eric Cantona, Jonathan Pryce, Douglas Henshall med flere. 
Danmark 2014. 
1 time 28 minutter. 
Aldersgrense: 15 år. 
Egnethet: Ungdom/Voksen. 

I fjor eksellerte Nicolas Winding Refn med en blodig krans av drap i "Only God forgives". 
Det minnet om Quentin Tarantinos voldsorgier kombinert med en kjølig, estetisk gjennomført bildestil. 
Da dansken var i Cannes med filmen sin, sa han at «han ikke klarer å undertrykke sitt behov for å bli opphisset av vold». 

Nå tøffer hans kollega Kristian Levring seg opp med å etterligne den berømte western-regissøren Sergio Leones blodige stil fra 1950— og 60-tallet. 

Men i 2014 er dette på ingen måte nyskapende, snarere framstår det som en uinteressant kopiering av en filmsjanger der det meste er vist når det kommer til mannlige skurker og helters omgang med skyter'n og kniven. 

Øye for øye, tann for tann 

Tittelen "The Salvation" – Frelsen – er på intet vis så from som den lyder. 
Her snurrer alt rundt i en spiral av gammeltestamentlig øye-for-øye, tann-for-tann-ideologi. 
Noen frelsende, kristen nåde er det overhodet ikke snakk om. 
Poenget blir i stedet at med ondt skal ondt fordrives. 

Storyen er først en skildring av hvordan en mafia-lignende bande herjer i og rundt en nybyggerby i Ville vesten. 
Det lures og det svindles, det voldtas og det drepes for fote, noe den danske nybyggeren Jon (Mads Mikkelsen) erfarer på grufullt vis. 

Selvfølgelig setter Jon og hans bror Peter (Mikael Persbrandt) av gårde for å gjengjelde drapene og lager dermed en ny omdreining i spiralen. 
Og sånn holder de på riktig lenge, fram og tilbake. 
Det florerer med knivstikking, panne- og nakkeskudd, selv ikke uskyldige kvinner og barn slipper unna. 

Persbrandt raskt ute 

På filmens vaskeseddel står det at "Mikkelsen og Persbrandt har fått oppfylt guttedrømmen, der de storspiller i western-antrekk, seksløpere og vakre, slemme piker." 

Nå vel, Persbrandt blir merkelig fort skjøvet ut av handlingen. 
Dette er en dansk film, og da må svensken tydeligvis ikke skygge for Mads Mikkelsen i rollen som dødbringende hevner. 
At det er så mange slemme piker i sving, er også en PR-messig overdrivelse. 
Den ene kvinnen på de ondes lag er selv et offer for mannfolkas grove kynisme. 

Stilistisk har regissør Levring lagt seg på en remake av fakter, scener, lyssetting og kameravinkler som er velkjent fra westernsjangeren. 
Det er gjennomført, men redder ikke filmen fra utelukkende å bli en påminnelse om hvorfor amerikansk kultur er så full av vold og skytevåpen. 

Men det visste vi jo fra før. 
