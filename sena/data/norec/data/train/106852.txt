Innfløkt thriller
Regi: 
Marc Forster. 
Med: 
Ewan McGregor, Naomi Watts, Ryan Gosling, Bob Hoskins. 
Am. thriller. 
15 år. 

Forvirrende og forførende fortelling, der frelse og nåde er sentrale begreper - tror jeg, da. 

Ingenting er åpenbart og enkelt i suksessregissør Marc Forsters («Monsterball») psykologiske thriller. 
Men ved å nøste opp den visuelle og innviklede veven av hendelser, dannes gradvis et mønster; en ung mann og hans mulige ugjerninger utvikles til et spill om forsoning og frelse. 

Ewan McGregor spiller en psykiater som overtar en ung pasient (an Gosling) som har bestemt seg for å ta sitt eget liv. 
Selv er psykiateren samboer med en ung kvinne (dyktig spilt av Naomi Watts) som tidligere har forsøkt å begå selvmord. 

Virkelighet, drøm og underbevisste strømninger driver handlingen fremover med visuell kraft. 

Det er både irriterende og fascinerende å ikke skjønne hvilken retning historien flyter. 
Her må du akseptere denne følelsen av usikkerhet, hvis ikke kan du glemme hele filmen. 

«Stay» fascinerer og den er sær. 
Men til å være en film som baler med de store spørsmål, og om en ung manns evne til å frelse, så blir den mer et innfløkt eksperiment enn en innsiktsfull åpenbaring. 
