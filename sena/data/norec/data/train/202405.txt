Archos XS100
MP3-TEST: 
Denne lille og lette MP3-spilleren kan skilte med 3 GB lagringskapasitet og ingen ekstrafunksjoner. 
Betyr det at den er en verdig konkurrent til de mer etablerte merkene? 

Archos har hittil gjort stor suksess med sine bærbare videoavspillingsmaskiner, som for eksempel den solide Gmini. 
Vi har imidlertid ikke fått muligheten til å prøve spesielt mange dedikerte musikkspillere fra selskapet, men nå lanserer de en hendig, liten spiller som retter seg mot det samme markedet som iPod mini og Creative Zen Micro. 
Med andre ord en harddiskbasert spiller med kapasitet på noen få GB - nok til å lagre ganske mye musikk, men fremdeles fysisk liten. 

XS100 har imidlertid kun 3 GB lagringsplass - en god del mindre enn Creative- og Apple-spillere som har harddisker på 5 og 6 GB. 
Dessuten har den ingen ekstrafunksjoner som radio eller opptak - men det hindret jo ikke iPod fra å bli en megasuksess. 

Minimalistisk 

Det er ingen tvil om at spilleren er fin og lett å bære med seg. 
Den har en avlang form, med funksjonsknapper i midten og en ganske liten, monokrom skjerm. 
Tilkoblingsmulighetene er svært minimalistiske - på oversiden av spilleren finner vi kun en USB-port, strøminngang og hodetelefonuttak. 
Interessant nok følger ikke strømadapter med i pakken, og all oppladningen skjer i utgangspunktet via USB-porten. 

Spilleren krever ikke installasjon av egen programvare, og musikken overføres via Windows Explorer. 
Spilleren støtter MP3-, WMA- og WAV-filer. 

Mangelen på ekstrafunksjoner har et positivt resultat, og det er høy grad av brukervennlighet. 
I og med at XS100 kun gjør en ting, og det er å spille musikk, er alle menyvalgene umiddelbart relatert til dette. 
Hovedmenyen gir oss fire valg - musikk, browser, resume og oppsett. 
Disse valgene er så logiske de kan bli. 
Musikk-menyen lar deg søke gjennom disken og sortere innholdet etter artist, album, sjanger og så videre. 
Via browser-valget kan du gå gjennom alle filene som befinner seg på disken, og resume lar deg gå tilbake til den siste låten du hørte på. 
Innstillingene lar deg endre på lyden, stille inn klokken, spillemodus og diverse systeminnstillinger. 

Brukervennlighet 

Hele navigasjonen styres gjennom et hjul som lar deg skippe sanger og justere volumet når du hører på musikk, eller bla gjennom menyvalg. 
Menyen kan også raskt aksesseres når du hører på musikk takket være en dedikert menyknapp. 
Det hele er virkelig ukomplisert og lett å lære seg, og XS100 er en gjennomført minimalistisk spiller som rett og slett gjør jobben sin. 

Lyden er slettes ikke dårlig, de medfølgene øreproppene leverer grei nok kvalitet, og med ordentlige hodetelefoner blir det hele merkbart forbedret. 
Du kan selv justere nivåer på diskant og bass, eller velge fra forhåndsdefinerte innstillinger. 
De medfølgende øreproppene har for øvrig et praktisk volumhjul på kabelen. 

Batterikapasiteten er på rundt 14 timer, noe som er middels bra. 
Det finnes tross alt MP3-spillere som varer mye lenger. 

Alt i alt er Archos XS100 en MP3-spiller som rett og slett bare fungerer, den er lett å bruke og har en tiltalende design. 
Dessverre gir den ikke imponerende mye valuta for pengene - den koster rundt 1.500 kroner, og for den samme prisen får du en Creative Zen Micro som gir deg mer lagringsplass og flere funksjoner. 
Hvis Archos setter ned prisen til nærmere en tusenlapp, kan vi begynne å snakke om et godt kjøp - men foreløpig hadde vi foretrukket å gå til innkjøp av et annet alternativ som gav oss litt mer moro for pengene. 
