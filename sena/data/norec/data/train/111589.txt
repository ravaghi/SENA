Rod Stewart - «Soulbook»
Smokingkledd soulhistorie. 

Vel, nå er i alle fall Rod på hjemmebane. 
Etter å ha endevendt den amerikanske standardsangskatten gjennom fire mystisk suksessfulle album - materiale Stewarts rasperøst var usedvanlig uegnet til å tolke, og kopiert sine egne kopister på den fæle rockkaraokesamlingen «Still The Same» i 2006, er turen denne gangen kommet til musikken som i sin tid lå Stewarts hjerte nærmest. 
Soulmusikken, den søte. 

Hva ville den unge «Rod The Mod», som idoliserte Sam Cooke over alle, ment om han hadde hørt disse mjuke kosebukseutgavene av sangene han elsket? 
Han ville formodentlig ha flirt litt, og sporenstreks satt på originalene i stedet. 
«Soulbook» er rik på gjesteartister (Mary J. Blige synger fletta av ham i «You Make Me Feel Brand New»), og fattig på overraskelser. 
Seks av 13 kutt er fra Motown-katalogen, resten er ytterst velkjente, de også. 

Den som aldri har hørt noe soulmusikk før, vil trolig knele i lykkerus over den skyhøye kvaliteten på melodiene. 
For alle andre er «Soulbook» overflødig. 

ANBEFALTE KJØP: 
«You Make Me Feel Brand New», «If You Don't Know Me By Now», «Rainy Night In Georgia» 

MORTEN STÅLE NILSEN 
