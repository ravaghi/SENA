Hovedøen Social Club - «¡Ay Caramba!»
Kjente og kjære «norsktopper» i cubansk drakt. 

Norske schlägere fra nær og ikke fullt så fjern fortid blir som nye i Sverre Indris Joner og Hovedøen Social Clubs lekne behandling. 

Med dyp stilfølelse, respekt for låtmaterialet og glimt i øyet fremstår velkjente melodier som Lars Kilevolds «Livet er for kjipt» og Marius Müllers «Den du veit» som cubanske klassikere. 
Det gnistrer av Joners spill, han driver musikken frem med varm energi fra klaveret. 
Med en blålig, kraftfull stemme tilfører Sergio Gonzalez sangene en dose melankoli og livsvisdom. 

Den cubanske drakten kler kanskje ikke alle låtene like godt, dessuten kunne det vært litt mer variasjon i uttrykket. 
Men det er musikk som løfter og skaper danseglede. 

ANBEFALTE KJØP: 
«Livet er for kjipt», «Den du veit», «En natt forbi», «Hvis jeg fikk være solen di» 

CARL PETTER OPSAHL 
