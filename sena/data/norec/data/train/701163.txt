Reprise på rånerap
Nei, nå må filmbyrå og kinoselskap skjerpe seg. 
Ikke før har vi sett filmen om en småkriminell afroamerikaner som kjemper for å bli rapper, så kommer filmen om en småkriminell afroamerikaner som slåss for å bli rapper. 
Reprise, kalles det. 

24. mars ble «Get rich or die trying» satt opp på Kino 1, en story som skildret Curtis «50 Cent» 
Jacksons tornefulle vei ut av narkodealing og over i en musikkarriere. 

Den premieren kunne man spart seg, for filmen var ganske utvendig, klisjéfylt og ikke særlig godt spilt av hovedrolleinnehaveren. 
Dum satsing, spør du meg, all den tid denne ukas nykommer innen sjangeren er flere hakk bedre. 

«Hustle and flow» handler om DJay, hallik og narkodealer fra Memphis. 
En dag våkner trangen til å bruke livet på å uttrykke seg musikalsk. 

Når regissør Craig Brewer har lyktes så mye bedre med sin fortolkning, skyldes det at han skaper en del scener som griper. 
Dessuten er Terrence Howard i hovedrollen i stand til å vise følelser (i motsetning til granittansiktet til Curtis «50 Cent» Jackson). 
Taryn Manning og Taraji P. Henson i hver sin horerolle skaper særpregede individer man etter hvert føler riktig godhet for. 
Hengslete DJ Qualls gjør en artig rolle som medmusikant. 

«Hustle and flow» havner i firerens ujevntland. 
Bortimot to timers strev med DJays skjebne burde vært skåret ned. 
Men scenen der han lytter til en gospelsangerinne er fantastisk vakker. 
