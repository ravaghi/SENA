LinuxMint 11 Katya 

Glem alt du har hørt om at Linux er tungvint og vanskelig. 
Det kan knapt bli enklere enn med Linux Mint 11. 

Vi har testet og omtalt en rekke Linux-distribusjoner i årenes løp her på DinSide, og enkelte av dem har falt i bedre smak enn andre. 
Aller øverst troner Linux Mint, som nettopp ble klar i ny versjon. 

Bygger videre på Ubuntu 

Linux 
Mint bygger på en annen populær distribusjon, Ubuntu, men tar det hele noen skritt videre. 
Det betyr i praksis at alt av kodeker og tillegg til nettleseren som JAVA og Flash, allerede er på plass når operativsystemet er installert. 

Vi har installert Linux 
Mint på en rekke PC-er siden versjon 5, og i nær sagt alle tilfellene har vi kunnet bruke maskinene uten å måtte installere noe som helst av drivere og andre tillegg i etterkant. 

Utrolig enkelt 

Slik er det også med den ellevte utgaven av Linux Mint, som ble sluppet tidligere denne uken. 
Vi installerte den på PC-en vi bygde sammen med dere lesere i vår. 
Alt var på plass i løpet av 10 minutter, inkludert ferdig konfigurerte drivere til hovedkort, brikkesett, nettverk, grafikk og lyd. 
Det eneste vi fikk beskjed om, var at det fantes offisielle drivere til vårt AMD-skjermkort, og at vi med disse på plass kunne oppleve høyere ytelse, blant annet i 3D-programmer og spill. 

Den trådløse HP-skriveren ble oppdaget etter et raskt nettverkssøk, installert og klart til bruk i løpet av sekunder. 

Suiten med kontorprogrammer heter nå LibreOffice, som er en videreføring av den mer kjente OpenOffice.org-løsningen fra Sun. 
Denne var også på plass. 
Det samme var PDF-leser og Bittorrent-klient, ting som også må installeres manuelt i Windows. 

I tillegg var Firefox på plass, epostprogram, bildebehandlingsprogrammet Gimp, messenger-løsning for de fleste nettverk, musikkprogram og mye mer. 

På 10 minutter, altså. 
Dette var enklere enn å installere Windows. 
Langt enklere. 

Nett-TV uten problemer 

Det var heller ikke noen sak å se verken NRK nett-TV, TV2 Sumo, VGTV og YouTube-videoer i Firefox, uten dikkedarier og installasjon av plugins. 
Flere av disse videotjenestene bød tidligere på store utfordringer for Linux-brukere. 

Og det er mer enn 30.000 applikasjoner og spill å velge mellom i den oppgraderte Software Manager-en. 
Du trenger altså ikke besøke nettsider i øst og vest for å få lastet ned og installere programmene. 
Og det aller meste koster ikke én krone. 

Wine er et slikt program som anbefales å installere i etterkant. 
Det lar deg installere Windows-programmer, og listen over programmer som støttes utvides stadig. 

Velkjent grensesnitt 

I motsetning til Ubuntu Linux, bygger Linux Mint videre på Gnome 2.x-grensesnittet. 
Det betyr at det er små utfordringer for meg som Windows-bruker å navigere og gjøre meg kjent i Linux-miljøet. 

Denne videoen viser installasjonen hvordan operativsystemet er i bruk: 

Med så mye positivt både under og på overflaten - hvorfor er det bare rundt 1% av PC-brukerne som bruker Linux? 

Hovedgrunnen er at nesten alle PC-er som selges, kommer med Windows ferdig installert. 
En annen grunn er at Linux har et dårlig rykte med tanke på brukervennligheten. 
Det er temmelig ubegrunnet i 2011 og med distribusjoner som Linux Mint. 

Maskinvarestøtten er blitt svært god, men fortsatt mangler det litt på tilleggsutstyr som skannere og skrivere. 
Dette skyldes først og fremst at ikke alle produsentene setter av ressurser til å lage drivere til en så liten del av markedet. 
Dermed må man ty til åpne drivere skrevet av entusiaster, som i mange tilfeller ikke gir så god funksjonalitet som drivere som produsenten selv har laget for Windows og MacOS. 

Det samme gjelder programvare. 
Så snart man har litt spesielle behov, for eksempel innen konstruksjon, musikkproduksjon, gaming, videoredigering og bilde- og grafikkbehandling, er utvalget langt fra så stort og gjennomført som for Windows- og Mac-brukere. 

Til alt annet er forskjellene svært små. 
Distribusjoner som Linux 
Mint kan derfor være et meget godt alternativ til Windows for deg som bygger PC selv og har begrenset budsjett, eller som ønsker å blåse liv i en litt eldre PC med gammel og flokete Windows. 

Du finner mer informasjon og kan laste ned operativsystemet fra Linuxmint.com. 
NB! 
Velg DVD-versjonen (ca 850 MB) dersom du vil ha alt av drivere og programmer på plass rett etter installasjonen. 
