Elitegroup Green 551
Det er en ordentlig lekkerbisken av en Centrino-maskin Multicom har sendt oss. 
Den har et robust ytre, stor skjerm og flott ytelse, og ikke minst - en fin pris. 

Det kan være mange penger å spare dersom du styrer unna de kjente merkene når du skal kjøpe bærbar PC. 
Ofte er maskinene bygd på de samme fabrikkene som de kjente merkene, og innmaten er ofte den samme. 

LES OGSÅ: 

Ingen nykommer 

Elitegroup er kanskje ikke veldig godt kjent her hjemme, men faktum er at den er bygd av en av de aller største produsentene av bærbare PCer. 
Vi har tidligere testet to maskiner fra Elitegroup, den siste var en såkalt desktop-erstatter, basert på stasjonær teknlogi, som vi slo fast bød på svært mye PC for pengene. 
Les testen av Green 732 her. 

Nå er også Elitegroup på banen med en PC basert på Intel Centrino, og den bærer navnet Green 551. 
Maskinen er godt utstyrt 
 blant annet med en 1,4 GHz Pentium M-prosessor, 512 MB minne (maks 1 GB), 40 GB harddisk, kombinert DVD-leser/CD-brenner, 15 skjerm med høy oppløsning (1400x1050 punkter), og selvsagt trådløst nettverk (WLAN). 
Grafikkbrikken er dessuten den kraftigste på markedet, ATI Mobility Radeon 9000 (64 MB). 

Skjermen har brukbar lysstyrke, og klarer seg bra under de fleste forhold. 
Vi synes oppløsningen er perfekt for denne skjermstørrelsen. 
Hvis du synes skriften blir for liten, kan den forstørres ved hjelp av funksjoner i operativsystemet. 
Vi oppdaget et mørkt felt til høyre på skjermen, som mest sannsynlig er en feil knyttet til vårt testeksemplar. 

Godt utstyrt 

Av tilkoblings- og kommunikasjonsløsninger finner du vanlig 10/100 Mbit nettverkskontakt, 56 Kb modem, Firewire-port, 2 stk USB 2.0-porter, PCMCIA-leser, infrarød port, parallellport og VGA med TV-utgang. 
I motsetning til en sammenlignbar modell, Zepto Znote 4100, har Elitegroup Green 551 ikke minnekortleser; trenger du eksterne lagringsmedia i tillegg til CD, kan du satse på minneplugger eller lignende. 
Diskettstasjon er (endelig) passé. 

Det eneste vi har å utsette på tilkoblingsmulighetene, er at PCen kun har to USB-porter. 
Med ekstern mus og tastatur har du plutselig ikke plass til skriveren, med mindre du har en USB-hub eller har en skriver med parallellgrensesnitt. 
Det hadde vært lettere å leve uten parallellporten i 2003. 

Over tastaturet sitter et par høyttalere, som har som formål å formidle lyd - helst ikke musikk. 
Kvaliteten er derfor så som så, men dette er mer regelen enn unntaket på bærbare PCer, dessverre. 

PCen leveres uten operativsystem. 
Ønsker du for eksempel at PCen skal leveres med Windows XP Home Edition, må du regne en tusenlapp i ekstra kostnader. 

Meget robust 

Designmessig er den både tidsriktig og meget lekker, synes vi, med sine røffe linjer og robuste, blågrå metalliske overflate. 
Selv kraftige trykk på lokket gir ingen forstyrrelser på LCDen. 
Det er derfor helt på det rene at denne PCen tåler en trøkk, noe som er en god egenskap for deg som er mye på farten. 
Dessuten er maskinen relativt slank, den måler 325 x 258 x 30 mm, og heller ikke blant de tyngste med sine 2,9 kg. 

Tastaturet er romslig og godt, og tastene har stort sett logiske plasseringer. 
Litt smal returtast og plassering av taster til høyre for denne, gjør den dessverre litt for lett å bomme på, spesielt for deg som ikke ser ned når du taster. 
Dessuten gir tastaturet en viss klirrelyd når du skriver på det, i likhet med tidligere Elitegroup -modeller vi har testet. 
Men noe stort nummer skal vi ikke gjøre av dette. 

Nettverk, modem, firewire, lyd inn- og utganger samt PCMCIA-brønnen, finner du på venstre side, mens resten av tilkoblingene finner du bak. 
CD-brenneren (24x 12x 24x + 8 x DVD-lesing) er plassert på motsatt side. 
Logisk og greit, men en USB-port eller to på siden hadde vært på sin plass 
 for å lette tilkoblingnen av minneplugger, digitalkamera, MP3-spiller osv, som du og jeg oftere og oftere omgir oss med. 

Ikke viftefri 

En av de store fordelene ved Centrino-baserte PCer, foruten lavt strømforbruk, er liten varmeutvikling fra prosessor og brikkesett. 
Dermed minsker behovet for å viftekjøle systemet. 
Av en eller annen grunn har Elitegroup utstyrt denne PCen med en vifte som går kontinuerlig, riktig nok med lavt turtall. 
Det betyr lavt støynivå, lavt nok til at den normalt ikke vil være til sjenanse. 

Ytelsesmessig er det lite å utsette på denne PCen. 
Pentium M-prosessoren på 1,4 GHz yter mer i de fleste testene enn en 2.0 GHz Pentium 4-prosessor. 
Dessuten er 3D-grafikkytelsen helt i toppklassen, med en score på over 7000 poeng i 3DMark 2001. 
Det betyr i praksis at du fint vil kunne spille de seneste spillene, i høy oppløsning og stor detaljrikdom uten fare for hakking eller andre problemer. 

Batterilevetiden var derimot ikke fullt så imponerende. 
3 timer og 30 minutter er blant de svakeste resultatene vi har oppnådd blant Centrino-modeller. 
Vi tror at viften kan ha en del av skylden. 
Sammenlignet med Pentium 4-baserte PCer er levetiden likevel bra. 

Maskinen avgir for øvrig en intens og plagsom pipelyd i minuttene før batteriet takker for seg. 
En klønete løsning, synes vi. 

Klikk på lenken Tekniske data i oppsummeringsobjektet for å se detaljer omkring ytelse og generelle egenskaper. 
Du kan også sammenligne denne PCen mot andre vi har testet her. 

Konklusjon 

Elitegroup Green 551 er et rimelig alternativ blant Centrino-maskinene. 
Det er i hovedsak snakk om en meget velutstyrt, kjapp, stabil og robust PC som dessuten scorer høyt på utseende. 

Det eneste vi har funnet å trekke, er litt svakere batterilevetid enn forventet, samt noe mer viftesus enn de fleste andre Centrinoer vi har testet. 
Flere USB 2.0-porter hadde også vært ønskelig. 

Uansett er 15.000 kroner for en slik maskin en meget bra pris (16.000 med operativsystem) sammenlignet med de fleste andre maskiner vi har testet med tilsvarende konfigurasjon. 
Fra Multicom får vi opplyst at en kraftigere utgave med 1,5 GH prosessor, 60 GB harddisk og DVD-brenner (DVD-RW) kr 17995,- (ink mva, uten operativsystem). 
