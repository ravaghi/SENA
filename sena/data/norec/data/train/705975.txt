Påskekrim:Peter James ønsker deg død 

Ja, jeg tilstår, jeg har syndet. 
Peter James er min guilty pleasure. 
Her tar han #metoo til nye høyder. 

Peter James: 
Ønsker deg død. 
Krim. 
Oversatt av Halvor Kristiansen. 
510 sider. 
Vigmostad Bjørke 

Gjennom 10 bøker om godlynte Roy Grace og hans bravader med sympatiske kolleger i Brighton-politiet er jeg blitt mer og mer besnæret. 

I utgangspunktet var skepsisen stor. 
Peter James blir markedsført som briten som gjorde det glimrende i Hollywood, dro hjem og skrev bøker som har solgt i 17 millioner eksemplarer. 
Han bruker mye krefter på research (gjesp) og lager historier fra virkeligheten (dobbelt-gjesp). 

Her hjemme kan James ikke skilte med tilsvarende salgstall. 
Men faktum er at han holder jevnt over høy kvalitet i alle sine utgivelser. 
James bruker mye tid på å være ute med politiet og bygger i hovedsak bøkene over sanne historier. 
Det gir faktisk uttelling, 

«Ønsker deg død» er en enkel, men høyst tilforlatelig historie om rødhårete Red Westwood som treffer drømmemannen på nettet. 

Dessverre viser det seg fort at kjekke Bryce Laurent ikke først og fremst er kjekk og rik, men en ordentlig britisk psyko som supplerer armhevinger og magetrening med store doser anabole steroider. 
Da Red avdekker løgnene hans, blir hun skremt og avslutter forholdet. 

Men Bryce har ikke tenkt å avslutte forholdet. 
Han har tenkt å avslutte Red. 
Men først skal hun få lide. 

Herfra og ut får du en finfin studie i psykotiske hevntanker, Bryce er besatt etter sitt kortvarige opplegg med Red og vil ikke bare ødelegge henne, men også hennes nærmeste. 

James er på alle måter britisk i tilnærmingen, men han bygger opp bøkene ikke ulikt amerikanske Lee Child: 
Boka er på drøyt 500 sider, men hvert kapitel er kort og ender med såkalte klippehengere som drar deg med videre. 
Ellers er det nok mer satirikeren Carl Hiaasen enn Child som er forbildet for James. 

Isolert sett er ikke «Ønsker deg død» et mesterverk, men det som er virkelig avhengighetsskapende er at Peter James tar det slue, gamle trikset i bruk: 
Han har en kort historie som rulles opp her og en lang historie som han bretter ut i bok etter bok. 
Den lange historien handler om Graces første kone. 
Forsvunnet under mystiske omstendigheter for mer enn ti år siden, antatt død. 
Vi vet bedre. 
Men Roy Grace regner seg naturlig nok som enkemann og blir gift igjen her. 
Etternavnet til tross: 
Noen frelse kan han ikke håpe på. 
