Panasonic TX-P42GT20:Et 3D-kupp 

G20-serien til Panasonic har fått svært mye skryt. 
Nå er 3D-versjonen klar. 
Møt GT20. 

Er du på jakt etter en billig og god plasma-TV som skal brukes til TV-sendinger og film-titting? 
Da kommer du nesten ikke utenom G20-serien til Panasonic som vi ga en sterk femmer tidligere i år. 
G20-serien har ikke bare et bra bilde, den er også svært prisgunstig: 
Handler du i billigste nettbutikk kan du f.eks få 42-tommeren til cirka 7.500 og 50-tommeren til litt over 10.000 kroner. 

G20-modellen mangler imidlertid 3D-funksjon, og det er altså det GT20 gir deg ekstra, den leveres nemlig med en innebygget 3D-sender, så her er det bare å kjøpe 3D-briller og en 3D-klar avspiller, så er du i gang. 

Prisen for 42-tommeren GT20 ligger i dag på rundt 10.000 kroner i billigste nettbutikk, og den er dermed cirka 5.000 kroner under storebroren VT20 i samme størrelse. 

Design, førsteinntrykk og finesser 

GT20 har samme finish som storebror VT20, som betyr at den har litt brunt i seg om du ser nøye etter. 
Noen designvinner er den likevel ikke i dagens marked, og det er ikke til å legge skjul på at vi nå ønsker oss noe mer spennende fra Panasonic. 
Etter å ha sett den rålekre Panasonic TX-P54Z11 vet vi nemlig at de kan når de vil. 

TV-en er for øvrig godt utstyrt, med fire HDMI-innganger, nett-TV funksjon via Panasonic VieiraCast, og mulighet til å ta opp TV-sendinger direkte på USB-penn eller tilkoblet harddisk. 
Alt dette har vi vært gjennom på de forrige Panasonic-testene våre, så vil du vite mer om dette henviser vi til dem, og holder oss her kun til billedkvalitet og 3D-funksjon. 

Sammenlignet med VT20 får du ikke de helt store innstillingsmulighetene på GT20, men Panasonic har utstyrt plasma-TV-en med flere bildemoduser som er verdt å merke seg. 
I tillegg til normal, cinema og spill, er det spesielt THX-modusen du bør merke deg. 
Den syntes vi nemlig fungerte svært bra på film, og de mest ivrige kan fint bruke noen timer på å rote rundt i menyen her. 
Heldigvis er det også enkelt å gjenopprette fabrikkinnstillingene om du går for langt. 

I likhet med G20 reflekterer skjermen på GT20 langt mindre enn på billigserien X20, men den er ikke like bra som på VT20. 
Er du allergisk mot refleksjoner må du altså betale ekstra for å slippe dette. 

3D-TV til folket 

Alle som har prøvd en 3D-TV vet at 3D-funksjonen og bruken av 3D-briller stjeler mye lys fra panelet. 
For å gjøre TV-en mer lyssterk har derfor Panasonic brukt et litt annet fosforfilter i panelet enn på G20-panelet. 
Hvorvidt dette har gått ut over sortnivået skal vi ikke si for skråsikkert, for i bruk opplever vi sortnivået som bra uansett. 
Det er likevel litt oppsiktsvekkende at GT20 har svakere sortnivå enn de LED-TVene vi hadde inne på test samtidig. 

Under innstillingen av TV-en ble jeg først litt skuffet, og ønsket faktisk at TV-en hadde vært enda mer lyssterk: 
Side om side med 3D-TVene til Philips ser vi nemlig tydelig at LED-TVene har en fordel. 
Men en ting er hva du ser når bildet er rolig. 
Noe helt annet er hva som skjer når filmen settes i gang, og den umiddelbare skuffelsen gikk her svært raskt over: 

GT20 gir nemlig et klart bedre bilde enn Philips 8605 og 9705 når du spiller av 3D-innhold. 
Alt glir jevnere og mens crosstalk til tider kan være ganske synlig på Philipsen, er det nesten ikke tilstede på Panasonic GT20. 
Når det gjelder 3D er det altså ingen tvil om at Panasonic stiller i en annen liga. 

Legg også merke til at GT20 kan konvertere 2D-signaler til 3D, slik som Samsung gjør. 
Spør du oss er dette noe som kan fungerer til spill, men til TV eller film ser vi dessverre ikke poenget 

Konklusjon 

GT20 er et ypperlig valg for alle som har lyst på en Panasonic plasma med 3D-funksjon. 
Den er langt billigere enn VT20 selv om du her må kjøpe 3D-briller i tillegg (ca 1000 kroner), og det uten at det går på bekostning av 3D-kvaliteten. 

Og vi gjentar gjerne oss selv her: 
Panasonic ligger langt foran sine konkurrenter når det gjelder god 3D-kvalitet. 
I så måte har GT20 en viktig plass i Panasonics produktrekke, og TV-en fortjener en femmer på terningen. 

Men hva hvis 3D ikke er viktig for deg? 
Da bør du faktisk ikke kjøpe GT20, men heller gå for G20-modellen. 
Du får minst like bra bildekvalitet på TV og Blu-ray innhold, og kan faktisk kjøpe deg en 50-tommer til samme pris. 
Det er rett og slett et svært godt kjøp. 

Panasonic Viera TX-P42GT20E 
