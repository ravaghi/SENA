Sting klarte aldri å vekke publikum
Fenget aldri publikum, selv om han forsøkte så godt han kunne 

Været var bra. 
Bandet kunne sine saker, og Sting har nok klassikere på samvittigheten til å fylle en hel kveld. 
Likevel ble det en høyst forglemmelig konsert. 
Kommunikasjonen mellom artist og publikum var absolutt ikkeeksisterende. 
Selv de mest ukjente bandene i griseværet under forrige ukes Bergenfest skapte mer liv på Plenen enn det Sting klarte foran den snakkesalige gjengen denne kvelden. 

Nå er det ikke første gang Sting spiller på Bergenhus. 
Faktisk er det den fjerde konserten siden 2006. 
Første gang fylte han Koengen, men med årene har publikumsantallet gått nedover og onsdagens konsert talte omtrent 6500. 
Det er nå blitt nesten slik at han er i ferd med å havne i den lite kredible kategorien norgesvenn sammen med Smokie og Nazareth. 
Søndag spilte han i Bodø, tirsdag i Ålesund. 
Det begynner å bli fristende å sitere Knutsen og Ludvigsens «Brunost, no igjen». 
Til høsten skal han både til Oslo og Stavanger. 

De siste 15 årene har da også suksessen på albumfronten også vært litt sånn ymse. 
«The Last Ship» som kom ut i 2013, nådde en 3.plass på VG-lista, mens «57th & 9th» som kom før jul i fjor klarte ikke en gang å komme blant de 40 mest solgte her til lands. 
Til tross for, eller kanskje på grunn av at det var det første komplette rockealbumet siden 2003. 

Nå begynner det etter hvert også å gjøre seg gjeldende en viss nepotisme i rockebransjen. 
Kveldens oppvarmingsartist Joe Sumner er Stings sønn, og han er også en av koristene. 
Det skal innrømmes at han ikke er noen nykommer, men kan skryte av nesten 15 år i bandet Fiction Plane og seks plater på samvittigheten. 
Og Stings faste gitarist siden 90-tallet Dominic Miller stilte selvfølgelig med sin sønn Rufus, som også er gitarist. 

Men før Joe Sumner kommer på scenen stiller hovedpersonen selv som ekstraoppvarmer. 
«Heading South on the Great North Road», en låt fra det ferske albumet blir avlevert med kassegitar. 
Høyst forglemmelig. 

Nå er det relativt få overraskelser på en Sting-konsert. 
Du får et lite utvalg med 35-40 år gamle låter med Police, et knippe fra hans mer enn 30 år gamle solokarriere – med hovedvekt på sent 80-tall. 
Og selvfølgelig noen ferske midtveis som minst halvparten av publikum ikke har hørt før – og strengt tatt heller ikke bryr seg særlig med å høre. 

Han begynner med gode, gamle «Syncronicity II» fra det snart 35 år gamle Police-albumet med omtrent samme navn. 
Fortsetter så med ti år yngre «If 
I Ever Lose My Faith In You» fra «Ten Summoners Tales». 
Før han igjen vender tilbake til Police og «Spirits In The Material World.» 

Mannen holder seg bra. 
For all del. 
Han har fylt 65. 
Ser uforskammet sunn ut og lever tydeligvis rock’n roll-livet anno 2017. 
Salat og trening. 
Stemmen er det ingenting å utsette på. 
Bassgitaren er den samme slitte og velbrukte som han har benyttet på mang en turne. 

Bandet er solid og stødig, fremragende håndverkere og gjør små vrier på de gamle hitsene. 
Men gnistrer gjør det knapt nok. 

Så har han heller ingen lett oppgave. 
Et godt voksent, ekstremt satt og høflig publikum er tydelig mer opptatt av å prate med naboen enn å følge med på det som skjer på scenen. 

Det nye materialet faller totalt på stengrunn. 
Det skal innrømmes at det kanskje ikke er blant det mest spennende mannen har gjort i sin karriere, men likevel. 

Til og med når han leverer klassikeren «Fields Of Gold» er det nesten som om småmaset fra publikum overdøver det som kommer fra scenen. 
Litt mer rocka blir det med den ferske «Petrol Head», men klarer likevel ikke å fremkalle noen annet enn høflig applaus. 

Police-svisken «Message In a Bottle» vekker riktignok en tanke allsang og taktfast klapping hos de aller forreste, men det skulle da også bare mangle. 

Litt liv blir det også da sønn Joe overtar mikrofonen og fremfører David Bowies «Ashes To Ashes». 
Men snart er det tilbake til nytt materiale med «50.000». 
Lett gjesp. 

Selv «Walking On The Moon» og «So Lonely» faller på stengrunn. 
Litt bedre mottagelse for «Roxanne», men da Sting roer det hele ned med sin versjon av den gamle Bill Withers-låten «Ain’ No Sunshine» overdøver publikumsmaset igjen det meste. 

Såkalte ekstranumre til slutt. 
Først en rocka (og noe rotete) utgave av «Next To You» etterfulgt av «Every Breath You Take». 
Men akk o ve. 
Selv tidløse Police-slagere er nytteløse denne kvelden. 

Til slutt avslutter han med vakker akustisk gitar og «Fragile». 

-You’ve been a beautiful audience, kommer det til slutt. 
Det må vel være å ta noe sterkt i. 
