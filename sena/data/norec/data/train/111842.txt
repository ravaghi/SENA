God Help The Girl - «God Help The Girl»
Tvers gjennom trivelig. 

Det har alltid skjult seg en erotiker, en liten kåting, under den skotske Belle And Sebastian-sjefen Stuart Murdochs sjenerte evighetsstudent-«image». 
Fetisjen hans er åpenbart «dolly birds» i Swingin' London-minikjoler anno 1966, type modellen Jean Shrimpton, og franske «ye-ye»-sangerinner med dådyrsminkede øyenlokk à la Françoise Hardy. 
Få ting er mer forståelige, og tilnærmingen hans er sjarmerende britisk bluferdig. 
Kan han få skrubbe ryggen din mens du ligger i badekaret, tro? 

Nå holder Murdoch på med en filmmusikal, ventet ferdig neste år. 
Dette er lydsporet. 
Han utlyste en konkurranse på Internett i forkant, og har hentet inn en rekke nye kvinnestemmer til å synge sangene. 
Det ferdige albumet er den mest forfriskende samlingen hans siden Belle And Sebastians «The Boy With The Arab Strap» (1998). 
Folkpop med lett soultilsnitt, fint orkestrert, britisk 1960-talls «barokkpop» og store doser barføtt Sandie Shaw-sensualitet: 
«God Help The Girl» oser av våryr godhet. 
Og tekstene er - som vanlig - aldeles ikke uten brodd. 

ANBEFALTE KJØP: 
«Act Of The Apostle», «God Help The Girl», «Musician, Please Take Heed», «I'll Have To Dance With Cassie», «A Down And Dusky Blonde» 

MORTEN STÅLE NILSEN 
