En bombe av et album
Juicy Js «Stay Trippy» er til glede for både fans og DJ's. 

ALBUM: 
Siden Memphis-baserte Three 6 Mafia startet opp i begynnelsen av 90-tallet, har det obskure rapkollektivet med DJ Paul og Juicy J i spissen solgt millioner av skiver uten hjelp fra store selskaper, fått låtene sine bannlyst, mistet stadig flere medlemmer, hatt et realityshow på MTV, og utrolig nok vunnet en Oscar-statuett. 

Reisen fra undergrunn til Hollywood har vært like uventet som underholdene, men viktigst av alt er deres betingelsesløse lojalitet til den harde og mørke rapmusikken de har laget siden dag én. 
Dette gjelder også for det nye soloalbumet til 38 år gamle Juicy J, som har regjert amerikanske klubber det siste året etter et svært imponerende comeback, og fortsatt holder det like grimey og hood selv om han har «been rich since the 90's». 

«Stay Trippy» finner ikke opp kruttet på nytt, men Juicy leverer likevel en bombe av et album som både fans og DJ'er vil ha stor glede av framover. 
