Nick Cave & The Bad Seeds:«Abbatoir Blues /The Lyre Of...» 

(Mute / EMI) 

Litt ukritisk, men tilbake i godt, gammelt slag. 

Fjorårets «Nocturama» imponerte ingen, derfor er det godt å sette på den første og klart beste halvdelen av denne dobbeltutgivelsen, «Abattoir Blues», hvor den mørke, rasende og messende Cave er tilbake for fullt. 
Poetisk er Cave som alltid et studium verdt, der han med sedvanlige bibelske metaforer tar for seg menneskenes skjebnetunge vei gjennom livets gode og onde sider, mot døden og gjennom den, til hva som eventuelt måtte vente der. 
Musikalsk er han friskere enn på langt tid og rammer dobbeltalbumet fint inn gjennom «Abbatoir Blues»' åpning, den heftige svovelpredikenen «Get Ready For Love» til «The Lyre Of Orpheus»' vakkervemodige gospelavslutning, «O Children». 
Hadde Nick Cave kuttet dette 83 minutter lange dobbeltalbumet ned til en timelang plate, hadde det vært en soleklar klassiker. 
