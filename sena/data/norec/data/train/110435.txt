Liam Finn «I'll Be Lightning»
Poprock Yep Roc Records 

Langt mer enn nok en sønn av sin far. 

Det kan lett brukes mot Liam Finn at han er sønnen til Neil Finn, som gjennom første halvdel av 90-tallet var en av de fremste eksponentene for å drive låtskriverarven etter Lennon/McCartney videre med det fabelaktige bandet Crowded House. 

Men faktum er at Liam står utmerket godt på egne bein. 
Mangelen på oppmerksomhet rundt solodebuten vitner heller ikke at han har planer om å sko seg noe særlig på opphavet. 
Han har riktignok lånt studioet av pappa, men ellers er det meste gjort selv. 
Resultatet er overveldende. 

Liam har i tillegg til en ubestridelig (og kanskje arvelig?) låtteft, en helt egen evne til å formørke stemningen i de i utgangspunktet lyse melodiene. 
Dette er punkutgaven av Crowded House om du vil, pakket inn i en blanding av bomull og piggtråd. 

Det finnes nok av eksempler på artister som surfer ufortjent av gårde på sine foreldres suksess. 
Liam Finn er blant de få som fortjener sammenligningen. 

ANBEFALTE KJØP: 
«Better To Be», «Second Chance», «Energy Spent», «Remember When», «I'll Be Lightning», «Shadow Of Your Man» 
