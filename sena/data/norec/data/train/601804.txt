Nesten helt konge
Det har tatt sin tid for Josh Homme å komme opp med en verdig oppfølger til den moderne klassikeren "Songs for the Deaf" (2001). 
Både på "Lullabies to Paralyze", "Era Vulgaris" og i sideprosjektet Them Crooked Vultures lå vekten mer på svett musisering enn på låtskriving. 
At "...Like Clockwork" viser seg å være såpass konsis og fokusert er derfor gledelig. 
Her er rikelig av både stonerrock, lekne popmelodier og Hommes smått perverse humor. 
Vi får til og med noe så utypisk som et par ballader. 

Bidragene til gjester som Elton John, Trent Reznor og Mark Lanegan er knapt hørbare, men akkurat som på "Songs for the Deaf" løftes flere låter av Dave Grohls eksplosive tromming. 

Som helhet oppleves nok "...Like Clockwork" mer som den etterlengtede oppfølgeren enn en ny klassiker. 
Det er ingenting her som sparker like hardt som "No One Knows". 
Men etter 12 lange år er det vel ingen som forventer mirakler heller. 
