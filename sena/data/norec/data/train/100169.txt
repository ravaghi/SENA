Nicole Atkins«Neptune City»
ROCK (Columbia/Sony BMG) 

Et stort talent melder ankomst. 

Unge frøken Atkins debuterer med brask og bram i dobbelt forstand: 
Ikke bare er hun rasende god, musikken hennes er også så storslått at det virker som om noen har glemt å gjøre henne oppmerksom på at det finnes noe som heter skamvett. 

Hun bærer tunge referanser på sine skuldre med største selvfølge: 
«Neptune City» er som en bunke Roy Orbison-sanger sunget av Chrissie Hynde og Dusty Springfield, dynket i Hollywood-dramatisk produksjon à la Springsteen anno «Born To Run». 
Store ord, ja, men denne cinematisk orkestrerte platen tåler såpass til sammenligninger - låtene fremstår som høyreiste slott, og Nicoles sangprestasjoner er en prinsesse verdig. 

Kudos også til hennes svenske produsent og musikere, som veksler mellom sakral klang og slamrende rølp med fabelaktig fingerspissfølelse. 
Resultatet er musikk med pop i hjertet, rock i røttene og en appell som burde strekke seg fra den ivrigste platesamler til den sløveste radiosjef. 

ANBEFALTE KJØP: 
«Together We're Both Alone», «The Way It Is», «Cool Enough», «Love Surreal», «Brooklyn's On Fire!». 
