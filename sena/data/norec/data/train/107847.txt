Tellusalie:«Tangerine Dreams» 

(Forward Records/Sonet) 

Fredrikstad-bandet Tellusalie følger opp fjorårets «EP» med debuten «Tangerine Dreams», et album produsert av Knut Schreiner. 

Dette er en smyger av en plate, den vokser seg stor etter et par gjennomlyttinger. 
Trioen disker opp med en energisk blanding av indie- og garasjerock, ispedd noe country. 
Låtene er korte og konsise, helt uten kjedelige partier. 
Bandet viser seg fra sin beste side i «Dizzie Tune» og countryballaden «I Been Trying». 
Sistnevnte låt er egentlig verdt hele plata i seg selv. 
Tellusalie minner om mange band, noen ganger er det The Clash, andre ganger Replacements og Pavement, men de ligner aldri så mye på noe at man kan arrestere dem på det. 
Det er nettopp dette som gjør bandet såpass spennende, de har stjålet biter fra rockehistorien og gjort til noe helt eget. 

MARIT AABY VEBENSTAD 
