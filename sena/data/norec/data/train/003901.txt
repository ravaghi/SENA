The Darkest Hour
Drepte litt av min entusiasme for sci-fi. 

Jeg elsker sci-fi, men The Darkest Hour drepte litt av entusiasmen. 
Den viser nemlig hvordan sjangeren kan misbrukes til å lage latterlig, intetsigende og innholdsløs film. 

Det mystiske er at den er produsert av Timur Bekmambetov, mannen bak de innovative vampyrfilmene Night Watch og Day Watch. 

Men dette makkverket har dårlige figurer, elendige romvesener, og en handling som mangler alt av spenning. 
Regissør Chris Gorak sitter igjen med svarte-Per. 
Denne filmen må unngås! 

Moskva invaderes 

To amerikanere (Emile Hirsch og Max Minghella) ankommer Moskva for å markedsføre et sosialt verktøy som lar brukerne oppdage kule restauranter, nattklubber, etc. 

Men deres svenske samarbeidspartner Skyler (Joel Kinnaman) har allerede solgt ideen bak deres rygg. 

De går på bar for å drukne sorgene, møter to jenter (Olivia Thirlby og Rachael Taylor) via appen sin, og så invaderes Moskva av romvesener. 

Usynlig fiende 

Hele anslaget er totalt mislykket. 
Skuespillerne er utstyrt med kjipe replikker og virker hjelpeløse. 
Her er det ingen å tro på, ingen å heie på, ingen å sympatisere med. 

Når invasjonen først er i gang, hives all relevans rundt hvem de er og hva de kan på dynga. 
Det kunne vært hvem som helst som sprang rundt i Moskvas øde gater. 

De kjemper mot en nær usynlig fiende fra rommet, visualisert som elektriske strømninger. 
Jeg venter hele tiden på noe mer, en skikkelig payoff, men den kommer aldri. 

Ingenting å spille på 

Emile Hirsch, som var så gnistrende god i Sean Penns Into The Wild, makter ikke bli den helten som filmen trenger at han er. 

Svenske Joel Kinnaman, som imponerte i Cash, har den utakknemlige oppskriftrollen som den feige rotta som til slutt finner helten i seg selv. 

Olivia Thirlby er den siste bittelitt kjente skuespilleren i ensemblet, men har ingenting å spille på og ingenting å komme med. 
Dette er et desidert C-lag. 

Hinter om oppfølger 

The Darkest Hour er en rominvasjon vi godt kunne ha greid oss uten. 
Skulle dette ha fungert, måtte historien vært bedre, invasjonen kulere og skuespillerne flinkere. 

Filmen måtte også ha blitt toppet med en skikkelig avslutning, i stedet for å hinte om en oppfølger jeg kan garantere det ikke blir noe av. 

Grunnen til at filmen får terningkast 2 og ikke 1, er noen velgjorte spesialeffekter 
