Munter avsporing
Wes Anderson har mye surrealistisk humor i de lekre koffertene på en togtur i India. 

HANDLING: 
Tre brødre møtes på et tog i India. 
Eldstemann har bestemt at de skal «finne seg sjæl» etter et traumatisk år med død, ulykker og kjærlighetstrøbbel i familien. 
Ferden er en søken etter åndelig fornyelse, men røyk, hostesaft, en slange og en fristerinne er blant ingrediensene som fører til avsporing fra den opprinnelige idé. 

DOM: 
Gjennom filmer som «Life Aquatic with Steve Zissou» og «The Royal Tenenbaums» har Wes Anderson skapt et eget surrealistisk univers med naivistiske undertoner. 
I «The Darjeeling Limited» er han overtydelig i symbolbruk, og leker gjerne med klisjéaktige oppfatninger om dette og hint. 
For eksempel om det eksotiske folkeliv i India, og landets overfylte tog. 
Andersons sans for små detaljer er lekker, ikke minst hans bruk av musikk. 

Wilson er gjenganger i Anderson-filmene. 
Med Brody og Schwartzman utgjør han en trio der menneskelige egenskaper som herskertrang, angst, fobi, feighet og en dose omsorg rystes sammen. 
De bisarre hendelsene under reisen er med på å styre ut en ny kurs i livet for alle tre. 
Det er både banalt, underfundig og underholdende, men samlet sett litt for ensformig til å holde togturen ut. 

Munter avsporing 
