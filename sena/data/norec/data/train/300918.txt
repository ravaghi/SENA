Synger med hjertet utenpå t-skjorta
Lissie nesten i mål på vanskelig oppfølger. 

ALBUM: 
Lissie er en type artist det er komplett umulig å mislike. 
Hun synger med hjertet utenpå t-skjorta, og formidler sine problemer og gleder med en nesten naiv entusiasme. 
Noe som gjør at dyneløftingen hennes aldri føles klein eller tilgjort. 
Dette reflekteres også i hennes energiske og genuine formidling. 

Hun har lagt listen skyhøyt med debuten «Catching a Tiger». 
«Back to Forever» er ikke helt der, selv om det ikke skorter på noe av tidligere nevnte kvalitetene her heller. 
De gode øyeblikkene er det mange av. 
«The Habit», ulmende «Shameless» og «I Bet On You» er alle fabelaktige tilskudd til katalogen av hennes lett gjenkjennelige og bevrende folkpop. 

Men det er litt større avstand mellom perlene denne gangen. 
Noe av spontaniteten og nerven fra debuten forsvinner innimellom slagene, men da har du heldigvis alle de artistiske kvalitetene å lene deg på. 
