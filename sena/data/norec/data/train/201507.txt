Canon Digital IXUS 750
TEST: 
Forgjengeren ble testvinner her på DinSide. 
Klarer Canon å følge opp med Digital IXUS 750? 

Dette er tredje kamera i den nye Digital IXUS-serien vi tester i høst, tidligere har vi testet Digital IXUS 55 og minstemann Digital IXUS i Zoom. 

Størst og best 

Digital IXUS 750 er storebror i familien, og har både høyest oppløsning (7,2 megapiksler) og er noe mer avansert enn sine mindre søsken. 
Bildeoppløsningen er høy nok til utskrifter i A3 og større, og kameraet kan kan også ta opp video i full VGA-oppløsning, med lyd og uten hakkende bevegelser. 

Det er fortsatt snakk om et ganske kompakt kamera, de ytre målene er 90 x 57 x 27 mm, og vekta stopper på 197 gram klart til bruk. 
Utformingen skiller seg imidlertid noe fra de fleste andre i serien, det buler litt på midten, men er absolutt lommevennlig - uten utstikkende detaljer. 

Funksjonsmessig er det ikke blant de mest avanserte på markedet, du kan velge mellom forhåndsdefinerte, motivrelaterte innstillinger, og du kan stille hvitbalanse, ISO og eksponering. 
Du kan imidlertid ikke justere lukkerhastigheter og blender manuelt, her må du stole på automatikken eller ty til en av forhåndsinnstillingene. 

Større skjerm, like brukervennlig 

Den mest åpenbare forskjellen fra 700 er den større skjermen, men i motsetning til på lillebror 55 synes vi ikke det har gått ut over betjeningsvennligheten. 
Symbolene som tidligere lå rundt navigasjonsknappen, har riktig nok havnet på selve knappen, men er langt mer synlige enn på 55. 

Skjermen på 2,5 tommer er så stor som man kan forvente i denne klassen nå. 
Den fungerer bra både innendørs og utendørs, men kunne hatt høyere oppløsning. 
Den har dessuten ikke beskyttende plastbelegg, så vær forsiktig med å legge kameraet sammen med andre gjenstander i lommen. 
Her har vi sett mer robuste løsninger på andre modeller. 

Det er også gjort en del mindre forandringer i programvaren. 
Blant annet kan du nå få myke overganger ved avspilling av bilder (slideshow), verdensur, animasjoner i menyene og advarsler ved ustødige opptak. 

Kameraet har som tidligere et 3x optisk zoomobjektiv, og er utstyrt med den kraftige Digic II-prosessoren som blant annet sørger for relativt rask utløserhastighet, bilde/videolagring og overføringshastighet (USB 2.0 HiSpeed). 

Flere tekniske data 

"Norsk" kamera 

Canon-kameraer har norske menyer, og Digital IXUS 750 er intet unntak. 
Det øker brukervennligheten betraktelig for svært mange av oss. 
Func-menyen er også svært oversiktlig, og det er aldri mange trykk på knappene før du har gjort den innstillingen du ønsker. 
I auto-modus får du ikke gjort annet enn å zoome og trykke på utløseren, resten tar kameraet seg av, og det gjør det uten problemer. 

Kameraet er det klart raskeste i Digital IXUS-serien, men i forhold til konkurrentene er det ikke lenger mer enn middels raskt. 
Det er ikke skjedd noen fremskritt siden forgjengeren kom for snart et år siden. 

Tabellen under viser forskjellige hastigheter sammenlignet med Digital IXUS 55: 

De beste bildene 

Høyere oppløsning er én ting, men større fysisk CCD-brikke enn de andre Digital IXUS-kameraer er vel så viktig. 
Legger vi til at kameraet har et litt mer avansert objektiv, mye bedre blitsrekkevidde og flere programmer, sitter vi igjen med de beste bildene - totalt sett. 
Etter vår mening er det få eller ingen som matcher Canon Digital IXUS 750 i denne størrelsesklassen når det gjelder generell bildekvalitet. 

Klikk her for å se eksempelbilder 

Også videokvaliteten er imponerende god, kameraets størrelse tatt i betraktning. 

Det som imidlertid skuffer oss, er at Canon ikke har gjort noe med batterilevetiden. 
De fleste konkurrentene byr på bedre levetid enn de 160 bildene dette kameraet klarer (CIPA-målinger). 

Konklusjon 

Canon Digital IXUS 750 er et meget godt kamera. 
Det er brukervennlig, tar gode bilder, og har en god og lommevennlig design. 
Forbedringene i forhold til forgjengeren er imidlertid få, bortsett fra den større skjermen. 
Bedre batterilevetid bør absolutt stå på agendaen foran neste oppgradering, men alt i alt forsvarer Digital IXUS 750 fint femmeren på terningen fra forgjengeren. 
