Kom og kjøp!
Gledelig nyhet! 
«The Sims 2: Forretningsliv» er velprodusert, morsomt og uhyre stiumlerende. 
Ja, dette er trolig den beste tilleggspakken til «The Sims 2» hittil. 

Faktisk er «The Sims 2: Forretningsliv» nesten et helt nytt spill i seg selv. 

Dette er noe langt mer enn et par nye møbler og et nytt område for dine digitale Barbier å kose seg med. 
Denne gangen har utviklerne lagt frem det som nærmest kan misforstås å være et helt nytt spill inne i spillet: 
Et spill av strategi og økonomisk simulasjon. 

Høres vanskelig ut, kanskje? 
Det er vel ikke akkurat disse ordene du tenker på når du hører om «The Sims 2», spillet der du skal stifte familie, få barn og ikke minst gå på toalettet. 

Spillserien «The Sims» har omtrent blitt like populært og lett gjenkjennelig som Coca Cola, iPod og eBay. 
Millioner har kjøpt det, og mange anser det som å være brekkjernet som for alvor åpnet et hankjønnsdominert spillunivers for det litt mer spillskeptiske hunkjønnet. 

Dette er den tredje tilleggspakken til 

I «Forretningsliv» er det slutt på moroa. 
Eller, kanskje moroa akkurat er i ferd med å begynne? 
Her skal du i hvert fall ut i arbeidslivet, som gründer med gull i blikket. 

Heldigvis er det ingen grunn til å se for deg en åtte timers arbeidsdag hvor du skal tømme septiktanker (ikke det at det er noe galt med dem som gjør det - tusen takk, forresten!). 
Du begynner rett i lederstillingen, da du på egenhånd skal starte din helt egen forretning. 

Oh, boy. 
En egen forretning. 
Det er slett ikke småtterier av utfordringer som melder seg, når du faller pladask ut i «Forretningsliv». 
Her skal du forholde deg til egne ansatte, innkjøpspriser, kostnadskalkyler og grinete kunder som gjerne har putekrig mellom hyllene. 

I «Forretningsliv» får du muligheten til å starte stort sett hvilken som helst type forretning. 
Vil du åpne en butikk, kan du selge stort sett alt du finner i «The Sims 2». 

Det betyr at du kan starte møbelbutikk, bilforhandler, leketøysimperium eller det neste Elkjøp hvor du selger duppeditter og dingser. 
Alt som finnes i «The Sims 2», kan du selge. 
Sett dem opp i hyller og pass på å ha et kasseapparat så du kan ta betalt for tingene. 

I tillegg kan du starte en restaurant, hvor simmer vil enten renne ned dørene til ditt fristed for kulinarisk nytelse, eller gå til fysisk angrep på kokken i ren misnøye. 
Du kan også starte skjønnhetssalong, der du selv kan velge frisyrer og sminke på dine «ofre». 

Er du en av de mange som går rundt med en drøm om å starte egen nattklubb, er det fritt frem for det også. 
Simmene betaler for hvor lenge de oppholder seg der, og det er opp til deg å holde dem lengst mulig (for eksempel ved å be bartenderne severe i undertøy). 

Det er ingen tvil om at «Forretningsliv» nærmest er et spill i seg selv. 
Tankene går til utallige entreprenørsimulatorer slik som «Pizza Tycoon» og ganske nylig «Tycoon City». 
Her kan du kjøpe din egen tomt, og stort sett bygge hvilken som helst forretning du vil. 

I begynnelsen vil du slite økonomisk. 
Etter å ha kjøpt en tomt (du kan også drive butikk hjemmefra) og bygd din lille forretning, kommer du til å telle kronestykkene. 
Heldigvis gir spillet deg oversiktlige og enkle statistikker, som er lettfattelig presentert. 

Dette gjør at «Forretningsliv» ikke går altfor langt bort fra det «The Sims 2» egentlig er: 
En dokkehus-simulator for dem som vil se de store linjene, ikke dypdykke i detaljer. 
For selv om forretningssimulatoren kan være kompleks, er den akkurat passe utfordrende. 

Det er heller ikke så rent ofte at et dataspill klarer å formidle konstruktive verdier til unge spillere. 
Det klarer «Forretningsliv», som lærer oss alle en viktig leveregel: 

Stå på, jobb hardt og du vil lykkes uansett hva du begir deg ut på. 
