Philips HDD100
Philips vil ha en bit av jukebox-kaken, og lanserer nå sin HDD100. 
Til tross for pent utseende har spilleren noen problemer som gjør at vi ikke kan anbefale den uten forbehold. 

Selv om det fremdeles er Apples iPod som er kongen over jukebox-markedet, lanseres det stadig nye produkter av varierende kvalitet. 
Nå kommer Philips på banen med sin stilige og funksjonelle HDD100, et produkt som har flere gode sider, men samtidig plages av mange problemer. 

Når det gjelder funksjonalitet, byr ikke HDD100 på noen dramatiske nyheter - den har en 15 GB harddisk, innspilling av lyd via mikrofon eller optisk inngang, støtte for MP3- og WMA-filer og USB 2.0-tilkobling. 
Altså, de fleste behovene til en mobil musikkelsker bør være tilfredsstilt. 

Pen på utsiden 

Selve jukeboxen har et absolutt stilig, retroaktig utseende. 
Den er relativt liten, veier 168 gram, og har et ukomplisert ytre med få knapper. 
Alle inn- og utgangene befinner seg øverst, og der plugger du inn USB-kabelen, strømmen, opptakskabel og hodetelefoner. 
De medfølgende øreproppene har for øvrig en liten fjernkontroll som lar deg justere volumet og skippe låter. 

Kontrollen foregår via knapper plassert nedenfor skjermen, som brukes til å bla gjennom menyvalg eller styre musikkavpillingen. 
På siden kan du justere volumnivået og bytte mellom meny- eller bibliotekmodusen som gir deg oversikt over all musikken som ligger på enheten. 

HDD100 er en av de spillerne som tvinger deg til å bruke den medfølgende programvaren for å flytte musikk over. 
Og programvaren til Philips er ikke akkurat den mest avanserte, uten muligheter for å rippe musikk fra CDer, for eksempel. 
Dessuten plasserer programmet låten i alfabetisk rekkefølge, og ikke i den rekkefølgen du vil ha musikken i. 

Spilleren er uten tvil en brukervennlig liten sak. 
Menyene er forståelige og det er enkelt og greit å justere på innstillinger. 
Skjermen er definitivt blant de bedre, med høy oppløsning og plass til mange linjer med tekst. 
Det som er litt plagsomt er at menyene er animerte, men har en tendens til å hakke alt for ofte. 

Noen problemer 

Totalt sett fungerer altså spilleren som den skal, og er lett å bruke (med unntak av den begrensede programvaren). 
Men den har dessverre noen irritasjonsmomenter som ødelegger totalinntrykket. 

For det første er de medfølgende øreproppene av temmelig dårlig kvalitet. 
Når vi skrudde på ekstra bass, lignet det mer på plagsom durring. 
Justering på EQ-innstillinger hjalp litt, med den totale lydkvaliteten er ikke akkurat imponerende. 

Oppdatering: 
Vårt testeksemplar hadde en lei tendens til å fryse. 
Vi har nå fått beskjed fra Philips at alle nye utgaver av HDD100 har fått en ny programvare som eliminerer fryseproblemet. 
Eldre spillere kan også enkelt oppgraderes til nytt firmware via denne nettsiden: www.p4c.philips.com. 
Det er positivt, og trekker inntrykket vårt opp. 

Til slutt, spilleren er alt for dyr. 
Vi forstår at den er rettet mot brukerne som er ute etter en jukebox med et luksuriøst preg, men 4.500 kroner for en 15 GB-spiller er alt for mye penger. 
I alle fall når du kan kjøpe en Creative Zen NX med dobbel kapasitet til under 3.000 kroner. 

Hvis du absolutt skal ha en litt annerledes og eksklusiv MP3-jukebox, og har for mye penger å bruke, kan du gå for HDD100. 
Men det finnes rimeligere alternativer, selv om de kanskje ikke har det samme luksus-preget... 
