TEST:Lenovo ThinkPad Edge 

Lenovo er ikke bare for konsulenter og revisorer 

PC-produsenten Lenovo overtok ikke bare ThinkPad-navnet fra IBM, de overtok både markedet og produktprofilen. 
Maskinene har alltid hatt en høy stjerne hos profesjonelle brukere, spesielt innenfor alt som har med administrasjon og tilliggende virksomheter å gjøre. 

Nå er markedet for bærbare vel så stort blant private brukere, og Lenovo satser nå sterkt også på disse. 
Da kreves det litt andre egenskaper hos produktene, men vi ser likevel tydelig hvor maskinen kommer fra. 

Proff med vri 

Førsteinntrykket er at ThinkPad Edge absolutt ser moderne ut, men samtidig er det lagt stor vekt på praktiske finesser. 
Maskinen har matt overflate, den har ikke mange blinkende lysdioder, og det er beskjedent med klistremerker. 

Når du åpner maskinen blir inntrykket bekreftet. 
Den har matt skjerm og et ganske forretningsmessig utseende. 

Tastatur og pekeutstyr 

Det første man legger merke til er den typiske røde styreknappen, TrackPoint, som sitter midt på tastaturet. 
Sammen med denne er det tre knapper nedenfor mellomromstasten. 
De fungerer som høyre og venstre museknapp, mens den i midten kan brukes til å skrolle eller zoome i kombinasjon med styreknappen. 

I tillegg har maskinen standard pekeplate med to klart adskilte knapper. 
Den støtter to-finger skrolling, denne er ikke jevn, men ganske rykkete. 
De to knappene på undersiden er dessuten i minste laget. 
Dobbelt sett med knapper krever plass og de øverste har fått prioritet. 

Denne løsningen bygger bro mellom de som er begeistret for den røde knappen og de som ikke kan fordra den - det er stort sett enten eller. 
Du kan derfor slå av den løsningen du ikke bruker i styreprogrammet. 

Tastaturet har også blitt ryddet opp i. 
Det er ingen "hemmelige" taster som ingen bruker, som SysRq og Break. 
Tastene er tydelige, presise og behagelige, med en anelse forsenking og godt definerte konturer. 

Skjermen 

Maskinen kommer med en 15,6-tommers skjerm med oppløsning på 1366 x 768 Skjermoverflaten er matt, dermed unngår du problemer med gjenskinn fra taklamper og annen belysning. 

Betraktningsvinkelen er normal, det vil si like begrenset som på andre bærbare. 
Hvis skjermen står rett opp på en normal kontorpult blir bildet nesten uleselig. 
På trange fly, tog eller lesesaler kan det bli et problem, men dette er ikke noe unikt for Lenovo, det gjelder praktisk talt alle. 

Tilkoblinger 

ThinkPad Edge har gode tilkoblingsmuligheter, her har Lenovo også tenkt praktisk. 

På venstre side finner vi VGA, kombinert USB/eSATA, Gbit nettverk, HDMI og hodetelefon. 
I tillegg er det en ExpressCard34 spalte for tilleggskort. 

På høyre side er det strøminntak, DVD-brenner og 2 USB-porter. 

I front har vi kortleser for minnekort, da snakker vi om SD-kort og mindre formater. 

Maskinen er også utstyrt med Bluetooth og trådløst 802.11n 

Ytelse 

Maskinen er kjapp i bruk, og gjennomførte testene med respektable resultater: 

Batteritiden var vi ikke så imponert over, dette skyldes først og fremst at selve batteriet har mindre kapasitet. 
Tidligere i år testet vi en Acer Timeline med samme prosessor, men halvannen gang så høy batterikapasitet, noe som ga vesentlig lengre batteritid. 

Konklusjon 

Lenovo ThinkPad Edge er både en stilig og praktisk maskin. 
Vi liker at de satser på det funksjonelle framfor trendy finish og flash. 

Maskinen er ryddig satt opp, har gode støtteprogrammer som ikke legger seg unødig opp i bruken. 

Tastaturet er meget godt, numerisk tastatur mangler, men til revisorene har Lenovo et godt utvalg i andre serier. 

Det eneste ankepunktet er skrollingen med pekeplaten og de slanke knappene nedenfor. 
Men den røde knappen med tilleggsknapper krever sitt, og dette tviholder Lenovo på, det er en del av produktprofilen. 
At de er helt alene om denne knappen får så være. 
