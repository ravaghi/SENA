Spania ute av fotball-VM - ydmyket av Chile
RIO DE JANEIRO/OSLO (VG) (Spania-Chile 0-2) 
Her skjønner Diego Costa (25) og Andres Iniesta (30) hva som er i ferd med å skje. 
En av tidenes største VM-bomber ble et faktum. 
Regjerende verdensmester Spania er ute VM. 

To kamper og syv baklengsmål. 
1-5 mot Nederland i åpningskampen. 
Og 0-2 mot Chile i det som skulle bli revansjeoppgjøret. 

Nederland og Chile står begge med seks poeng etter to av tre ferdigspilte kamper i VMs gruppe B. Spania står med null. 
Det betyr enkelt og greit at Spa 

nia ikke kan stjele de to sluttspillsplassene, og at de er slått ut av fotball-VM i Brasil. 
Før gruppespillet er over. 

- Jeg er overrasket over at de ikke fikk til mer mot Chile. 
Spania har vært en gedigen skuffelse. 
Og så er det historisk at en regjerende verdensmester taper sine to første kamper i mesterskapet etter, sier mangeårige NRK-kommentator Arne Scheie til VG. 

Chile ledet 2-0 etter første omgang på ærverdige Maracanã stadion i Rio de Janeiro. 
Sjelden har den flotte stadionen hatt flere rødkledde supportere, kanskje 40.000 av dem chilenere, og stemmekraften utløst av ledermålet var kanskje høyest hittil i VM. 

Det spanske stjernegalleriet gikk ut i hundre i andre omgang for å redde uavgjort og gjøre et forsøk på ta seieren. 

Fortjent seier 

Fra pressetribunens felt 508 på langsiden av Maracanã var det smått uvirkelig å se det mest utilnærmelige laget i nyere fotballhistorie med kniven på strupen. 
Spania klarte nemlig ikke å sette motstanderen under press. 

- Det ser ikke ut til at de har noen plan med spillet sitt lenger, sa fotballekspert Jan Åge Fjørtoft i VGs VM-studio kort tid etter bomben var et faktum. 

Et brasseinnlegg fra Diego Costa ble blåst utenfor på åpent mål av Sergio Busquets i det 53. minutt. 
I resten av andre omgang var det derimot Chile som var nærmest scoring. 
Aggressive chilenerne løp de ballbesittende spanjolene i senk fra start til slutt og vant fortjent. 

- Vi har jo sett mange svakhetstegn i dette Spania-laget. 
Særlig mot Nederland. 
Men det ble forsterket i dag, sier Scheie. 

Mens andre lag gjerne kaster folk frem i angrep, gjorde Spania-boss Vicente del Bosque ett bytte for å få inn på en ekstra spiss, og det var å skifte spissen Diego Costa med Fernando Torres. 

Mens de spanske supportere på tribunen, uansett oversunget av sine chilenske overmenn siden de inntok Rio for flere dager siden, ikke var å høre i det hele tatt, fremstod Spanias spillere tafatte. 

Spanias mareritt startet allerede etter 20 minutter. 
Xabi Alonso mistet ballen for Spania og Chile gjorde slik de er blitt kjent for: satte full fart i lengderetningen mot motstandermålet. 
Få trekk senere satte spissen Vargas ballen i mål, nærmest liggende i avslutningsøyeblikket, mellom keeper Iker Casillas og Spania-stopper Sergio Ramos. 

- For et spill. 
Alle pasninger var nesten perfekte! sier Jan Åge Fjørtoft i VGs VM-studio om scoringen. 

Etter 42 minutter ble vondt til verre for Spania. 
Casillas måtte gi retur på et frispark fra Sanchez og på returen tuppet Chiles Charles Aranguiz ballen til venstre bak Casillas. 
De siste 45 minuttene var det Chile som var nærmest med sine kontringer og ikke Spania med sine etablerte angrep. 

Verste prestasjon siden 1998 

Spanias Troppen her i Brasil, og spillerne på banen til enhver tid, er spillerne som har vunnet før: 

* 9 av de 14 som var på banen i EM-finalen i 2008 er i troppen nå. 

* 11 av de 14 som var på banen i VM-finalen i 2010 er i troppen nå. 

* 13 av de 14 som var på banen i EM-finalen i 2012 er i troppen nå. 

- Dette har vært en fantastisk periode for gjengen. 
Men nå er det over for mange av dem. 
Dette var siste mulighet i karrieren, sier Scheie. 

Uten særlige skadeproblemer, og med tilvekst av en klassespiss på klubbnivå i form av Brasil-fødte Diego Costa, skulle ren matematikk tilsi at Spania ville være minst like gode som før. 
I stedet fikk vi den verste spanske VM-prestasjonen siden 1998. 

I forkant av kampen var det dramatiske scener som utspant seg på Maracanã i forkant av kampen. 
En time før kampstart invaderte billettløse Chile-fans pressesenteret på stadion. 
Chile-fansen som kom inn på stadion ble i alle fall servert en kveld de sent vil glemme. 
