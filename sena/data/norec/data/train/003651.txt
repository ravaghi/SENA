Salt
Jolie matcher ikke Jason Bourne. 

Selv ikke Angelina Jolie greier å veie opp for blodfattigheten i Salt. 
Dette er en thriller med noen veldreide spenningselementer, men den makter likevel ikke å engasjere. 

Det er helt naturlig å trekke paralleller til Jason Bourne-filmene, både når det gjelder form og innhold, men Salt er ikke i nærheten av å matche nerven. 

Det er også uheldig av handlingen er avhengig av utrolige tilfeldigheter og sammentreff for å drives fremover. 

Skyldig eller uskyldig? 

CIA-agent Evelyn Salt (Angelina Jolie) kommer i ei klemme når en avhopper opplyser at den russiske presidenten skal myrdes i løpet av sitt USA-besøk. 
Han sier nemlig at udåden skal utføres av en russisk spion, som ble plantet i USA som barn, og heter Evelyn Salt. 

Hun rømmer før kollegaene får sjekket holdet i denne påstanden, men gjør hun det det for å bevise sin uskyld, eller for å faktisk utføre oppdraget? 

Fantastiske omstendigheter 

Det er lett å la seg imponere over Evelyn Salts evner i filmen. 
Det ser flott ut når hun hopper mellom biltak, skyter horder av topptrente agenter, eller tar seg ned en heissjakt. 

Hun utfører riktignok spontane handlinger som i den virkelige verden ville tatt månedsvis å planlegge ned i minste detalj, og selv da vært avhengige av fantastiske omstendigheter, men Jolie spiller henne i alle fall med overbevisende tæl. 

Jeg tror kanskje ikke på alle situasjonene, men jeg tror på figuren. 

Ikke nyskapende 

Regissør Phillip Noyce har laget actionfylte spionfilmer før, nemlig Patriot Games og Clear And Present Danger, samt den noe roligere The Quiet American. 

Han viser at han fremdeles kan håndverket, selv om Salt ikke akkurat renner over av nyskapning. 
Den er mer gammeldags enn promoteringen antyder. 

Det er ikke nødvendigvis uheldig, men kanskje hadde filmen vært bedre om Noyce hadde prøvd noen nye triks. 

Basert på logisk brist 

Det er åpenbart at filmselskapet håper på en ny serie a la Jason Bourne, men det spørs om etterspørselen vil være veldig stor. 

Det går an å la seg underholde av Salt i to timer, men jeg sitter ikke igjen med et ønske om å få se mer. 

Noen spreke actionscener er ikke å forakte, men et manus som i utgangspunktet er basert på en logisk brist, gjør at jeg må gi Salt pepper. 
