MGMT:«Oracular Spectacular» 

(Columbia / Sony BMG) 

Godlynt drømmepop. 

New York-duoen MGMT (uttales «management») har fortjent fått mye oppmerksomhet for denne debuten, der små søte melodier pakkes inn i overdådige, luksuriøse arrangementer. 
Lyden er mildt sagt svær og svevende, noe som nok må tilskrives produsent Dave Fridmann. 
Han har jobbet mye med Flaming Lips, og nettopp dette bandet ligger svært tett opptil MGMTs uttrykk også. 
Samtidig er det ikke tvil om at duoen har hørt sine doser tidlig David Bowie, og når tempoet økes og MGMT byr på et par glinsende diskonumre, er ikke veien til Scissor Sisters lang. 
Dette er deilig dekadent og forfriskende nytt på samme tid! 

Anbefalte kjøp: 
«Time To Pretend», «Electric Feel», «Kids» og «The Handshake». 
