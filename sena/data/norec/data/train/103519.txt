«The Sims» for voksne
Med spillet «Singles: 
Flirt Up Your Life», har kikker-TV nådd PC-skjermen. 

Tre sesonger med «Big Brother», fire «Robinson»-ekspedisjoner, to sesonger på «Farmen», «Baren» og Eldrebølgen. 
Tusener av nordmenn har sittet klistret til skjermen og sett på reality-TV. 

Og det var sikkert uunngåelig: nå har utvikleren Rotobee laget spill basert på genren. 

«Singles» er et forsøk på å lage et interaktivt realityshow, fritt for dyre tekstmeldinger og telefonutstemninger. 
Spillet tar dermed opp tråden fra spill som «Little Computer People» (1985) og «The Sims» (2000). 

I spillet skal du plukke ut to personer som skal bo sammen, i en leilighet du selv designer. 
Du kan velge mellom 12 forskjellige personerk, seks menn og seks damer. 
Alle personene er utrolig godt detaljerte og animerte. 
Hver person har sin personlighet, slik at det kan oppstå konflikter eller romanser avhengig av hvem som bor sammen med hverandre. 
Du bestemmer hva som skal skje. 

«Singles» er til tider svært likt «The Sims» i både handling og utseende. 
Men det er også vesentlige forskjeller. 

Der «The Sims» sladder når det blir for hett, tar for eksempel «Singles» den helt ut. 
Spillet inneholder nakenhet, ikke så mye og saftig som på finsk fjernsynsteater, men på høyde med det du allerede har sett på for eksempel «Big Brother». 

Spillet er absolutt spennende i starten, men i lengden klarer det ikke å holde på spenningen. 
Det blir som med reality-TV: det holder med tre sesonger. 
