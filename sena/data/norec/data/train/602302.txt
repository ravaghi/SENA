Kjærlig farsportrett med tusenvis detaljer
Gunvald Opstads farsportrett drukner i en nesten lammende detaljflom. 

”Jeg var stolt av faren min, men flau over han også” skriver Gunvald Opstad som innledning til det siste og mest personlige kapitlet i boka om ”Min far Emanuel”. 

Emanuel Hermansen var født i 1901 og levde til 1968. 
Hans sønn Gunvald Opstad er kjent som mangeårig kulturjournalist i Fædrelandsvennen og forfatter av en lang rekke bøker, ikke minst kunstnerbiografier. 

Utgangspunktet for denne boka om faren, har vært en ganske overveldende mengde notater som faren gjorde gjennom store deler av sitt liv. 
Forfatteren betegner notatene som nøkterne, saklige og lite personlige, og han gjengir svært mye av dette. 
Boka er i veldig stor grad en oppramsing av inntekter og utgifter i husholdningen, av skiftende forhold i arbeidslivet, omflakkende tilværelse på anlegg av ulike slag, salg og kjøp av varer og tjenester, og ikke minst et tusentalls navn på personer i det relativt begrensede nabolaget Søndeled var på tidlig 1900-tall. 

Opstad relaterer farens opplysninger til den politiske virkelighet i tida som omtales. 
Og han tillater seg både humoristiske og kritiske kommentarer til fenomener han leser seg til gjennom regnskapsbøkene. 

Men det tar lang tid før leseren finner noe personlig og dermed noe som engasjerer mer enn tall og navn. 
Først på side 150 utbryter forfatteren et ”Å, jeg husker disse høytidsstundene” når han fikk smake på sesongens første honning, faren var også birøkter. 

Boka blir en slags krysning mellom slektshistorie, bygdebok og biografi. 
En skal være passelig tålmodig om en har lyst til å vite alle detaljene i husholdningsregnskapet. 
Det samme gjelder om man skal interessere seg for alle navnene som er gjengitt. 

Først i bokas siste kapittel blir jeg berørt. 
Her blir forfatteren personlig og gir oss et farsportrett som interesserer. 
Men da har leseren tilbakelagt 340 sider notat-gjengivelser, og det er alt for mye. 
Jeg tror de fleste vil ha falt av lenge før siste kapittel. 
Hvis smale bøker fins, så er denne veldig smal. 
