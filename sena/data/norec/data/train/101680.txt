Byttet inn Drogba - snudde kampen
(Elfenbenkysten 
- Japan 2-1) Didier Drogba (36) var benket fra start, men like etter at spissveteranen ble byttet inn scoret Elfenbenkysten to mål på to minutter. 

Elfenbenkysten slet med å komme til de helt store mulighetene før den tidligere Chelsea- og Galatasaray-spissen ble satt innpå 62. minutter ut i oppgjøret. 

Han var kanskje ikke direkte involvert i noen av målene, men hans nærvær gjorde Japan-stopperne tydelig nervøse og spissmakker Wilfried bony fikk langt mer plass i feltet. 

Kort tid etter Drogbas innhopp utnyttet Bony det rommet og headet vakkert inn 1-1-målet. 

Under to minutter etter scoret Elfenbenkysten igjen. 

- Å ha en spiller som Drogba på laget, enten fra start eller som innbytter, vil alltid ha en effekt på laget. 
Når Drogba kom på, endret alt seg. 
Grunnen til at han startet på benken, var delvis strategisk og delvis på grunn av skaden, forteller trener Sabri Lamouchi på pressekonferansen, ifølge Reuters. 

Arsenal-aktuelle Serge Aurier (21) - som for øvrig var nest sist også på 1-1-scoringen - slo et glimrende innlegg til en fullstendig umarkert Gervinho. 

Roma-spissen satt ballen i det nærmeste hjørnet og på to små minutter var 0-1 snudd til 2-1. 

Kampens første scoring kom etter 15 minutter. 
Keisuke Honda fikk ballen på 16 meters hold, vendte fint opp, la ballen til rette og hamret ballen i mål bak en perpleks Elfenbenkysten-keeper som såvidt rakk å reagere før ballen var i mål. 

Japan var gode innledningsvis, men etterhvert tok Elfenbenkysten mer og mer over. 

Yaya Touré skjøt like over på et frispark 23 minutter ut i kampen og Arthur Bokas forsøk fra samme hold gikk like over bare minutter etter. 

Det var likevel helt fortjent at Japan ledet 1-0 til pause. 

Snudde kampen 

Japan hadde lite å by på utover i andre omgang. 
Salomon Kalou hadde flere gode muligheter innledningsvis, uten å få uttelling. 

Elfenbenkysten ble også snytt for et straffespark da Yaya Touré ble klippet ned 57 minutter ut i oppgjøret, men den chilenske dommeren lot - feilaktig - spillet gå videre. 

Da valgte Elfenbenkysten-trener Sabri Lamouchi å sette innpå spissveteran Didier Drogba - og bare minutter etter hadde Elfenbenkysten scoret to mål. 

- Jeg forventet en annen innsats og vil analysere hva jeg gjorde og jeg vil snakke med spillerne. 
Jeg vet de kan gjøre bedre, fordi de har vært bedre mange ganger før, sier Japans trener, Alberto Zaccheroni. 

Japan klarte aldri å få i gang en sluttspurt og tapte til slutt fortjent. 
Neste motstander for japanerne er Hellas førstkommende torsdag. 
Grekerne tapte tidligere lørdag 3-0 mot Colombia. 

Elfenbenkystens neste motstander er nettopp Colombia, og da spørs det om ikke Didier Drogba er med fra start. 

Vi ser frem til kveldens kamper med flere store nasjoner i aksjon. 

VGTVs direktesending var like morsom og variert som alltid. 
I dag gjestet Steinar Nilsen og Arne Sandstø oss. 
Her er de største høydepunktene fra VGTVs VM-sendinger på dag tre. 
(Redigering: 
Line G. Haus. 
Musikk: 
Epidemic Sound) 
