Riff og råskap fra Rogaland
Overthrow kaster seg ut plaskedammen til Purified in Blood og Kvelertak. 

ALBUM: 
Det er kanskje en klisjé å si det, men det er et eller annet i drikkevannet i Rogaland. 

Det er i alle fall ingen tvil om hvor man skal snu nesen dersom man er ute etter metal med en god twist av skitten rock. 

Med Purified in Blood og Kvelertak som regionens store flaggbærere, finner Overthrow sitt musikalske ankerfeste sånn cirka midt i mellom de to. 

Det handler mye om thrash, litt om death metal og noe sludge. 
Alt surret sammen til en energisk masse, spisset av god gammel ungdommelig rebelskhet. 

Du skjønner umiddelbart at det er gode tider i vente i det enstrengsriffene i «Adjust to Darkness» setter tonen. 
«Let Them Fall» demonstrerer rockepotensialet i gjengen, mens «Phantom Hearts» sender tankene i retning Stockholm og Dismember på tidlig 90-tall. 

Det låter kraftfullt og kledelig upolert. 
Som de selv hevder: 
«The Worst Is Yet to Come». 
Vi får ta dem på ordet for det. 
