Terje Nordgarden:Endring til det bedre 

Norge er ikke stort nok for Hamar-artisten, men det er godt å ha ham tilbake. 

Terje Nordgarden: 
"Changes" (GDN) 

Det er gått fem år siden rootsalbumet "You gotta get ready". 
I mellomtiden har Terje Nordgarden bodd på Sicilia og har gitt ut en plate på italiensk og en konsertplate fra Dresden. 

Nå har han gått i studio i Oslo og spilt inn de nye sangene live, med senere pålegg som virkelig løfter dem: 
Soulsangerne Sisi Sumbundu (Madcon) og Rikke Normann er gull verd, pluss blåsere og strykere. 

Forrige album var flott. 
Nå har han slått seg løs, og dette er enda bedre. 

Americana-miksen har et innslag av New Orleans i "Don't need nobody", skrevet som en reaksjon på terrorangrepene i Paris og Beirut i 2015. 
Johanna Demker samarbeider på to kutt, i likhet med Claudia Scott. 

Sistnevnte er involvert i flotte "Wide open spaces", som i likhet med flere av kuttene handler om et behov for forandring. 
Tapt kjærlighet er også et tilbakevendende tema, så det henger kanskje sammen. 

Uansett har han stemmen og sangene som skal til for å formidle dette. 

Beste spor: 
"Wide open spaces", "You must be the change", "Right now (Love is hell)", "Come on, come in, come along". 
