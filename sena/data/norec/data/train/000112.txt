Mildred Pierce
Prisvinnende serier kan være kjipe, de óg. 

Norgespremiere 27.12 - NRK1 - 21:15 

Mildred Pierce er en bejublet og prisbelønt miniserie som får meg til å trekke på skuldrene av prisutdelinger. 

Det er ingenting med denne serien som virkelig vekker serieelskeren i meg fra romjulsslumringen, snarere tvert imot. 

Mildred Pierce gjør meg veldig forbanna på en veldig langtekkelig måte. 

Kveldens premiereserie på NRK1 handler om Mildred Pierce som jobber og sliter og klarer seg bra under depresjonen i USA, men som har litt uhell i kjærlighet og ei utakknemmelig drittdatter. 
Det handler med andre ord om et mor-datter-forhold spilt ut mellom Mildred (Kate Winslet) og Veda (Morgan Turner og senere Evan Rachel Wood) der den ene parten er overbeskyttende og velmenende til det katastrofale og den andre bare er en jævelunge. 

Mildred Pierce gir meg ikke så mye nytt perspektiv som den gjør meg veldig forbanna, og den gjør meg forbannet på en veldig langtekkelig måte. 

Hvor mye er en villig til å ofre for sine barn? 

Serien er bra spilt og bra laget og alt det der, typisk nok. 
Det gjør det jo verre å mislike den. 
Men allikevel må jeg være ærlig og sette ord på det jeg mener, og det får nå i det minste bli en støtteerklæring til dere andre som har hørt om denne 'prisbelønte HBO-serien' men som kjenner at dere ikke liker det dere ser. 

Mildred Pierce problematiserer hvor mye en er villig til å ofre for sine barn - satt i en annen tid. 
Men det er ikke god underholdning å se nesten seks timer hvor en hovedperson jeg egentlig skulle heiet på, aldri kan sette skapet på plass. 

Din mening teller 

Du som liker den, har ikke dårlig smak eller noe. 
Du har rett og slett smak, akkurat som meg. 
Og har du en annen oppfatning av serien, ønsker jeg dine kommentarer hjertelig velkommen i kommentarfeltet under. 

Kanskje du fikk en dvd eller en cd til jul? 
Sett på den i nitida i kveld i stedet, du. 
Jeg tror jeg skal se Six Feet Under. 

Mildred Pierce har premiere på NRK1 i kveld, klokka 21:15 
