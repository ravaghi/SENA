Seagal revisited
Dette er ihvertfall en annerledes Seagal-film: 
På et rumensk sted i Europa blir elitesoldatene hans utrydda av ei ondøyd superstripperske med varulvevner. 

Hun kutter struper med sagtakka kniv og blir voldsomt øyeblikkelig solarisert, som om hun hadde valgt en Nivea fra Tsjernobyl. 

Handlingen forteller litt omstendelig om at Myndighetene har utvikla en slags partydop som gjør folk til aggressive, som en slags for mye Møllers tran og takk for i dag. 
Noen vil slippe det i byens drikkevannskilde, en humørtilførsel som ville få folk til å oppføre seg som en vanlig fredagskveld ved Vågen i Stavanger – og det bør forhindres. 

Seagal utstyres med kroppstilpassa kniver i superplast, men han er ikke så mye med. 
I starten har han et tilfeldig gateslagsmål som er så dårlig at det vil kunne forveksles med gammeldags utfylling av selvangivelse. 
Filmen foregår heldigvis i et nordnorsk strømstans-mørke og inneholder ihvertfall den gjeldende verdensrekorden i gjenomvegg-flyging i miniskjørt. 
