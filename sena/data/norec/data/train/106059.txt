Buddies i Afrika
Marokkansk filmhistorie med halvt norsk regissør; energiske greier! 

HANDLER OM: 
Adil og Karim er to unge Casablanca-beboere uten fremtid. 
De lever på samfunnets skyggeside, (-Negra, i motstenting til -blanca!), er småkriminelle, har det vanskelig hjemme - og drømmer om noe bedre, større og mer meningsfullt. 

Muligheten synes å by seg, når de skal gjøre en liten «tjeneste» for en hensynsløs gangster... 

DOM: 
Nour-Eddine Lakhmari er marokkansk født, men med det meste av sin filmfortid i Norge, der fremfor alt «Le Regard - Blikket» vil være kjent. 

«CasaNegra» åpnet imidlertid muligheter i Marokko - og den er blitt filmhistorisk, blant annet som det nord-afrikanske landets Oscar-kandidat nå i februar. 

Filmen er god, vital, underholdende og interessant virkningsfull. 
I hjemlandet ble den en sensasjon, blant annet på grunn av sin usminkethet: 
Det snakkes gatas røffe språk, det er en virkelighet uten filter, sex - blant annet onani, er heller ikke tabu. 

I en norsk sammenheng er dette ikke sensasjonelt, en norsk publikummer vil ikke bli sjokkert. 
Vi er vant til verre, så å si. 

Dermed blir nok små svakheter, som tendenser til overdrivelser i beskrivelsen av en del personer - samt at filmen simpelthen er for lang, trekke noe ned. 

Likevel: 
Det er virkelig mye å bite i og glede seg over når denne marokkanske «Buddy»-varianten slipper seg løs i Casablancas bakgater! 
