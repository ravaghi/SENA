Nintendo utfordrer Newton
Du vil kanskje ikke se helt klok ut når du spiller «Yoshi's Universal Gravitation» på bussen, men det er jommen verdt det! 

Hvor mange ganger har du ikke - sikkert helt ufrivillig - vridd og vendt på kontrolleren i håp om å få spillet til å gjøre hva du vil? 
Det ser tåpelig ut, men de fleste av oss gjør det iblant. 

Er du en av disse, har du allerede et godt grunnlag for suksess med Nintendos nye «Yoshi's Universal Gravitation». 

I dette spillet er hele poenget å bevege Game Boy Advance-maskinen din så mye du kan slik at verden, figurer og gjenstander skal bevege deg slik som du vil. 
En ny og svært morsom måte å spille på. 

Hemmeligheten ligger i en sensor innebygd i spillkassetten. 
Det ser litt større ut enn et vanlig GBA-spill, men sensoren er svært godt skjult. 

Søthetsfaktoren er naturlig nok svært høy, i det Yoshi skal reise gjennom en slags tegneseriebok han har blitt fanget i. 
Underveis må du lære å bevege din GBA på nye måter, for å manipulere innholdet. 

La oss ta et eksempel. 

Yoshi vil ta knekken på en hel mengde skurker (les: sint sopp, trolig muterte forsøksdyr) på en rask og enkel måte. 
En stor steinkule ligger klar. 
Du heller litt på GBA-en, og ballen ruller raskt over soppsvinet. 

Slike situasjoner ender du stadig opp i. 
Andre ganger må du skape dårlig sjø for en seilende Yoshi, eller rote med tyngdekraften for å vandre vertikale flater. 
Du må hele tiden bruke sensoren på nye, spennende måter. 

En svakhet «Yoshi's Universal Gravitation» lider under, er lengden på eventyret. 
Spillet er kort, og straks du har begynt å lære deg de forskjellige måtene å bruke teknologien på, er det hele over. 
Sønderlig. 

Likevel skal det nevnes i spillets forsvar at dette er noe som kan gjennomføres igjen og igjen, uten at magien umiddelbart forsvinner. 

Av og til føles det også som om spillet ikke reagerer riktig. 
Jevnt over er sensoren overraskende effektiv, men det er mulig å havne i uføre fordi den innebygde sensoren ikke greide å forstå bevegelsene riktig. 

Dog er dette flisespikkeri. 
«Yoshi's Universal Gravitation» er spennende, engasjerende og best av alt nytenkende. 
Vi trenger absolutt mer av dette. 

Så hva blir det neste, Nintendo? 
En Yoshi styrt med tankekraft? 

Ja, takk! 
