Må nesten tørke en tåre
Hele den vakre Søgne Hovedkirke ble fylt med fine klanger, varme og sang da Jul i Sør holdt sin første konsert for året. 

For fjerde år på rad arrangeres Jul i Sør og som vanlig står Maria Arredondo og Torstein Sødal i bresjen. 
Denne gangen har de også med Martin Halla som fikk sitt gjennombrudd i 2012 da han vant første sesong av The Voice. 
De har også fått med et nystartet kor fra Søgne ved navn «Dusjkoret». 

Fellesnummeret «Kling No Klokka» er første låt ut. 
Mdded seg som akkompagnement har de Håkon Aase på fiolin, Trond Teigen på piano og Kristian Tybakken på trommer. 
De skaper et fint og fyldig lydbilde og får selv lov til å briljere ved å fremføre instrumentallåt i form av en irsk reel. 
Årets nykommer i Jul i Sør gjør en god jobb, og skaper kontraster med tanke på stemme og sound. 
Halla fremfører blant annet «Romjulsdrøm» og «When you wish upon a star». 
De passer han perfekt med den særegne, noe skjøre, men samtidig stødige stemme. 

Vi fikk ikke bare julesanger i kveld. 
Sødal synger «You'll never walk alone» og Arredondo og Halla fremfører en fin og nedstemt versjon av Coldplay sin «Fix You». 
Men det tar ikke lange tiden før vi er tilbake på juletema. 
«Å, kom nå med lovsang» fyller kirken med storslått og mektig arrangement fra korstemmer til akkompagnement. 

Gjengen er også flinke til å få med publikum. 
De får blant annet halve salen til å synge «Musevisa» mens den andre halvparten synger «Så går vi rundt om en enbærbusk». 
En morsom øvelse som skaper ekstra god stemning i salen. 

Mot slutten av konserten kommer sjarmerende Langenes barnekor og Søgne Tenkor opp midtgangen og synger «Nå tennes tusen julelys» og «Hva skal vi gjøre i juledagene?». 
Hvem får vel ikke julestemning av slikt? 

Tradisjonen tro synger Sødal «O Helga Natt» med en kraft og kontroll andre bare kan drømme om. 
Det leveres som en så stor maktdemonstrasjon at undertegnede nesten må tørke en tåre. 

Her dro publikum hjem med julestemning, smil om munnen og kanskje en tåre i øyekroken.3477683 
