FileBrowser, med iPad på hjemmenettverket
Bilder og andre data på NAS og andre PC-er? 
Med FileBrowser ser du alt. 

Hva en iPad kan brukes til er et spørsmål det kan ta svært lang tid å svare på. 
Den kan brukes til det meste, det finnes apper og tilleggsustyr for et utall bruksområder. 

Men det er noen helt enkle ting som mange forventer skal være mulig uten videre, som ikke er det. 
Her er det Apples overordnede krav om enkelhet, brukervennlighet, kontroll og sikkerhet som slår inn. 

Hver app har sitt eget område hvor filer lagres, og det er ingen generell tilgang til filer slik som på Mac og PC. 
Derfor kan ikke en app lese filer laget i en annen app og det er heller ikke mulig uten videre å lese filer fra USB-minneplugger eller fra andre maskiner på hjemmenettet. 

Men det finnes apper for "alt". 

FileBrowser 

Det vi har savnet mest er tilgang til alle felles filer på NAS-en hjemme fra iPad-en. 
Der ligger alle bildene helt fra det første digitalkameraet vi fikk tilgang til i 1998, gamle lydfiler, pluss alle andre dokumenter av ymse slag, fra bruksanvisninger i PDF format, filer fra Word og Excel, filmsnutter og så videre. 

Men så kom vi over FileBrowser som langt på vei oppfyller våre ønsker. 
Det er en app som ganske enkelt gir deg tilgang til alt som er delt på nettverket, enten det er PC-er, Mac-er, NAS eller annet som er satt opp til å dele filer. 

Du kommer i gang ved å velge New Machine, og kan deretter velge mellom forskjellige enheter etter type, web-lenke eller IP-adresse. 

Du logger deg på som fra en annen PC eller Mac, og vips så har du tilgang både til lokale filer på iPad og på den nettverksenheten du har valgt. 

Filene dukker opp i et mappevindu på vanlig måte. 

I bruk 

Vi kjører på et raskt 5 GHz trådløst nettverk i heimen og tilgangen var imponerende kjapp. 

Alle filtyper som støttes av iOS, som doc, pdf, xls og så videre fungerer uten videre, men kommer bare opp i lesemodus. 
Skal du redigere Word og Excel-filer må du ha apper som støtter dette som for eksempel Pages og Numbers. 

Bilder i moderat oppløsning kan du bla gjennom uten videre, men kommer vi opp i 12 og 16 megapiksler må man vente noen sekunder mellom hvert bilde mens det lastes ned. 
Du kan også sette i gang automatisk avspilling av bildemapper som bytter etter noen sekunders visning. 

Bilder mellomlagres slik at du kan bla kjapt frem og tilbake selv mellom store bilder når de nettopp har blitt lastet ned. 

Video i MP4 formmat (H.264) streamer helt uproblematisk. 
Men filer som ikke støttes av iOS og må konverteres for å kunne spilles av må lastes ned først og så spilles av i en annen, kompatibel app. 
Det er upraktisk, og for slike filtyper finnes det andre løsninger som konverterer på vertsmaskinen til et iOS-vennlig format. 

Konklusjon 

Vi er svært fornøyd med FileBrowser, den gjør det som er mulig å gjøre på iOS innenfor de begrensningen som er gitt fra Apple sin side. 

Nå kan vi se og spille av mediefiler og jobbe med dokumenter både på felleslagring og de andre maskinene på hjemmenettverket på iPad, uten å måtte bruke verken iTunes, Dropbox eller annet til å overføre filene først. 

FileBrowser finner du i AppStore og den koster 35 kroner. 
