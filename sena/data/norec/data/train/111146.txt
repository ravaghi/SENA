Britney Spears «Hold It Against Me»
«Britpop» slik vi kjenner den nå. 

I kjølvannet av sammenbruddet sitt har Britney holdt et brukbart nivå på singlene sine, som «Piece Of Me» og «Womanizer». 
Og det er omtrent på samme hylle vi plasserer denne også, både musikalsk og kvalitetsmessig. 

Hun har igjen funnet tilbake til sin gjennombruddsprodusent Max Martin og hans onde kompanjong Dr. Luke. 
Det betyr ikke en retur til Britneys tidlige stil; «Hold It Against Me» er like knallhard elektronisk som hun nå har fått for vane å være, dog med noe mer «menneskelig» vokal. 

Ordspillet i refrenget er dessverre noe loslitt, og selv om midtpartiet vil skremme vettet av enkelte radioprogrammerere, er det mye minste motstands vei her. 
Men det er tøft og catchy, og 12 år etter «... Baby One More Time» holder Britney imponerende stand mot tidens tann så vel som yngre konkurranse ved navn Rihanna, Gaga og Perry. 

Likevel må hun hoste opp noe på nivå med «I'm A Slave 4 U» eller «Toxic» igjen snart. 
