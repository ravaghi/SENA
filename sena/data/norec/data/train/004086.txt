Silver Linings Playbook
Mestrer vanskelig balansegang mellom humor og alvor. 

To vingeskutte personer finner hverandre i Silver Linings Playbook, en morsom og rørende historie med godt skuespill av Bradley Cooper, Jennifer Lawrence og Robert DeNiro. 

Regissør David O. Russell forteller historien med et levende og dynamisk filmspråk, som kanskje litt for ofte lener seg på soundtracket for å skape steminger. 

Men historien er sympatisk, lettlikt og gir nok motstand til at dette føles verken lettvint eller overfladisk. 

Forsøker å gjenvinne fotfestet 

Pat (Bradley Cooper) blir utskrevet etter 8 måneder på en psykiatrisk anstalt, og flytter hjem til mor (Jacki Weaver) og far (Robert DeNiro). 

Mens han forsøker å få livet på rett kjøl, møter han Tiffany (Jennifer Lawrence), en ung kvinne som også forsøker å gjenvinne fotfestet etter at mannen døde. 

Det blir starten på et kronglete vennskap som kanskje kan være starten på veien tilbake for begge. 

At Jennifer Lawrence virkelig kan spille, så vi allerede i gjennombruddsfilmen Winter’s Bone i fjor. 
I Silver Linings Playbook viser hun at hun har et talent langt over middels, og er ikke redd for å ta utfordringer. 

At også Bradley Cooper har mer inne, er kanskje mer overraskende. 

Vi kjenner ham først og fremst som komikjekkas fra The A-Team og Hangover-filmene, men her gir han oss et imponerende portrett av en ustabil nervebunt med bipolar sykdom. 

Søt historie uten sukker 

Det er ikke enkelt å formidle psykisk sykdom på en morsom måte, men David O. Russell mestrer godt den vanskelige balansegangen mellom humor og alvor. 

Morsomhetene springer ut av troverdige situasjoner, og føles ikke som fremmedelementer. 

Alvoret er like fullt forankret i følelser og handlinger som er lett å sympatisere med og kjenne seg igjen i. 

Silver Linings Playbook er feelgood om feelbad. 
Og sannelig om jeg ikke storkoste meg med resultatet! 

Den forteller en søt historie uten å sukre, og kan i tillegg til Lawrence og Coopers gode rolleprestasjoner by på en Robert DeNiro i storform, i hans beste rolle på årevis. 

Det er med på å gjøre Silver Linings Playbook til en film du må få med deg! 
