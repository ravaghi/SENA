Mye pupp, lite moro
På tross av piker, vin og sang, uteblir festen i spillet «Playboy: The Mansion». 

Cyberlore Studios, utviklerne av den klassiske «Mechwarrior»-serien, beveger seg her over i ny mark med «Playboy: The Mansion». 

Du ikler deg slåbroken til Playboy-grunnlegger Hugh Hefner for å selv lage det populære manne-magasinet. 
Det hele foregår i en virtuell utgave av palasset Playboy Mansion, det myteomspunne huset som skal ha huset noen av de villeste festene i verden. 

Spillet er todelt. 
En del som minner om spill som «The Sims», og en del som prøver å simulere det å gi ut magasinet Playboy. 

For å gjøre dette må du ansette journalister, fotografer og midtsidepiker. 
Artiklene til magasinet skriver journalistene dine, men de sexy bildene til midtsiden må du ta selv. 

På disse fotoseansene får du lekre datamodellerte piker med enorme frontpartier til å posere i forskjellige positurer med minimalt med påkledning. 
Disse fotoseansene er noe av det som faktisk fungerer i spillet. 
Det er spennende å ta bilder som en paparazzi. 

For å få ekstra saftig stoff og nye fotomodeller til magasinet er du nødt til å holde fester for A- og B-kjendiser. 
På disse festene kan du skaffe deg kontakter og gode relasjoner. 
Kjendisene gir intervjuer og grobunn til gode artikler og er med øke salgstallene på magasinet. 

En eller annen kjendis er kanskje villig til å posere på forsiden også. 
Da stiger salget og pengene du tjener kan du bruke til innredning, ansettelse av flere folk, fester med mer. 

Men jeg har til gode å oppleve virkelig saftige og skandaløse fester i spillet. 
De fleste festene er meget snille og uskyldige og minner mer om dannete selskap. 
Hva med en skikkelig fyllefest hvor det virkelig er hæla i taket? 

Når man heller ikke får besøk av ekte kjendiser på festene, blir festdeltagerne veldig anonyme og kjedelige, og det glamorøse forsvinner helt. 
Det hjelper heller ikke at grafikken i spillet er midt på treet etter dagens standard. 

Absurde handlinger i spillet er med på å gjøre spillet merkelig og lite realistisk. 
For eksempel har journalistene man ansetter en noe underlig klesstil. 
De kommer ofte på jobben i undertøyet. 

Likeledes kan plutselig alle gjestene på besøk finne på kle seg toppløse. 
Kanskje er det sånn det er på slottet til Hefner? 

Dessverre klarer ikke «Playboy: The Manison» å holde interessen gående lenge. 
Etter noen timer har man gjort det meste i spillet og resten blir kjedelig repetisjon. 

Når det også finnes alternativer som «The Sims 2» og «Singles: 
Flirt up your life», som er både grafisk bedre og mer spennende når det gjelder spillbarhet, burde ikke valget være vanskelig. 

Har du derimot alle utgavene av Playboy under senga eller en stor forkjærlighet for spill med lettkledde damer kan dette være noe for deg. 

PS! 
Også tilgjengelig på PS2 og Xbox. 
Det er kun PC-versjonen som er testet. 
