The Deer Hunter (HD-DVD)
En majestetisk prestasjon 

”The Deer Hunter” (”Hjortejegeren”) er utgitt på HD-DVD. 
Denne filmklassikeren fra 1978 er ikke en vi ser så ofte. 
Litt fordi den er tre timer lang, og litt fordi det er en mental belastning å se den. 

Det er lenge siden jeg sist så den, men når jeg nå fikk et gjensyn, husket jeg hvor utrolig bra filmen er. 
Den gir et smertelig bilde av hvordan unge mennesker fra en fabrikkby i USA blir ødelagt av meningsløs krigføring i Vietnam. 

Både Robert 
De Niro, Christopher Walken og Meryl Streep gjør noen av sine beste scener i denne filmen. 

Krigens håpløshet 

Vi møter en vennegjeng i den lille byen Clairton i Pennsylvania, som er i startgropa på voksenlivet. 
Stevie gifter seg med Angela, mens Nick frir til Linda før Michael rekker å fortelle hva han føler for henne. 

Så blir de sendt til Vietnam og ingenting blir som før. 
Noen returnerer som helt andre mennesker, noen blir igjen. 
”The Deer Hunter” skildrer krigens håpløshet og det som skjer etterpå. 

Imponerende 

Filmen er imponerende på alle måter. 
Du føler med Michael gjennom hans prøvelser, som han takler i det stille. 
Robert De Niro får frem de store øyeblikkene gjennom de små nyansene i sitt skuespill. 

Meryl Streep gjør inntrykk som Linda, desperat etter å bli gift med hvem som helst som kan få henne vekk fra sin alkoholiserte far. 

Også Christopher Walken er imponerende i sitt Oscar-vinnende portrett av den livsglade Nick, som ikke takler sine krigsopplevelser. 

Scenen der de som krigsfanger tvinges til å spille russisk rullett mot hverandre, er fremdeles vanskelig å se på. 

Uten ekstrastoff 

HD-DVD-formatet er så bra at det avslører svakheter ved billedkvaliteten på masteren. 

Bildet på denne filmen er nok litt mykere enn på nye filmer, men når vi tenker på at filmen er nesten 30 år gammel, er billedkvaliteten likevel god, med mange detaljer. 

Lyden er også preget av alderen, men det er det ikke noe å gjøre med. 
Verre er det at filmen kommer på HD-DVD helt uten ekstrastoff. 
Det hadde den fortjent! 

Majestetisk 

Filmen er regissert av Michael Cimino, som vant Oscar for beste film og beste regi, men ”Heaven’s Gate” i 1980 ble en gigantisk flopp og sørget for at Ciminos karriere stagnerte. 

”The Deer Hunter” står likevel som en majestetisk prestasjon, som sikrer hans plass i filmhistorien. 
Dette er en av filmene du må se før du dør, og du kommer til å synes at det er verdt det 
