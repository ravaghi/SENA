Tilbake til fortiden
Familiefilm/Animasjon 

USA 2014 

Regi: 
Rob Minkoff 

Skuespillere: 
Stanley Tucci, Leslie Mann, Max Charles, Stephen Tobolowsky, Allison Janney, Stephen Colbert, Karan Brar, Ariel Winter, Mel Brooks, Lake Bell, Ty Burrell, Patrick Warburton 

Norske stemmer: 
Kåre Conradi, Lukas Anvik, Frank Kjosås, Tine Skjold, Christoffer Staib, Håvard Bakke 

Aldersgrense: 7 år 

Egnethet: 
Familie 

Det kanskje mest originale og sympatiske med «Peabody & Sherman» er at den er såpass pedagogisk anlagt. 
Hele filmen kan faktisk ses som en hyllest til verdien av viten. 
Og at man kan lære noe av å se en amerikansk animasjonsfilm, er slett ingen selvfølge. 

Mr. 
Peabody er en bikkje utenom det vanlige. 
Ikke bare er han oppfinner, vitenskapsmann, diplomat, forfatter og gourmetkokk, men han er også adoptivpappa til guttepjokken Sherman. 
Når Sherman begynner å tukle med pappas tidsmaskin — for å imponere en jente, selvsagt - oppstår det forviklinger. 

Og det blir i hvert fall ikke kjedelig . 
Turen går til både oldtidens Egypt, trojanerkrigen, den franske revolusjon og renessansen. 
Vitser og facts kommer i rasende tempo, og de norske oversetterne og stemmene skal ha for at dialogen - med alle sine ordspill - flyter så godt som den gjør. 

På høyde med de aller beste animasjonsfilmene er dette Dreamworks-produktet likevel ikke. 
Vitsene er ujevne og figurene bare sånn passe sjarmerende. 
Noen riktig flotte historiske tablåer til tross, er dessuten animasjonen heller plastikkaktig i uttrykket. 
«Peabody & Sherman» er smart, men føles kald. 

Anmeldelsen er basert på 2D-versjonen med norske stemmer. 
