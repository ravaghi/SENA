Kenwood Chef XL Sense
Kenwood Major har skiftet navn, og blitt litt smartere. 
Vi har testet. 

For mange nordmenn er Kenwood synonymt med kjøkkenmaskin. 
Det er ikke mange nordmenn som ikke har fått boller laget i en av disse. 

Vi har tidligere testet Kenwood Major Titan, og i høst har maskinene blitt oppdatert. 
De litt mindre maskinene heter fortsatt Chef, og Major-serien heter nå Chef XL. 

Modellen vi har testet er også oppgradert med ekstra smarte egenskaper, som indikeres med Sense: 
Myk oppstart og trinnløs regulering av hastigheten, og en intelligent kontroll gir mindre søl og ingrediensene blandes forsiktig sammen, om du ikke er alt for ivrig på gassen. 

I kombinasjon med det mest sprutsikre lokket vi har testet, er dette intet mindre enn en liten gavepakke til bakeglade. 
Med denne er det rett og slett gøy å bake. 

Få mest mulig ut av kjøkkenmaskinen din: 
Se hvilken visp du bør bruke når 

Dette er maskinen 

Kenwood Chef XL Sense oser kvalitet. 
Kjøkkenmaskinen er tung, skroget i børstet og emaljert metall, samme med bakebolle og de ulike vispene. 
Maskinen kommer med standardutstyr: 
En stor blandebolle, ballongvisp, flatvisp og deigkrok, samt et smart sprutlokk. 

Sprutlokket har en stor åpning slik at du kan fylle på ingredienser uten alt for mye søl. 
Det er i tillegg konstruert slik at du enkelt kan skyve det på plass, eller ta det av, etter at du har begynt å bruke maskinen - uten å måtte ta ut vispen. 

Du løfter armen ved en hendel bak, og styrer farten med et hjul på siden. 
I tillegg til fartstrinn fra 1-6, er det også en puls-funksjon, der maskinen går på full fart i små intervaller. 

Visper og deigkrok er i rustfritt stål, også toppstykket. 
Alt kan vaskes i oppvaskmaskin (selvsagt utenom selve maskinen) og det er ikke deler i aluminium som blir svarte og smitter av når det har vært vasket i maskin. 
Et pluss! 

Har dine kroker blitt svarte i oppvaskmaskin? 
Slik fikser du det. 

I bruk 

Maskinen er enkel og intuitiv i bruk. 
Hendelen for å heve og senke armen er flyttet, men er kjapp å finne og lett å operere. 

Det er enkelt å bytte visper, de glir lett inn og festes uten noen dikkedarer. 
Alle vispene har en mutter som lett kan åpnes eller strammes til, for å justere hvor dypt i bollen vispene går. 

Til tross for dette savner vi likevel en visp med silikonkant, slik vi har blitt avhengig av på egen KitchenAid, og som kom med Bosch' MaxxiMUM, en maskin vi testet tidligere denne måneden. 

For dem som ønsker å oppgradere fra sin eksisterende maskin, er det greit å vite at festet foran på maskinen med lav fart er endret siden sist. 
Det er imidlertid ingen grunn til å selge alt det gamle utstyret på Finn.no (det finnes flere titalls duppeditter du kan koble til Kenwoodmaskinen), du kan bruke alt det gamle utstyret ditt på den nye maskinen, med adapteret som følger med. 

Resultat 

Vi har gått igjennom standardrepertoiret vårt, pisket eggehviter, laget kakedeig, smørkrem, bolledeig og pepperkakedeig. 

Eggehvitene ble stive og luftige på kort tid, til tross for at vi ikke justerte ballongvispen så den gikk helt ned og ut i bollen. 
Det var litt å gå på, så runde to, med bedre justert visp, gikk det på rekordtid. 

Flatvispen, eller K-vispen som Kenwood kaller den, var heller ikke justert helt ned, og her måtte vi skru for å få med oss alt når vi blandet små porsjoner, men for større porsjoner egnet det seg bedre når den var skrudd helt til. 

Baker du mye, kan det være smart å ha en passende skiftenøkkel liggende klar. 

Maskinen hopper noe mer enn den forrige modellen vi prøvde når vi kjører de tyngste deigene, og vi kunne ikke gå fra maskinen mens den jobbet. 
Det viser seg at om du får litt mel under knottene under maskinen sklir den litt for lett rundt på benken. 

Det er likevel ingen ting å si på resultatet, selv om maskinen av og til trenger en hjelpende hånd eller to, for å løfte den tilbake, så den ikke skal hoppe av benken. 

Konklusjon 

Det er en grunn til at tusenvis av europeiske husstander elsker sin Kenwood. 
Det kan man fortsatt trygt gjøre. 
Dette er en god og kraftig maskin, som klarer brasene. 

Utseende vil alltid være en smakssak, vi ville nok ikke blitt like glad for å se på denne på kjøkkenbenken hver dag, men det er individuelt. 
Det er heller ikke alle som har så begrenset skapplass at de må ha maskinen stående fremme. 

Det viktigste er uansett at Kenwood Chef XL klarer også de største og tøffeste jobbene på elegant vis, og den ser god og stødig ut, dog uten at vi har hatt den på langtidstest. 
Men med erfaring fra tidligere modeller er vi sikker på at dette er en maskin du kan bli gammel med. 

Veiledende pris på maskinen er 5.000 kroner, men vi har sett den på førjulstilbud til cirka 4.000 kroner. 

Blir dette for dyrt? 
Andersson KNM 
1.0 er langt fra like stor og sterk, den hopper på benken og det blir mye søl, men den gjør en helt fin jobb til bare seks hundre kroner. 

Kenwood Limited Chef Sense XL KVC6010T 
