En inderlig fortellergelede
Lars Mytting er best når han holder seg på bakken. 

En varm og inderlig fortellerglede stråler fra Lars Myttings språk. 
Gleden smitter over på leserne og holder fast i dem fra begynnelse til slutt, gjennom en 450 sider lang fortelling om livet i en bygd i Gudbrandsdalen på slutten av 1800-tallet. 

Handlingen kretser rundt rivingen og flyttingen av stavkirken i den fiktive bygda Butangen. 
I Dresden har noen arkitekturprofessorer fått øynene opp for de praktfulle norske stavkirkene, og hjemme i Gudbrandsdalen har en pragmatisk og ambisiøs prest sett seg lei på det upraktiske og kalde gamle gudshuset. 
Sammen inngår de en allianse om å få fraktet hele kirken til Tyskland. 

I veien står imidlertid den viljesterke budeien Astrid, som blir en slags stavkirkens høye beskytter. 
Presten og en tysk arkitekturstudent vil begge ha kirken flyttet til Dresden, men etter hvert kjemper de vel så mye om Astrids gunst, som om hennes tillatelse til å demontere bygdas stolthet og relikvie. 

Dette er godt stoff for en historisk roman, som forener intriger og lidenskap med kulturhistorie og bygdemytologi. 
Og lenge fungerer denne blandingen godt, og det slutter aldri å være spennende. 
Men etterhvert tar trekantdramaet stadig mer plass, noe som får litt uheldige, kioskroman-aktige utfall, som her: 
«Endelig kjente hun forskjellen på et kyss og et kyss. 
På godhet og forelskelse. 
På kokt vann og en fjellbekk. 
På Kai Schweigaard og Gerhard Schönauer». 

Myttings fortrolighet med håndverksarbeid er velkjent, og fungerer som et bærende element gjennom boken. 
Og ellers er han på sitt beste når man får følelsen av at han sitter rundt et leirbål og forteller gamle historier fra hjembygda. 

Verre blir det når ordene blir for store, og han gir seg i kast med store emner, som kjærligheten, livet og døden. 
Da blir det fort pompøst, og fortellingen mister troverdighet. 
Dette svekker den ellers så sobre og stødige page-turneren. 
