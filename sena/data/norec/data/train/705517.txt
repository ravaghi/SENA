En sann sjarmbombe
«The Big Sick» er en herlig, alvorlig komedie om stand up, arrangerte ekteskap og alvorlig sykdom i fin forening. 
Historien er så utrolig at den bare må være sann. 

The Big Sick 

Sjanger: Drama/komedie. 
Nasjonalitet: USA 2017. 
Regi: Michael Showalter. 
Manus: Emily V. Gordon og Kumail Nanjiani. 
Skuespillere: Kumail Nanjiani, Ray Romano, Zoe Kazan, Holly Hunter, Aidy Bryant, Kurt Braunohler. 
Lengde: 
2 timer. 
Aldersgrense: 
Tillatt for alle. 

Å få laget film om hvordan du traff og endte opp med kona, er ikke så mange forunt. 
Komikeren Kumail Nanijani har gjort det. 
Ikke bare spiller han hovedrollen som seg selv, manuset har han skrevet sammen med den utkårede Emily. 
Så da må det jo være sant, alt sammen? 
Kumail Nanjiani er et kjent fjes også her hjemme for dem som følger serien «Silicon Valley», men i hjemlandet USA er han også kjent som stand up-komiker. 
Mens de fleste synes at deres egen kjærlighetshistorie både er romantisk og spesiell, er Emilys og Kumails ekstraordinær. 
Fordi han opprinnelig kommer fra Pakistan, og fordi hun rammes av en svært så mystisk sykdom mens romansen stormer. 
Sett med en komikers blikk, blir historien helt uimotståelig morsom og gripende. 

Løgnaktig dobbeltliv 

Kumail hører til en liten gjeng med standup-ambisjoner. 
Vitsene hans handler alltid om at han opprinnelig kommer fra Pakistan og om kuriosa fra sitt opprinnelige hjemland. 
Taket løfter seg ikke akkurat i den lille klubben, for å si det sånn. 
En dag er Emily (Zoe Kazan) publikum i salen. 
Det Emily og Kumail begge trodde var et one night stand, utvikler seg etter hvert til både forelskelse og forhold. 
Men Kumail lever et slitsomt dobbeltliv: foreldrene er i full sving med å finne en passende pakistansk og muslimsk kone til sønnen, som de tror studerer jus. 
Kumail, som tør å stå på standup-scenen og ikke bli ledd av, lyver og hykler for å unngå konfrontasjonen hjemme. 
Så blir Emily plutselig alvorlig syk og havner i koma. 
Hennes utenbys foreldre, herlig spilt av Holly Hunter og Ray Romano, ankommer. 
Med sine egne relasjonelle og eksistensielle utfordringer. 

Irriterende og elskelige 

Med sin effektive, kjappe dialog, har «The Big Sick» en umiskjennelig følelse av amerikansk romkom, og her er det en positiv ting, som står fint til den klønete selvironien og sårbarheten som åpenbarer seg rundt rollefigurene, som alle er både irriterende og elskelige. 

Samtidig tas både amorøse følelser, kultur- og generasjonskløft på alvor, slik at vi får et både tankevekkende og rørende innblikk i en løsrivelse som egentlig er både vond og vanskelig. 
