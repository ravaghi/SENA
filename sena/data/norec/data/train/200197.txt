TEST:Honda Civic med ny dieselmotor 

Endelig er Honda på plass med en rimeligere dieselmotor. 
Det løfter Civic betydelig. 

Drøyt 45.000 kroner billigere enn hittil eneste dieselalternativ er den nye motoren. 
Da snakker vi om 1,6-literen som har vært annonsert en god stund. 
Den yter 120 hestekrefter og 300 newtonmeter og er på ingen måte noen svekling. 
Men storebror på 2,2 liter gir hele 150 hester og 350 newtonmeter, så det har vært plass til en motor under. 

Prisen starter nå på 230.000 kroner. 
Det er å sammenligne med 307.000 kroner for 2,2-literen. 
Da snakker vi riktignok forskjellige utstyrsnivåer, for 1,6-literen er tilgjengelig med mindre utstyr. 
Dersom vi sammenligner Sport-utgavene, er forskjellen drøyt 45.000 kroner. 
1.6 Sport starter da på 261.000. 

Dieselmotoren kommer forøvrig også i CR-V. 

Velg minstemann 

Med mindre du er spesielt interessert i kraftige ytelser, syns vi godt du kan legge mellomlegget mellom de to motorene i noe annet. 
For 1,6-literen er som forventet mer enn sterk nok og vi savnet ikke mer krefter. 
Det vil de færreste gjøre, for også dette er en sprek motor. 

0-100 går på 10,2 sekunder (10,5 med høyere utstyrsnivåer) og toppfarten er 207 kilometer i timen. 
Motoren er smidig og relativt jevn i kraftutviklingen fra lave turtall. 
Det betyr at den ikke står nevneverdig tilbake for de beste i klassen. 

Gjerrig 

I tillegg har Honda lykkes godt med å få ned forbruket, som varierer litt avhengig av utstyrsnivå. 
Den gjerrigste utgaven skal bare bruke bare 0,36 liter og 94 gram CO2. 
Dette er meget bra for en motor med såpass gode ytelser. 

Passer bedre for Norge 

Honda har gått for en sekstrinns manuell girkasse og den fungerer svært godt. 
Fordelen med å velge denne motoren fremfor storebror er at utvekslingene er litt bedre tilpasset norske fartsgrenser, spesielt om du ikke kjører veldig mye i 100-soner. 
Mens 2,2-literen har rundt 1.500 omdreininger med 100 kilometer i timen på nåla, ligger 1,6-literen på snaut 1.800 omdreininger. 
Alt i alt er det litt mer egnet i Norge. 

Lettere 

1,6-literen veier for øvrig 47 kilo mindre enn 2,2-literen. 
Det er en fordel, og vi syns at bilen virket en anelse lettere i fronten i svingene, uten at vi kunne bekrefte dette med en direkte sammenligning med en 2,2-liter. 
Men balansen er uansett mildt understyrt, hakket tydeligere enn i noen av konkurrentene. 

Til gjengjeld er styringen kjapp og bilen føles ganske kvikk på veien, selv om styringen kunne vært noe mer følsom. 
Komforten er også relativt god, og dieselmotoren er ganske stillegående. 

Romslig 

En av fordelene med Civic er at den er relativt romslig og fleksibel. 
Nivået i klassen hva gjelder bakseteplass har økt noe med nye Golf, men Civic holder et bra nivå i forhold til snittet i klassen. 
Et kult triks er muligheten til å vippe opp sitteputene på baksetene, slik at man kan laste store gjenstander inn på tvers av bilen bak forsetene. 
I tillegg er bagasjerommet blant de største i klassen. 

Førermiljøet er intimt og tydelig førerorientert. 
Man har gått for en del digitale løsninger og det fungerer greit nok og gir særpreg. 
Materialkvaliteten er helt grei, men vi syns Golf er hakket bedre også her. 

Bra pris 

I forhold til konkurrentene er dette nye tilskuddet avgjørende rent salgsmessig. 
Selv om ytelsene er litt høyere enn de du finner i innstegsversjonene til konkurrentene, har man lykkes med å få en startpris som er rimelig god. 
Du får med andre ord ganske mye motor for pengene her. 

Civic er en god bil, men den nye motoren endrer ikke vår oppfatning om at Volkswagen Golf fortsatt er best i klassen, foran Ford Focus. 
Men blant alle utfordrerne er Civic et spennende alternativ, noe den nye motoren forsterker. 
Litt svakere ytelser kompenseres for på andre måter, spesielt når prisen er såpass mye gunstigere. 
