Mikael Wiehe er i valgkampform
Avslutter albumtrilogi med vitale og framtidsrettede «Protestsånger». 

ALBUM: 
Mikael Wiehe kommer alltid til å være en protestsanger i tradisjonen etter Woody Guthrie, Pete Seeger og Bob Dylan, og det føles derfor naturlig at han har kalt sitt nye album nettopp «Protestsånger». 

Dessuten er det valgår i Sverige, og han tar ansvar! 

«Topic songs» 

Wiehe vil ikke kalle seg sjøl en protestsanger, og omtaler sangene på albumet som «topic songs» - sanger med et tema. 
Og han skal ha for at han har et allsidig musikalsk repertoar, også på dette albumet - som starter forsiktig, akustisk, men tar seg raskt opp i tempo og intensitet. 

Han slutter ikke å overraske, og musikalsk er dette både vitalt og framtidsrettet. 
Lite nostalgi her, altså. 
«Lögnen och sanningen» er gnistrende surfrock - og albumets beste. 

I den andre enden oppleves «Tittar på TV» bare som anmassende. 

Tekstfokus 

Samtidig er det vanskelig å slippe unna protest-merkelappen når du hører hva Wiehe synger om. 
Teksten har alltid vært viktig, eller kanskje til og med viktigst, for skåningen. 
Som i «Bare en hemlös», en fin versjon av Bob Dylans «Only A Hobo». 

«In The Neighbourhood» av en annen kjempe, Tom Waits, dukker for øvrig opp her som «Vårt kvarter». 
Kabaretaktige 
«Jag går som en tiggare» er dessuten kledd i Waits-drakt. 

På repeat 

Det går riktignok litt på repeat når Wiehe synger «men oss kuvar dom aldrig / oss knäcker dom inte» («Den brände jorden») for jeg vet ikke hvilken gang, men som alltid er engasjementet stort. 
«En tärande elit» om rikfolks evinnelige klaging er kraftig refsende - også det i god Wiehe-stil. 

Han skal i hvert fall ha ros for å være konsistent. 

Trilogi 

«Protestsånger» er siste album i den såkalte Decibel-trilogien, som startet med «En gammal man» (2012) og fortsatte med «Isolde» i fjor. 
16. mars gir han dessuten ut samlingen «Decibel Studios - aug. 
2012-dec. 
2013» med de tre cd-ene og bonus-cd-en «Hemlösa sånger». 

Mikael Wiehe starter en norgesturné i Bergen 18. mars, med konserter i Nøtterøy, Drammen, Halden, Ålesund og Skien de påfølgende dagene. 
