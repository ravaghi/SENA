Test:EcoRide Flexible ERS 

For deg som vil ta med deg sykkelen på mer enn sykkeltur. 

El-sykkel er både praktisk og moro, en utmerket kombinasjon av sunnhet og teknikk. 
Eller kompromiss, etter som man ser det. 

For de som ikke husker hele vår test av den normale EcoRide el-sykkelen Avenue City som vi skrev i 2011, så kan vi oppsummere: 

En el-sykkel er en vanlig tråsykkel med hjelpemotor. 
Den er ikke som en moped med elektrisk motor, motoren virker bare mens du tråkker selv og inntil du når en fart på 25 km/t. 

Dette gjelder alle lovlige el-sykler, og er begrunnet i et EU-regelverk som også Norge følger (som de fleste andre EU-regler). 
Derfor har ALLE el-sykler omtrent den samme ytelsen, uansett om de koster noen få tusen eller mange titusener. 
Forskjellen ligger i design, konstruksjon og materialvalg. 
Forskjellen mellom Litiumbaserte batterier med samme spenning og kapasitet og mellom enkle motorer med samme spesifikasjoner på 250 watt er derimot helt marginal. 

Likheter mellom modellene 

Sykkelen vi har testet nå er ganske annerledes enn den vi testet i fjor, siden den er sammenleggbar. 
Men det er fremdeles viktige likheter, som motor, batteri og styreenhet. 

Motoren sitter i baknavet, og batteriet er praktisk plassert på skrå mellom bakhjulet og rammen. 
Det låses med en nøkkel, og er lett å ta med seg for å lade. 

Styreenheten sitter på venstre side av styret, og har tre trinn for hvor aktiv hjelpemotoren er, rett og slett hvor mye hjelp du får til tråkkinga. 
Det er også lysdioder som viser hvor mye strøm som er igjen når sykkelen står stille, og hvor stor belastning batteriet får når du er i fart. 

Nesten like raskt opp som ned 

Framdriften settes i gang så snart du begynner å tråkke, og du kjenner at du får en fin dytt som fortsetter så lenge du trår, helt til du kommer opp i 25 km/t. 
Da må du sørge for mer fart med egne muskler. 

Å sykle i byen er svært behagelig, alle bakker blir nesten som flate, og du får fin akselerasjon ut av alle lyskryss. 
Mellom Oslo sentrum og Høybråten helt øverst i Groruddalen tar det bare fem minutter lenger å sykle oppover enn nedover til sentrum. 
Og du kommer fram uten å være gjennomsvett med behov for dusj og klesskift. 

Dessuten er setet like behagelig som på den store modellen, stort og polstret slik at du slipper spesialbukser med innlegg. 

Sammenleggbar 

Det viktigste poenget med en sammenleggbar sykkel som denne, er at du lettere kan ta den med deg når du ikke sykler på den. 
Det kan være når du skal på hytta med bil, på toget, i båt eller hva det måtte være. 

Et annet viktig poeng kan være at det er lettere å stue den bort når du ikke bruker den, enten det er hjemme eller på jobb. 
Man kan dessverre ikke sette fra seg sykler noe sted lenger, uten stor risiko for tyveri og hærverk. 

Men hvor vanskelig er det å legge den sammen? 
Og å brette den ut igjen? 

Begge deler viste seg å være svært enkelt, som du også ser i videoen under: 

Forklaring i tekst og bilder 

Midt på rammen er det en håndtak. 
Når du løsner dette kan du brette sykkelen sammen. 

Styrestammen har også en mekanisme som åpner nok et hengsel, og du kan brette ned hele styret rett over der det går inn i rammen. 

Setepinnen er også enkel å justere, du åpner hendelen og dytter ned setet. 

Da er sykkelen så kompakt at det bare er å legge den i bagasjerommet, eller sette den inn i et skap. 

Det er et snev av Transformers over dette ... 

Å brette den ut igjen er like enkelt. 
Begge deler tar ca et halvt minutt. 

Når sykkelen er brettet ut er den helt fast i fisken, det var ikke antydning til slakk eller svikt i noen av hengslings- eller låsemekanismene. 

Små hjul - til glede og plage 

En viktig del av hele konstruksjonen er at det er små hjul på sykkelen. 
Store hjul og ditto ramme tar så mye mer plass at poenget omtrent forsvinner hvis man skulle laget en sammenleggbar, stor sykkel. 

Men om små hjul er praktisk når du ikke bruker sykkelen, så er det ikke like stas når du sykler på herligheten. 
Du merker kanter, steiner og alle slags ujevnheter mye tydeligere med små hjul, det er rett og slett mindre komfortabelt. 
De triller heller ikke så lett, men det betyr ikke så mye på en el-sykkel. 

Det som derimot merkes tydelig er at utvekslingen er for lav. 
Det virker som om giringen er den samme som på en sykkel med store hjul. 
Dermed må man trå mye raskere enn på en sykkel med store hjul. 
Vi merker det spesielt på flate strekninger, hvor andre syklister kommer seg bortover med samme fart, men tråkker i et langt roligere tempo. 
For å holde følge blir det febrilsk tråkking, noe som oppleves som helt unødvendig. 

Hjulstørrelsen merkes også på elmotoren, når den begynner å hjelpe skjer det ikke like mykt som vi husker fra den store sykkelen, det kommer mer som et "dytt". 
Nå er ikke dette noe stort problem, men det er en beskrivelse av hvordan vi opplever forskjellen. 

Konklusjon 

Sykkelen har solid konstruksjon og er utrolig praktisk når du skal oppbevare den eller ha den med på reise med annet framkomstmiddel. 

Bruk og framdrift er helt lik den forrige modellen, du får svært behagelig hjelp til beinarbeidet, og slitet i oppoverbakkene reduseres til behagelig tråkking. 

Men de små hjulene gjør syklingen mindre behagelig på ujevnt underlag, og utvekslingen gjør at du må tråkke en god del raskere enn på en sykkel med store hjul, i forhold til hastigheten. 

Ecoride Flexible ERS 20" 7vxl 2012 
