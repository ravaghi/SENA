Logitech Wireless Touch Keyboard K400
Strålende tastatur for både fanget og stuebordet. 

Hvis du har en PC eller spillkonsoll tilkoblet TV-en, kommer du ikke utenom å måtte bruke tastatur og mus. 
Joda, det finnes både mediesenter-programvare og annet som kan styres med fjernkontroll, men så snart du skal taste inn informasjon, surfe på nettet og lignende, er det utrolig knotete å bare ha en fjernkontroll for hånden. 

Vi har sett på mange forskjellige tastaturløsninger for stuebordet gjennom årene, men vi har ikke vært så fornøyd med noen av dem som med Logitech K400. 

Dette tastaturet er ikke bare kompakt (uten at det har gått på bekostning av størrelsen på tastene), det har også integrert plate for musestyring til høyre. 
Den er utrolig praktisk, og fungerer akkurat som på en bærbar PC. 

Dermed kan du sitte med tastaturet i fanget og fortsatt ha full kontroll over navigering og tasting på TV-skjermen. 

Tastaturet er tynt, men litt tykkere bak enn foran. 
Dermed skråner det lett og ergonomisk mot brukeren. 

Øverst til venstre sitter noen ekstraknapper, den første er en ekstra venstre museknapp, deretter knapper for å justere volum, samt en hjem-knapp som åpner nettleseren. 
Det er alt, og det mener vi er akkurat passe. 
Erfaringen er at altfor mange tastaturer er utstyrt med multimedietaster som aldri blir brukt. 

Kan nesten ikke bli enklere 

Selve installasjonen er uhyre enkel. 
Du putter ganske enkelt inn en liten USB-mottaker i PC-en, og skrur på tastaturet (det er en av/på-bryter i bakkant). 
Resten går av seg selv - alle nyere, aktuelle operativsystemer oppdager og installerer tastaturet automatisk. 
På vår PC med Windows 7 tok det hele bare noen få sekunder. 

Tastaturet drives av to AA-batterier, og bak batteriluken er det også plass for USB-mottakeren. 
Praktisk når du vil ta med deg tastaturet på tur. 

All kommunikasjon skjer i 2,4 GHz-området. 
I vårt testrom sitter vi ca 4 meter fra PC-en, og har aldri hatt problemer med rekkevidden. 
Tastaturet er meget godt å skrive på (også touch), og med unntak av en litt smal enter-tast har vi absolutt ikke noe å utsette på det. 

Få også med deg testen av dette kompakte tastaturet 

Logitech Wireless Touch Keyboard K400 (Nordisk) 
