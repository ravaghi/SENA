AOC Portátil (E2251Fwu)
Ingen stikkontakt, ingen store, klønete kontakter og stive uhåndterlige kabler! 

Skjermplass er viktig, og har man først vent seg til å bruke flere skjermer blir det trangt å klare seg med én. 
Har man en fast arbeidsplass er det uproblematisk, men hvis man stadig flytter seg blir det verre. 
Det er greit med en bærbar man bare kan klappe sammen og fortsette å jobbe når man har satt seg ned et annet sted. 
Men en eventuell ekstra skjerm er det få som gidder å dra med seg. 

Men AOC Portátil (E2251Fwu) løser dette problemet! 

En ekte USB-skjerm 

Her snakker vi om en ekte USB-skjerm i dobbelt forstand. 
Den har bare USB-tilkobling, ingen annen tilkobling er nødvendig. 

Riktignok er det en spesiell USB-kabel som følger med, med to plugger som skal inn i PC-en. 
Det er for å kunne hente ut mer strøm enn 500mA, som er maks av det en vanlig USB-port kan levere. 
Samme type kabel er også vanlig på eksterne kabinetter til små 2,5-tommers harddisker. 

Men det er ikke bare strøm som går i kabelen, der går også signalet fra PC-en. 
Hvis det av en eller annen grunn ikke skulle være tilstrekkelig strøm tilgjengelig fra USB-portene kan man koble til en vanlig 5V DC strømforsyning. 

Forøvrig er skjermen svært slank og elegant, kan vippes, men ikke dreies og heller ikke justeres i høyden. 

Installasjon 

For å få bilde på skjermen må du installere en driver, enten du vil bruke skjermen på en Mac eller en PC. 
Begge driverne ligger på en CD, men hva gjør du hvis maskinen din ikke har optisk drev (noe stadig færre PC-er kommer med)? 
Løsningen er nær: 
Når maskinen er koblet til internett vil driveren automatisk bli lastet ned fra DisplayLink når du plugger i skjermen. 
Etter en liten stund avhengig av nettforbindelsen og litt blinking på skjermene dukker bakgrunnen opp på AOC Portátil og den er klar til bruk. 

Den dukker opp under kontrollpanelet Skjermoppløsning hvor du kan justere plassering til høyre, venstre eller over i forhold til eksisterende skjerm(er). 

DisplayLink skrev vi første gang om i november 2007 i en test av en DisplayLink-basert skjerm fra Samsung. 
Siden den gang har det skjedd mye både med PC-ene, operativsystem og ikke minst skjermteknologien. 
Grunnen til at det er mulig å lage en skjerm som AOC Portátil er at det brukes LED bakgrunnsbelysning og generelt nyere kretser med lavere strømforbruk. 

Bildekvalitet og ytelse 

Selve skjermen er en TN-skjerm med helt ordinære ytelser. 
Den er helt utmerket til kontorbruk både på jobb og hjemme, men har problemer med betraktningsvinkelen. 
Så lenge du ser rett på er skjermen helt utmerket til generell bruk. 

Skjermen klarer også fullskjerm video i HD-oppløsning, men sliter litt med å få til helt jevn avspilling - det lugger ikke, men det er litt varierende flyt. 

Men denne skjermen er ikke påtenkt de krevende bruksområdene som gaming og tung multimedia. 
Det er en ekstraskjerm som er lett å koble til og fra, og som er lett å ta med seg. 

Konklusjon 

Skjermen er en ypperlig tilleggsskjerm både både for de som bruker bærbar og de som bruker stasjonær. 
DisplayLink-grafikkdriveren og USB-forbindelsen erstatter skjermkortet og har sine begrensninger, men dekker likevel de aller fleste bruksområder. 

Vekten på 2,6 kg og den super-enkle installasjonen gjør den svært fleksibel i de fleste sammenhenger. 

AOC E2251FWU 

(Den norske prisen er ikke satt enda, men internasjonalt ligger den på 160 USD. 
Vi antar at det vil bli et sted rundt 1500 pluss frakt etc. 
Prisinfo vil bli oppdatert.) 
