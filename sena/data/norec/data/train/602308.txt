Bra Mikael Brenne-krim
Under soning deltar den valdtektsdømde på skrivekurs og debuterar med suksess som forfattar. 
Så blir læraren funnen myrda. 

«Den som forvolder en annens død» er den 6. boka om advokaten Mikael Brenne. 
Den tidlegare valdsdømde «Black Metal»-musikaren Josef Mardal blir dømt for valdtekt og drap. 
Medan han sonar deltok han på eit skrivekurs, og i etterkant av soninga debuterer han – med suksess – som forfattar. 
Så blir den kvinnelege skrivekurslæraren hans funnen myrda. 

Litt nølande tar Brenne på seg å forsvare Mardal. 
Etter å ha sett for overflatisk på saka, trur han sjølv at han har fått ei høgt profilert sak han kan vinne. 
Men så blir ei kvinne til funnen, drepen på same måte som kurslæraren. 
Den drepne er ei Brenne har hatt eit forhold til, og han får altså personlege grunnar til å kome til botnar av saka. 

Forfattaren er forsvarsadvokat, og ein del av handlinga er lagt til rettssalen. 
Eg kan lite om formell jus, men eg synst boka til Tvedt på ein informativ måte, både direkte og indirekte, fortel mykje interessant om korleis rettstrekløveret aktorat, forsvarar og domar fungerer saman under ei drapssak. 

Brenne er dyktig, men han rotar det likevel til. 
Korleis skal eg ikkje røpe, men det finst spørsmål ein forsvarar ikkje bør stille den tiltala i open rett. 
Elles skjer brorparten utanom rettssalen, og det hender mykje. 

Motiv er det også fleire av, eg skal berre nemne tre: arv, narkotika og underslag. 
Eit pluss er det også at Tvedt er god på det å skape truverdige hovudpersonar, heltar og skurkar. 
La meg nemne spesielt advokatkollegaen til Brenne, Synne, som står fram som ei både tiltalande og mangslungen kvinne. 

Slutten må nemnast spesielt. 
Den smakar det fugl av, dramatisk og – ikkje minst – fullstendig overraskande. 
Eit godt krimplott har ofte eitt eller fleire såkalla frampeik, som teoretisk skal gjere det muleg å avsløre skurken eller skurkane. 
I denne romanen var det fleire, men eg oppdaga dei ikkje før heilt mot slutten. 

Eg har lese eit par av dei tidlegare bøkene om Brenne («Rottejegeren» og «Dødens sirkel»). 
Noko av det som først slo meg med denne boka, var at forfattaren for første gong ope plasserer handlinga til heimbyen Bergen med Torgalmenningen, Ulriken osv. 
