Lars Bremnes:«Hjertekaptein» 

(Kirkelig Kulturverksted) 

På sin femte soloplate viderefører Lars Bremnes det beste fra sine tidligere produksjoner. 

«Hjertekaptein», som er produsert av George Buljo, inneholder et dusin Bremnes-sanger med musikk som enkelte ganger er mer løssluppen og mer variert enn det han har levert på soloplatene før. 
Fortsatt er det i visepopklassen Lars Bremnes beveger seg, selv om han enkelte ganger flørter litt med både jazz- og blues-elementene. 

Lars Bremnes er en god låtskriver og tekstmessig er han både lyrisk og en skarp iakttager. 
Ofte har tekstene et par setninger der han «vrir» på temaet og får fornyet interesse rundt historien. 
Kjærlighet i forskjellige fasetter preger mange av sangene. 

«Hjertekaptein» er et trivelig album som vokser når du hører på det gjentatte ganger. 
Hans «Glør», «Sommer kommer inn på larveføtter» og «Samme seng» viser Lars Bremnes på sitt beste. 
