Et tu, Kannberg?
Spiral Stairs: 
The Real Feel 

Kan ikke gamle helter slutte å eldes med verdighet, snart? 

Først som sist: 
Ikke la deg lure av det band-lydende navnet. 
«Spiral Stairs» er kallenavnet til tidligere Pavement-gitarist Scott Kannberg, «The Real Feel» er ei soloskive, og ikke Kannbergs første, bare den første under dette navnet. 
Den inneholder låter visstnok delvis inspirert.av hans nylige skilsmisse og er ellers en på alle måter forglemmelig, dog kompetent, samling gitardrevne americana-rocklåter som kun unntaksmessig (som i «Stolen Pills») inspirerer til noe annet enn å instinktivt lete etter noe å gjøre dem til bakrgunnsmusikk for. 

Hvis dette virker kjent er du muligens Blur-fan, for «The Real Feel» er på veldig mange måter en amerikansk utgave av «The Spinning Top», soloskiva Blurgitarist Graham Coxon gav ut tidligere i år. 
Begge plater viser ettertrykkelig at bakmennene har modnet som musikere ved å inneholde godt konvensjonelle og litt kjedelige låter, begge inneholder en og annen låt som er minst tre minutter for lang og begge plater overskygges veldig av at de bandene som gjorde disse mennene berømte i utgangspunktet er i ferd med å gjenforenes. 
Det er noe traust og forutsigbart over disse skivene, og «The Real Feel» spesielt, som når en noen-og-tjue år gammel mannlig debutromanfigur aksepterer at det kanskje er på tide å ta ansvar og bli voksen. 
En sann, sunn og solid vibb, ja, men fra gitaristen i Pavement? 

«The Real Feel» er ingen dårlig plate, men du skal ha brukt ganske lite penger på musikk i ditt liv for at samlinga di skal ha et hull den kan fylle. 
