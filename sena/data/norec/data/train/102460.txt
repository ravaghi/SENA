TV-anmeldelse:Koselig arkivslalåm 

NRK stoler på egne krefter og styrker igjen - og vinner på det. 

TV-premiere: 
«De nominerte». 
NRK1 Lørdager klokken 1955. 
«De nominerte» er koselig, kantefri lørdagsunderholdning - kanskje ikke for hele familien. 
Konseptet, fordekt som uhøytidelig konkurranse, er egentlig ikke noe annet enn en rekke unnskyldninger for å grave i NRK-arkivet. 
Dét har jo funket før - men «De nominerte» er ikke akkurat innovativt a la Lille Lørdag i 95. 
Dette er ufarlig kos fra a til å. 

To kjendisgjester møttes i sofaen hos Marte Stokstad (stødig, sjarmerende og inkluderende) og blir nominert i de rareste kategorier: 
«Mest intime snakk», «Beste repetitive handling» og lignende. 
NRKs dyktige researchere har gravd fram klipp hvor begge gjester opptrer i lignende kategorier, og en fagjury kårer «vinneren». 
Den består kafékunnskaps-kongen Asbjørn Slettemark, det småfrekke sjarmtrollet Mia Hundvin og kveldens første store positive overraskelse: 
En underfundig observerende Knut Folkestad. 
Intelligent, lun og morsom: et funn for TV! 

Programkonsepet er VELDIG avhengig av hvilke kjendisgjester Stokstad har funnet frem. 
Det kreves nemlig en god del sosiale egenskaper av «de nominerte». 
«Her har man ikke fått velge fra øverste hylle akkurat» tenkte jeg da Erik Thorstvedt og Ellen Holager Andenes dukket opp som første par ut. 
Men de to overrasker stort og passer perfekt i et konsept som dette, svært gode som de er på løsprat og humoristiske stikk. 
Hele flyten i programmet er avhengig av gjestene - og andre program med Bjarne Brøndbo og Fabian Stang går en god del tråere. 
Selv programleder Stokstad er bedre når gjestene slapper av naturlig. 

Klippene man har funnet frem er hovedsakelig søte og småmorsomme, men kanskje litt snille. 
Selv kunne jeg tenkt meg litt flere pinlige innslag - «utdritningsfaktoren» er faktisk litt for lav her. 

I tillegg til konkurransen består «De nominerte» av et fast innslag som går rett i nostalgiker-hjertet: 
«Norge rundt»-prisen, hvor gamle helter fra reportasjer i det seiglivede programmet oppsøkes mange år etterpå: 
Folkesjela servert på sølvfat, veldig bra. 

Etter katastrofale «Underholdningsavdelingen» er det godt å se NRK vise litt lørdagsmuskler igjen - med spissing på det man kan aller best. 
ØYSTEIN DAVID JOHANSEN 
