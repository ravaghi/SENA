Filmkunst fra førersetet
Regi: 
Jafar Panahi 

Manus: Jafar Panahi 

Skuespillere: 
Jafar Panahi 

For tredje gang har Jafar Panahi laget filmkunst om kunstneres vilkår i Iran. 
Ikke bare har han klart å lage en film som stort sett foregår inni en taxi, men med engasjement, varme og glimt i øyet forteller han mesterlig om Irans politikk, mennesker og kultur uten å virke verken bitter eller sutrete. 

De første filmene i trilogien «This Is Not a Film» og «Closed Curtain» ble laget mens han satt i husarrest. 
Denne gangen har han litt mer bevegelsesfrihet, men ikke mye. 

Filmskaper Panahi spiller seg selv , og later som han er taxisjåfør mens han i all hemmelighet filmer passasjerene gjennom et lite kamera på dashbordet, og tråler gatene på jakt etter gode historier. 
Filmen er en blanding av fakta og fiksjon, og det er både skuespillere og vanlige folk som er med. 

I filmen kjører han, i tillegg til ymse karakterer , også rundt på niesen sin som ivrig filmer alt hun ser. 
Hennes interesse for filmens uttrykksform viser optimisme for at det i fremtiden vil komme flere filmskapere fra Iran som vil kjempe for ytringsfriheten. 

Den utsmuglete filmen vant både Gullbjørnen og kritikerprisen under årets filmfestival i Berlin. 
