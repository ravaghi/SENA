Diverse artister:«Hjertestups» 

(Tyrilistiftelsen / Playground) 

Strålende håndsrekning til rusbehandlingskollektivet Tyrili. 

«Støtteplater» er ofte klamme og stilmessig sprikende. 
Det er stor variasjon her også, men hovedvekten er på americana sett gjennom norske øyne. 
Og den høye låtkvaliteten vitner om at artistene virkelig gir med hjertet. 

Travere som Kaizers Orchestra og DumDum Boys lever opp til det beste på sine CV-er, ny indiepop representeres utmerket av Harrys Gym og Leif & The Future, et par ukjente navn markerer seg fint, og den varme gjennomgangstonen kler prosjektet. 

Bigbangs nye versjon av «New Glow» er storslagen, mens Elvira Nikolaisen og bror Emil skraper i skylaget med sin utgave av Dusty Springfield-klassikeren «I Can't Make It Alone». 
Løp og støtt. 

BESTE LÅT: 
«I Can't Make It Alone» 
