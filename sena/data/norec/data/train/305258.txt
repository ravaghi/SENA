Norrøne guder og mektig norsk natur
Tidligere Immortal-gitarist med episk solodebut. 

ALBUM: 
Det kribler i magen når Immortals låt- og tekstforfatter, Demonaz Doom Occulta, omsider gir ut plate på egenhånd — nærmere femten år etter at øksen måtte legges på hylla grunnet kraftig scenebetennelse. 

Først som sist låter dette, naturligvis, veldig Immortal med en krystallklar produksjon signert Herbrand Larsen og Arve Isdal fra broderbandet Enslaved. 
Sistnevnte spiller både bass og gitar på plata. 
Det er derfor ingen overraskelse at «March Of The Norse» låter såpass melodisk og tilgjengelig. 

Dette føles nærmere klassisk heavy metal fremfor ekstremmetall — og det med en sterk tilstedeværelse av Bathory's episke viking metal-era. 
Slikt liker man. 
Her sverges det til sverdet, de norrøne Guder og den mektige norske natur. 

Likevel sitter man igjen med en følelse av at «March Of The Norse», muligens, er et resultat av mange år med oppsamlet riff i leftover-baggen til Immortal, og det merkes ved at låtene er vanskelig å skille fra hverandre og føles mer som en mengde riff på rams og rekke i anonymitetens navn. 

«March Of The Norse» kommer nok ikke til å bli husket som en milepæl i norsk metal, annet enn de mange umiddelbare gledene skiva har å by på — og de er det mange av. 

Anmeldt av Andreas Tylden, til daglig musikkredaktør i Natt og Dag. 
