Sånn passelig godt fra Wassmo
Boka har skildringer av gode menn og handlekraftige og sterke kvinnekarakterer, men den virker litt passé. 

”Den som ser” fortsetter der Wassmos trilogi om Dina slapp for tjue år siden, men fungerer helt fint som en frittstående roman. 
Det refereres stadig til den avdøde Dina i ”Den som ser”, hun blir som en altoverskyggende skikkelse. 

Om man ikke har lest trilogien om Dina, skjønner man likevel at det er Dina som har satt i gang mye av det som skjer med de ulike karakterene. 
En av disse er Karna, som er blitt psykisk syk. 
Hennes stemor 
Anna tar henne med seg til København og legger henne inn på et hospital. 
Fint er det sikkert også for Anna å komme seg litt bort fra sin mann som i en årrekke har vært utro, men det tar ikke lang tid før han forlater sin post som distriktslege oppe i Nordland og drar til København han også. 

I København utspiller et trekantdrama seg, da Anna har truffet en annen mann i byen. 
Alle tre oppfører seg med så mye storsinn og verdighet at de nesten ikke er til å tro. 
Jeg savner noen karakterbrister, at noen blir sinte og gjør noe dumt, hva som helst, noe annet enn denne sindigheten. 

Annas ambivalente følelser angående begge mennene og om hun kanskje ikke burde være sammen med noen av dem, men heller være fri og tjene til sitt livs opphold selv som sykepleier, virker som kjedelige middelklasseproblemer. 

Riktignok er tiden i romanen en annen, en tid hvor det ikke var like vanlig og lett for kvinner å bare bryte ut, men denne problemstillingen føles litt passé i en roman som er skrevet i dag. 
Det har sin verdi hos Sigrid Undset, men er ikke like interessant hos Wassmo – det er ikke til å komme forbi at man spør seg: 
”Har jeg ikke lest dette før?” 

Likevel er ikke ”Den som ser” en kjedelig roman – heldigvis, for den er nesten femhundre sider lang – og jeg setter pris på dens skildringer av gode menn og handlekraftige og sterke kvinnekarakterer, det er ikke en selvfølge at det er nettopp kvinnesykdommer distriktslegen i Nordland ønsker å studere på hospitalet i København. 
