Et annet liv
"Gullburet" er en film om fattigdom, om hva den gjør med mennesker og hva de er villige til å gå gjennom for å unnslippe den. 
Filmen følger tre ungdommer – to gutter og en jente forkledd som gutt – på deres vei fra Guatemela gjennom Mexico til USA. 
Underveis opplever de mye brutalitet og fare, men også stunder av lykke. 

Regidebuten til spanske Diego Quemada-Diez lider litt under av at vi har hørt lignende historier før. 
"Gullburet" minner for eksempel en hel del om "Sin Nombre" (2009), spesielt i de lange toghaikingssekvensene. 
Men der "Sin Nombre" lånte trekk fra gangsterfilmen, er "Gullburet" noe nær dokumentarisk. 
Skuespillerne kommer rett fra gaten, dialogen er improvisert, alt er filmet der handlingen faktisk finner sted. 
Tilnærmingen gjør at immigrantene fremstår som levende mennesker – med lengsler, drifter og gode og dårlige sider – og ikke som den vanlige, ansiktsløse statistikken. 

Det er lett å tenke at dette handler om problemer i en verdensdel langt unna vår egen. 
Men bare de siste ukene har flere hundre somaliere og eritreere druknet utenfor kysten av Italia. 
Drømmen deres var å leve som oss. 
"Gullburet" gir en følelse av hvordan det er å ofre alt man har for et annet liv. 
