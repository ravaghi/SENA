Planet 51
«Planet 51» er en dataanimert familiefilm som er grei underholdning, uten å gi meg hakeslepp. 

«Planet 51» handler om et besøk fra verdensrommet, men med en viktig forskjell. 
Planeten er bebodd av små grønne vesener, og besøket er et menneske. 

Dette er en fartsfylt dataanimert film med nok action og humor til å tilfredsstille både barn og voksne - sånn passe. 
Regissør Jorge Blanco forsøker ikke å konkurrere med Pixar, verken på manus eller med det visuelle, men har laget en film som jeg tør kalle grei underholdning, uten å gi meg hakeslepp. 

Strandet på fremmed planet 

Astronauten Charles T. Baker lander på Planet 51, og havner hos unggutten Lem. 
Han og kameraten Skiff er fascinerte av fantasier om verdensrommet og romvesener, og ender opp med å beskytte astronauten når de forstår at han er harmløs. 

Det har ikke planetens militære forstått, og det blir en kamp mot tiden for å få astronauten vekk fra planeten før soldatene fanger ham, og før moderskipet hans automatisk returnerer til jorden. 

Halvhjertet forsøk på romantikk 

«Planet 51» har en enkel og lettfattelig handling, som gjør at selv de minste vil kunne henge med hele veien. 
Men jeg synes nok at den kunne ha handlet om mer. 
Figurene er litt for tynt skrevet. 
Vi føler ikke at det står så fryktelig mye på spill for noen av dem. 

Lem, vår helt, har for eksempel en romanse på gang med nabojenta Neera, som viser seg å være vanskelig å takle midt i all forvirringen. 
Men det føles som et ganske halvhjertet forsøk på å tilføre filmen et bankende hjerte. 
Den slår ikke engang romansen mellom robotene Wall-E og Eve! 

Noen scener det lukter krutt av 

Jeg har alltid elsket science fiction, og dermed får kanskje denne filmen noen billige gratispoeng fra meg. 
Den inneholder nemlig små hyllester til filmer som «Alien», «2001 – En romodysée», «Wall-E», «Klodenes Kamp» og dataspillet «Half-life». 

Det visuelle er kanskje ikke fryktelig detaljrikt, men likevel dyktig utført. 
Det er noen scener mot slutten som det virkelig lukter krutt av, og som jeg gleder meg til å kunne studere i sylskarp slow-motion på Blu-ray. 

Inntil videre anbefaler jeg gjerne småbarnsforeldre til å ta med de unge, håpefulle på kino for å se «Planet 51». 
Andre kan godt vente til den kommer på disk 
