Tyler Childers:Kull er langt fra gull 

Gruvesamfunnene i Kentucky er ikke mye å trakte etter, men de har skapt bra musikk. 

Tyler Childers: 
"Purgatory" (Thirty Tigers/Border) 

Om ikke Tyler Childers er en coal miner's daughter som Loretta Lynn, er han i hvert sønn av en mann som jobbet i kullindustrien i Lawrence County, nabofylket til Lynn. 

Childers var fortsatt tenåring da han selv ga ut albumet "Bottles and bibles" i 2011. 
Han ventet lenge med en oppfølger, inntil "Purgatory" ble utgitt i august i fjor. 
En fjerdeplass på folk-listen er nok til at platen nå får sin distribusjon over dammen, samtidig med at 26-åringen legger ut på en Europa-turné. 

Produsenter er Sturgill Simpson og David Ferguson, to solide navn takket være Childers' vennskap med Simpson-trommis Miles Miller. 
Gjennom ti sanger skildrer han hjembygda og oppveksten der, fra ungdommelig rebell til gift mann. 
Musikken er en miks av country, bluesgrass og americana, eller lyden av fjellene som Simpson kalte det da de satte i gang. 

Det bor snaue 16.000 mennesker i Lawrence country i dag, nesten 4000 færre enn i 1910. 
Over 30 prosent lever under fattigdomsgrensen. 
Ikke noe lystig nabolag. 

I got people try to tell me, Red/Keep this livin’ and you’ll wind up dead, synger han i "Whitehouse Road" der hjemmebrent og kokain får deg høyere enn gjelda. 

En pilespiss av flint er nok til å drepe en annen mann for i "Banded clovis". 
Skjærsilden er det beste man kan håpe på i "Purgatory". 

I løpet av drøyt hundre år har en million mennesker forlatt landsbygda i Kentucky og trukket inn til byene. 
The city can put a hurtin' on you/especially a fella from eastern Kentucky, synger Childers i "Honky tonk flame". 

Han avslutter mildt med en sang til sin unge kone: 

I ain't the sharpest chisel 

That your hands have ever held 

But darlin' I could love you well 

Til' the roll is called on high. 

"Lady May" er en akustisk kjærlighetssang så god som noen. 
Childers skriver fine tekster, på melodier funnet i vinden fra fjellet. 

Beste spor: 
"Tattoos", "Honky tonk flame", "Lady May". 
