Peter Bjorn And John «Living Thing»
(V2/Tuba) 

Vanskelig oppfølger. 

Denne svenske trioen fikk en av de siste årenes største og diggeste snikehits med plystreperlen «Young Folks», en låt som fortsatt lever godt tre år etter utgivelsen. 
«Living Thing» er imidlertid et ganske så tvert brudd med «Young Folks» og den eksotiske, sekstitallsorienterte indiepopen på sangens moderalbum, «Writer's Block». 

Her er låtene atskillig mer strippede og rytmebaserte, mindre umiddelbart iørefallende og ikke alltid så lette å bli klok på. 
Ikke at det er så avansert, men noen ganger virker det uklart hva bandet egentlig vil. 
Antagelig mister de en smule momentum med denne utgivelsen. 

Men de aggressive singlene de har sluppet i forkant er ganske festlige, og platens mest sødmefylte øyeblikk vil gjøre seg bra i vårsesongen, komplett med sjarmerende ubehjelpelig swenglish. 

ANBEFALTE KJØP: 
«Just The Past», «Nothing To Worry About», «I Want You!», «Lay It Down» 

THOMAS TALSETH 
