Et nytt kapittel i Australias stolte gitarpophistorie
Det er sommer i strengene for bandet fra Melbourne. 

Rolling Blackouts Coastal Fever: 
"Hope downs" (Sub Pop/Playground) 

Det er ikke uten grunn at Rolling Blackouts Coastal Fever presenteres som en slektning av australske The Go-Betweens og artister på plateselskapet Flying Nun i New Zealand. 

Melbourne-bandet øser av samme kilde som en rekke australske og newzealandske band før dem. 
I tillegg burde en sang som "Talking straight" sikre dem en evig plass i solen. 

Resten av debutalbumet innfrir forventingene som de to ep-ene vakte. 
Der sangene på disse gikk i mange retninger, er lydbildet nå mer gjennomarbeidet. 
Det er riktig nok enkelte kutt de kunne gjort mer ut av, men så lenge de spiller sommerpop med en kjerne av punk, skal jeg ikke klage. 

Bandet ble dannet for fem år siden med tre låtskrivere på gitar og vokal: 
Fran Keaney, Tom Russo og Joe White. 
I tillegg har vi bassist Joe Russo og trommis Marcel Tussie. 

En fin gjeng som vil få meg til å nynne I'm right, this is sin, you're not talking straight i lang tid framover. 

Beste spor: 
"Talking straight", "Mainland", "Time in common". 
