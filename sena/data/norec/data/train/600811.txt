En tannløs thriller
Sjanger: 
Thriller 

Land: 
Storbritannia/Tyskland USA 2014 

Regi: 
Anton Corbijn 

Manus: Andrew Bovell, basert på en roman av John le Carré 

Skuespillere: 
Philip Seymour Hoffman, Willem Defoe, Rachel McAdams, Robin Wright 

Aldersgrense: 
Tillatt for alle 

Egnethet: 
Ungdom/voksen 

Philip Seymour Hoffman har gjort mange store roller, men rollen som Günther i «A Most Wanted Man» er dessverre ikke blant dem. 

Filmen er den første thrilleren jeg har sett som har aldersgrense «Tillatt for alle», men det beskriver samtidig godt at dette er ganske tamme greier. 

Historien finner sted i Hamburg, hvor Günther er leder for en gjeng spioner som overvåker potensielle terrorister. 
En tsjetsjensk/russisk muslim tar seg ulovlig inn i Tyskland og de mistenker at han skal bruke hvitvaskede penger i en terroraksjon. 

Günther ønsker å bruke ham for å fange en enda større fisk, og kidnapper derfor hans advokat (Rachel McAdams). 
Men ingenting er slik noen av dem tror, uten at det er noe mer spennende av den grunn. 

Alle de medvirkende snakker med en merkelig engelsk aksent, noe som er et forstyrrende element. 
Det er også den overdrevne bruken av lydeffekter. 
Hvert steg høres ut som et hissig tramp, og hvert åndedrag høres ut som om en med kols har løpt opp en trapp. 

Filmen er som en lang katt og mus-lek, hvor katten ikke får ut klørne og musen egentlig ikke er så veldig redd. 
Tilslutt ender det hele i et slags antiklimaks hvor det ikke er katten som får musen, men den aldrende måren uten tenner som har diltet etter på sidelinjen. 
