Endelig, Opel!
Opel inntar omsider SUV-segmentet på en overbevisende måte. 
Nykommeren Grandland X fortjener suksess på markedet. 

Opel kommer sent, men de kommer godt. 

Etter en del mildt sagt halvhjertede forsøk på å bli seriøse aktører i SUV-segmentet med Frontera, Monterey og Antara, alle basert på asiatisk-utviklede produkter (Isuzu og Daewoo/Chevrolet), kom den adskillig mer overbevisende kompakt-SUV-en Mokka for fire år siden. 
Og fra i fjor sommer - Mokka X . 

Men nå har vi hatt to nyheter på løpende bånd: 
Den første testet vi i vår - det er Crossland X, som er litt mindre enn Mokka X. 
Og nå er turen altså kommet til Grandland X, som er større. 

Og, vips! 
Opel har tre SUV-er i sitt modellsortiment. 

Grandland X hadde première på bilutstillingen i Frankfurt i forrige uke, så vi har vært kjapt ute med prøvekjøringen. 
I første omgang kun med forhjulsdrift og bensin- og dieselmotor. 
Senere blir også en ladbar hybridversjon tilgjengelig. 
Den får også firehjulsdrift. 

Peugeot-slektning 

Som vi kunne fortelle før sommeren, er Opel nå overtatt av det franske PSA-konsernet (Peugeot og Citroën), og allerede før den tid hadde det teknologiske samarbeidet begynt. 
Crossland X er således søstermodellen til Peugeot 2008, og nykommer Grandland X baserer seg på samme arkitektur og teknologi som Peugeot 3008 - årets bil i Europa for 2017. 

Likevel fremstår Grandland X som en annen bil - designen er nemlig helt spesifikk for Opelen, både ut- og innvendig. 
Undertegnede har sansen for den gjennomført harmoniske og dynamiske stilen ispedd designelementer som identifiserer den som et medlem av den voksende Opel-familien. 

Vi ble forklart at bilen er designet for å appellere til unge, dynamiske personer med aktiv livsstil - noe vi ikke kan si overrasket oss - det er blitt en gjenganger i marketing-briefene, særlig i denne kategorien kjøretøy. 

PSA-plattformen bilen er bygget på er moderne og skalerbar og har gjort det mulig å spare vekt og optimalisere mekanisk layout og plassutnyttelse. 
Bilen er nesten oppsiktsvekkende lett i denne klassen - faktisk fra under 1300 kilo uten fører. 
(1275 kilo for 1.2 turbo-versjonen). 

Mellomstor SUV 

Selv om den nye SUV-en er Opels største, er den ikke direkte stor. 
Med sine 448 centimeter i lengden er den ti centimeter lengre enn nylig fornyede Nissan Qashqai, og konkurrerer mer mot de mellomstore femseterne, som Mazda CX-5, Toyota RAV4 og Ford Kuga. 

Alle de tre er noen centimeter lengre enn Opelen, men vi oppdaget at plassutnyttelsen i Grandland X er så god at den ikke står tilbake for dem når det gjelder innvendig plass. 

De mest direkte konkurrentene blir dermed like store og romslige VW Tiguan og selvsagt den allerede nevnte søstermodellen Peugeot 3008. 

God plass 

Både romslighetsfølelsen og de reelle plassforholdene er altså gode i bilen som byr på god takhøyde både foran og bak og god benplass bak. 

Setene i testbilen er i god Opel-tradisjon gode å sitte i - relativt faste i stoppen, men utformet på en slik måte at de har blitt sertifisert av det tyske instituttet for rygghelse. 
Vi ble i hvert fall overhodet ikke slitne av å sitte i dem i løpet av de timene testkjøringene foregikk. 

God plass i kupéen går heldigvis ikke på bekostning av bagasjeplassen. 
Bagasjerommet, som har dobbelt gulv, rommer ganske generøse 514 liter med baksetene i bruk og med seteryggene nedslått blir volumet 1652 liter. 

Baksetet er delt i forholdet 60/40 og det er en lasteluke for gjennomlasting av ski eller andre lange gjenstander. 
Med elektrisk bakluke kommer også håndfri åpning og lukking, slik stadig flere tilbyr, via sparkebevegelse under hekken. 

Interiør: 
Bra 

Ellers er interiøret sobert designet i kjent, modernisert Opel-ånd og holdt i en mer klassisk stil enn det du finner i Peugeot 3008. 
Ingen digitalisert og annerledes plassert iCockpit her, med andre ord, men lettlest og ergonomisk plassert instrumentering og betjening. 

Oversiktlig og intuitivt oppsummerer inntrykkene bra, og Opel har utvilsomt nærmet seg Volkswagen når det kommer til brukervennlighet. 
Materialvalg og finish gir et godt inntrykk av kvalitet med bruk av hardplast begrenset til de lavtliggende delene av interiøret. 

Mens vi venter på ladbart og 4x4... 

Vi prøvde begge motor-utgavene som er tilgjengelige ved lansering. 
Det gis et temmelig begrenset motorutvalg, nemlig én som går på bensin og en på diesel. 

For vår del foretrakk vi bensinversjonen. 
Denne motoren oppdaget vi da den var helt nyutviklet og den imponerte da - den gjør det fortsatt. 
I Grandland X duger den lille 3-sylindrede 1,2-literen med turbolader bra, den oppleves kvikk, har bra bunndrag og er i tillegg relativt stillegående med unntak av den typiske rekketreer-duringen under pådrag. 

Oppe i fart blir det svært behagelig lavt lydnivå inne i kupéen - i det minste på de tyske landeveiene med relativt myk asfaltblanding - men også selv i hastigheter rundt 180 kilometer i timen på Autobahn - hastigheter bilen når på en uanstrengt måte for øvrig. 
Den oppfører seg dessuten betryggende stabil og retningssikker også ved slik kjøring. 

Dieselmotoren er nyeste versjon av en gammel kjenning - 1560-kubikkeren fra PSA som gjennom årene har sittet i en mengde bilmodeller av forskjellige merker. 

Vi kjørte denne med 6-trinns-automaten som for øvrig er er velfungerende med relativt raske og sømløse girskift. 
Bilen virker litt mer «tungrodd» fra start, men er effektiv under vanlig kjøring og har dessuten litt mer punch i lavere mellomregister enn bensinmotoren har. 

Kjører man ofte med mye bagasje eller trekker tilhenger, kan dette være motoren å foretrekke - med sine 300 newtonmeter mot bensinmotorens 230 har den jo selvfølgelig mer trekkapasitet i det midterste arbeidsregisteret. 

God komfort 

Svært utfordrende veier hadde vi ikke på kjørerutene våre, men kjøreegenskapene viste seg til enhver tid betryggende nøytrale og forutsigbare, med en styring som er presis men gir liten grad av tilbakemeldinger fra underlaget. 

Det er likevel noe den jevne fører ikke vil anse som noe som forringer kjøreopplevelsen i det daglige. 
Nevnte fører vil nok heller sette pris på den effektive dempingen og det generelt gode komfortnivået. 
Samtidig ligger bilen flatt på veien gjennom svingene og sjenerende krenging eller duving opplevde vi ikke. 

Som ekstrautstyr kan man, mens man venter på tilgjengelig firehjulsdrift som kommer på den ladbare hybriden, velge såkalt IntelliGrip - et system som gir ulike innstillinger på antispinn/antiskrens-elektronikken for å bedre fremkommeligheten ved at man via et dreiehjul kan velge innstillinger for kjøring under mer eller mindre vanskelige forhold. 

Systemet virker inn på motor- og transmisjonskontroll, momentfordeling og ESP for å gi optimalt grep i henhold til forholdene. 
Innstillingene er: 

Hyggelig priset 

Prisstrukturen hos Opel er forbilledlig enkel å forholde seg til. 
Grandland X tilbys i to utstyrsvarianter - Innovation og Premium, der sistnevnte medfører et pristillegg på 26.000 kroner. 
Opel Grandland Innovation koster 318.900 kroner enten du velger 1.2 turbo eller 1.6 diesel. 
Det er med den manuelle sekstrinns-girkassen. 
6-trinns automat koster 20.000 kroner ekstra. 

Standard fra start er 17-tommers lettmetallfelger, blanke takrelinger, AGR-setene i sort delskinn, oppvarmet ratt trukket i skinn, konstantfartsholder (cruise control) og den etterhvert forventede sikkerhetspakken med skiltgjenkjenning, automatisk nødbrems med fotgjengergjenkjenning og aktiv filholderassistent. 

Opel OnStar er også på plass - automatisk ulykkesvarsling som gir direktekontakt med assistanse om uhellet skulle være ute. 

Premium-graden gir deg 18-toms felger som på bildene, samt mørke bakruter, litt mer kromdekor, varme i baksete og leselys bak, belysning i midkonsoll og ved dører, oppvarmet frontrute og to soner for klimaanlegget, samt nøkkelfri adgang og start, elektrisk bakluke med håndfri åpning/lukking og - ikke minst - full LED hovedlys som dessuten er adaptive med svingfunksjon, veikryssfunksjon og selvsagt automatisk ned- og oppblending. 

Navigasjon 5.0 Intellilink er også en del av Premium-pakken i tillegg til parkeringssensorer foran og bak. 

Med andre ord: 
Å gå for Premium-versjonen fremstår som valget som utvilsomt gir mest bil for pengene. 

Og når kommer så bilen på veien her hjemme? 
Jo, Opel Grandland X er rett rundt hjørnet: 
Importøren kan fortelle at de første bilene er på plass i oktober – mens markedslansering blir i januar. 

Tekniske data: 

Reiseomkostningene til denne reportasjen er dekket av importøren. 
Les mer her 
