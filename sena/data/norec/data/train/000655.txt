LEGO Batman 2:DC Super Heroes 

Flott LEGO-fest med superhelter! 

LEGO Batman solgte i 11 millioner eksemplarer. 
Selvsagt måtte oppfølgeren komme. 

Spillutvikleren Traveller’s Tales viderefører alt som var bra med det første spillet, OG tilfører noen svært vellykkede nyheter, som stemmer og en hel by og utforske. 

LEGO Batman 2: 
DC Super Heroes er sjarmerende spillbart, med morsomme figurer i et fargerikt univers. 
Dette holder i massevis! 

Ekstra egenskaper 

Traveller’s Tales har etter hvert laget fryktelig mange LEGO-spill, og alle er bygget over samme lest, med samme styring, funksjonalitet, mål og mening. 

På din vei over brettene må du samle legomynter, gullklosser og skjulte skatter. 
Jo mer du finner, jo flere ekstra egenskaper kan du tilegne deg. 

Du kan gjøre dette alene, eller sammen med noen ved hjelp av den geniale dynamiske splitscreen-funksjonen, først sett i LEGO Indiana Jones 2. 
Mye er kjent, noe er nytt. 

Figurene snakker! 

Den største nyheten med LEGO Batman 2: 
DC Super Heroes er at figurene snakker! 
Det har de ikke gjort i tidligere LEGO-spill fra Traveller’s Tales. 

Jeg var litt skeptisk, for noe av sjarmen har vært at figurene kommuniserer ved hjelp av reaksjonslyder som ”uhm”, ”huh”, ”oooo”, osv. 

Men det ble kjapt glemt da det viste seg at kvaliteten på stemmene var ypperlig, blant annet med skuespilleren Clancy Brown i rollen som Lex Luthor, og at historien som fortelles er full av humor, og drar meg lenger inn i spillet enn før. 

Ytterligere variasjon 

Ja, jeg skrev Lex Luthor. 
Cluet ligger i spillets tittel, LEGO Batman 2: DC Super Heroes. 

I tillegg til Batman, Robin, The Joker, Batwoman, The Riddler og andre kjente figurer fra dette universet, har man også valgt å ta med figurer fra andre deler av tegneserieselskapet DC Comics persongalleri, blant andre Supermann, Green Lantern, The Flash, Wonder Woman og Lex Luthor. 
De har alle ulike evner og funksjoner, og gir spillet ytterligere variasjon. 

Du kan også utforske en stor åpen verden i Gotham City, som skjuler mange skatter og hemmeligheter som det er gøy å finne. 
Byen, figurene og stemningen er åpenbart basert på Tim Burtons skrudde Batman-univers, ikke Christopher Nolans mørkere variant. 

Det understrekes ved at musikken er Danny Elfmans komposisjoner fra Burton-filmen Batman og Batman Returns. 

Godt konstruerte brett 

Det eneste negative jeg har å melde om dette spillet, er at jeg av og til har blitt stående fast, eller respawner på steder som leder til den sikre død. 
Noen små bugs finnes altså, men ikke mange. 

Dessuten er spillet svært lineært, og gir ikke rom for alternative løsninger, men brettene er uansett godt konstruerte, og har flere praktiske oppgaver som er tilfredsstillende å løse. 

Dette er et enkelt spill å mestre. 
Vanskelighetsnivået er lavt. 
Derfor passer det utmerket for yngre barn, og alle eldre søndagsspillere. 
Det er gøy og avslappende å sette seg til med LEGO Batman 2: 
DC Comics og slå i hjel en halvtime eller to. 

Traveller’s Tales har gjort en svært god jobb, og rettferdiggjør utgivelsen av LEGO-spill nummer ørten. 

(Spillet er testet på Playstation 3. 
Finnes også for Xbox 360, Windows, PlayStation Vita, Nintendo Wii, Nintendo DS og Nintendo 3DS). 
