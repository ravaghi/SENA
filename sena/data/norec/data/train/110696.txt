Katy Perry:«One Of The Boys» 

(Capitol/EMI) 

Skamløshet + popmusikk = sant. 

Det er skjellig grunn til å mistenke den amerikanske pastordatteren Katy Perry for å være popverdenens største opportunist akkurat nå. 
I 2001 ga hun ut et album med religiøs musikk under navnet Katy Hudson. 
Nå er det tidstypisk «pikekos», tapte netter i Las Vegas og utskjelling av femi kjærester for alle penga. 

Gamle samlebåndspopringrever som Glen Ballard og Desmond Child lurer ludderaktig i kulissene. 
Målet er åpenbart å bli en Alanis Morissette for Lindsay Lohan- og Paris Hilton-generasjonen. 
Sommerhit'n 
«I Kissed A Girl» tok henne et langt stykke på vei. 
Det mest kontroversielle med den var ikke det tekstlige innholdet, men det faktum at musikken låt som en oppdatering av det stampende allsang-«soundet» til artisten hvis navn man ugjerne tar i sin munn nå for tiden: Gary Glitter. 

12 skrikende, glorete, hysteriske sanger i samme gate på rappen, er for mye. 
På den annen side er det utvilsomt ytterligere to-tre hitemner her. 
Og det skal Perry ha: 
Hun er ikke bare desperat etter oppmerksomheten vår, hun er jammen stolt av å være det også. 
Sånn sett er hun noe av et perfekt popmusikkmotstykke til den mest nakent ambisiøse «reality TV»-deltager. 
Stort mer 2008 enn dét skal det godt gjøres å bli. 

ANBEFALTE KJØP: 
«I Kissed A Girl», «Waking Up In Vegas», «Hot N Cold». 

MORTEN STÅLE NILSEN 
