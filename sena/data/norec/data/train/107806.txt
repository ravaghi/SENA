Lidenskap og svik
Regi: 
Paul McGuigan. 
Med: 
Josh Hartnett, Rose Byrne, Diane Kruger, Matthew Lillard. 
Am. drama. 
For alle. 
Anbefalt ungdom/voksne. 

Pirrende, men litt langdryg fortelling om forblindet kjærlighet og fortielser med skjebnesvangre følger. 

«Wicker Park» er et puslespill der brikkene skaper overraskende virkninger etter som de faller på plass. 
Ingenting er helt som det tilsynelatende pretenderer å være. 
Regien burde vært strammere og storyen tettere, men de thriller-aktige undertoner pirrer tilskueren. 

Matthew (Josh Hartnett) spiller en ung, vellykket kar som skal gifte seg med sjefens datter. 
Men han kan ikke glemme sin altoppslukende kjærlighet, Lisa (Diane Kruger), som to år tidligere forlot ham uten å gi en eneste beskjed. 
Når han værer teften av henne igjen, starter jakten, både på Lisa og på hva som egentlig skjedde. 

En tredje person, Alex (Rose Byrne), driver sitt eget spill i en historie som byr på overraskende vendinger. 
Spill og dialog overbeviser; lidenskapen, svikene og de desperate drømmene forsvares varmt og troverdig av kvartetten som krysser hverandres spor i fortid og nåtid. 

Men filmen blir litt selvforelsket i sine smarte trekk og dveler etter hvert for lenge ved oppløsningen av gåten. 
