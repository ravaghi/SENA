Razika:«Program 91» 

(Smalltown Supersound / VME) 

Lyder søtt, smaker salt. 

Disse fire bergensjentene har sjarmert mangt et pophjerte med singelen «Vondt i hjertet» de siste månedene, og debutplaten byr på mer rentklingende og spartansk produsert indiepop. 

De fremstår som om de eier alle de fire første Orange Juice-singlene på vinyl, og viser at de forstår verdien av smart coverlåtvalg når de tar for seg The Pussycats' «Why Have We To Wait». 

Man kan innvende at de burde holdt seg til å synge på morsmålet, som de gjør på halvparten av platen. 
Henrivende minimalistiske linjer som «Vi to / var en demo» taler for det. 
På plussiden noteres kløktig bruk av skareferanser og en humor like velutviklet som melodisansen deres. 

BESTE LÅT: 
«Middelalder» 
