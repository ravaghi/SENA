Villmarkens villmann
Regi: 
Werner Herzog. 
Med: 
Timothy Treadwell. 
Am. dokumentar. 

Timothy Treadwell og hans venninne Annie Huguenard ble i oktober 2003 drept, og delvis spist opp, av en grizzlybjørn. 
At Treadwell, grizzlyens varmhjertede, nesten maniske forsvarer gjennom en årrekke, endte sitt liv som bjørnemat, virker nesten like skjebnestyrt som et gresk drama. 
Med desperat intensitet kjempet han for sine bjørnevenner i Katmai nasjonalpark i Alaska. 

Naiv, henrykt, rasende og ømhjertet gjorde han de store bjørnene, samt noen mer ufarlige rever, til sitt eksistensgrunnlag. 
Han filmet scener få har gjort før eller etter ham, fabelaktige situasjoner der han prater det svære brune dyret til rette, som en omsorgsfull, bestemt mor til sitt barn. 
Om dyrene så på mannen som en pussig skrue, og derfor lot ham i fred (slik det antydes i filmen) - er en annen side av saken. 

Werner Herzog bruker Treadwells egne fantastiske klipp sammen med intervjuer med folk som sto ham nær - samt hans kritikere. 
Uten å legge moralske føringer, balanserer den tyske regissøren sobert i fortellingen om denne kontroversielle amerikaneren. 

Resultatet er en film som med filosofiske undertoner og thrillerske elementer belyser det uutgrunnelige forholdet mellom menneske og villmark. 
