Blod i snø
Sultne vampyrer går berserk i snøføyka i Alaska. 
Blodig mat for vampyrelskere. 

HANDLER OM: 
Lengst nord i Alaska ligger den lille byen Barrow, der solen er borte 30 dager i året. 
Noen få beboere holder stand i det isolerte kulde-ødet. 

Men ett år får de uventede gjester; vampyrer som tørster etter kristenmannsblod. 
Filmen er opprinnelig tegneseriemateriale, skapt av Steve Niles og Ben Templesmith. 

DOM: 
Lukker du øynene for en del åpenbare logiske brister, kan du med skrekkblandet fryd nyte synet av en gjeng morderisk blodtørstige vampyrer. 
Med bred pensel velter regissør Slade seg i den reneste blodorgie; det være seg gjennom vampyrenes innhugg i menneskelig hals og hode, eller menneskenes desperate omgang med øks og våpen - også det av blodsprutende karakter. 
Balansen mellom det sitrende nifse og patetisk overdrevne er hårfin, men det som er av humor er virkelig ravnsvart. 

Handlingen pirrer og i lange deler er spenningen på godt nivå. 
Men en periode midtveis inntreffer et anemisk hvileskjær, der både effekter og dialog blir en noe ensidig smørje av snø og blod. 

Men som vampyrgrøsser betraktet har denne sting. 
Den beviser det vi alle vet; at vampyrer aldri må tillegges sjelelige trekk, men betraktes som ditt verste mareritt. 

Blod i snø 
