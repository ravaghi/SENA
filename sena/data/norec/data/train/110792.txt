Spillanmeldelse:«Lego: Pirates of the Caribbean» 

(VG Nett) 
«Lego: Pirates of the Caribbean» gjør ikke skam på verken filmen eller seg selv, men har elementer som minner om et hastverksspill. 

Lego-spillene fortsetter å komme som perler på en snor, i likhet med andre lignende suksesser. 
Faren med dette er at fansen til slutt går lei. 
Fordelen for produsenten er at de tjener masse penger på halvgode spill, eller spill som i det minste kunne være bedre, fordi de lanseres i kjølvannet av en storfilm. 

Jeg har tidligere berømmet legospillene, både fordi de tar barn på alvor og fordi de egner seg som spill for foreldre og litt større barn. 
Det er mangelvare i denne milliardindustrien. 

Det var også noe herlig nyskapende over lego-serien; det å kunne bygge virtuell lego, samtidig som det var action og puzzles og et særegent univers med morsomme rollefigurer og mye humor. 
Samspillbiten egner seg spesielt godt for familien - eller med en kompis, om du vil. 

Det har tidligere vært laget legospill, basert på Indiana Jones, Batman og Star Wars, og nå står altså «Pirates of the Carribean» for tur. 
Konseptet er morsomt i seg selv, hvem husker vel ikke hvor gøy det var å leke med sjørøverlego? 
Jeg misunte alle som hadde det store skipet, jeg innbiller meg at det bare fantes ett av dem den gangen. 

Jeg fikk definitivt tatt igjen for gammel moro nå. 
«Lego: Pirates of the Caribbean» har fargerik og detaljert grafikk, scenene er gjenkjennelig fra filmene, og rollefigurene er både morsomme og gjenkjennbare. 

Det er mye action og sverdfekting, puzzles som skal løses og legobrikker som skal settes sammen for å finne skjulte skatter og oppnå andre ting. 
Problemet er bare at det hele går litt på tomgang. 

Har du ikke spilt de tidligere spillene, er det ikke sikkert du synes det samme. 
Likevel virker dette hakket mer «laget i hastverk» enn de andre. 
Og det er synd, for kvalitetsstempelet på denne serien er stort. 

Dårlig kameraføring er et annet problem. 
Det blir i enkelte sekvenser svært irriterende, fordi det direkte hindrer deg i å klare oppdrag. 

VGD-bruker Devoto: 
Hele denne Lego-serien har holdt et høyt nivå. 
Diskuter Lego Pirates of the Caribbean her! 

Likevel: 
Det er ingen grunn til å sende dette spillet utfor planken. 
Fremdeles er det gøy å spille og «Lego: Pirates of the Caribbean» har absolutt mange kvaliteter. 

Men det kunne vært så mye bedre. 
Jeg tenker at spillmakerne burde tatt seg bedre tid. 
Lekt seg mer med spillet, så hadde det blitt hakket morsommere for oss å leke også. 

PS: 
Spillet er testet på Xbox 360. 

LEGO: PIRATES OF THE CARIBBEAN Plattform: 
Alle Genre: 
Eventyr/Action/Puzzle Alder: 7 Utvikler: 
Travellers Tales Utgiver: 
Disney Interactive 
Mer info 
