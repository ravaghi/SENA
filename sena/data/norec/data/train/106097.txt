Dypt ordinær
Regi: 
Dome Karukoski. 
Genre: 
Ungdomsfilm. 
Finsk 

MED: 
Pamela Tola, Samuli Vauramo, Eero Milonoff. 

HANDLER OM: 
Nelli, en blond overklassejente som bor i kult funkishus og sykler med hjelm, har en drøm om å synge R'n'B. 
Hun trenger en demoinnspilling, og får den kompromissløse hiphop'eren Sune til å hjelpe seg. 

DOM: 
Tittelen gir den beste pekepinn - dette er en «skjønnheten og «uhyret»»-historie, for anledningen satt til Helsinkis sikkert, eh, bugnende hiphop- og R'n'B-«industri». 
Som sådan kan den minne om absolutt alle «ungt talent triumferer»-filmer som noensinne er blitt laget, fra «A Star Is Born» (1937) via «Fame» (1980) til Eminems «8 Mile» (2002). 

Det eneste litt originale med «Skjønnheten og bastarden» er at den er fra Finland, og det er jo ikke noe originalt i det hele tatt, når jeg tenker meg om. 
Slemme platebransjefolk og vanskelige foreldre (Nellis far ligner til forveksling på Göran Persson) stikker kjepper i hjulene til de unge forelskede (som er i etableringsfasen, men oppfører seg yngre), men det gis ingen premier for å gjette hvordan det ender til slutt. 
Dog. 
Filmen skal ha pluss for hjerte, sjarmerende hovedrolleinnehavere og en viss vilje til oppgjør med den tiltagende karikerte «wigger»/«gangsta»-kulturen her oppe i nord. 

MORTEN STÅLE NILSEN 
