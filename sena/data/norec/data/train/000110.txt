Nissene over skog og hei
Høydepunktene kommer med 45 sekunders mellomrom. 

Det skal godt gjøres å snu noe så døvt som nisser til noe morsomt. 
Det mener jeg. 
Faktisk, sett all nissefilmhelvete under ett, så er Nissene på låven fra 2001 et av de beste forsøkene på å konseptualisere den skjeggete tjukkasen til humor. 

En slags ironisk boble 

Espen Eckbo og Kristian Ødegård ventet ti hele år på å komme med en oppfølger, antageligvis grunna fallhøyde og frykten for å ikke kunne leve opp til forventningene. 

Og ja, ti år er ufattelig lenge for å slippe en juleserie, spesielt med tanke på hvor enkel oppskrift konseptet er bygd rundt; 24 nisser delt opp i grå- og hvitskjeggnissene skal tråkle seg gjennom skog og mark med en strisekk full av julepresanger som skal overrekkes i 100% tilstand til et herberge (tror jeg). 

Serien er selvfølgelig pakket inn i en slags ironisk boble med stikk til reality-TV. 

Nissene over skog og hei er faktisk bedre enn Nissene på låven. 

45 sekunder mellom utbruddene 

Det er så enkelt at jeg trodde at det skulle ramle sammen. 
Men Eckbo/Ødegård skriver såpass godt at det sjeldent går mer enn 45 sekunder før du bryter ut med enten «ha!», «haha!!», «hva faen?!», «øhhhhh», «sjekk ut Rhino, a» eller «Atle, alltid bra!». 

For i tillegg til tolv nye deltakere, der jeg lo mest av nykomlingen Ernst Øyvind, videosjappekisen med null ansvarsfølelse og som lett hadde vært en utmerket side-sidekick til Jay and Silent Bob, kommer kjente, kjære fjes tilbake på skjermen. 

- Et av seriens sterkeste kort er Atle Antonsens idiotkarakter, Bent Leikvoll. 

Den depressive budbilsjåføren Rhino 

Min personlige favoritt av Eckbos karakterer i serien er den depressive budbilsjåføren og artisten fra Rodeløkka, Rhino Thue. 
Han er tilbake for anledningen med ANGZT MACHINE (mannens solo-elektronika-prosjekt) tatovert på brystet. 
Hårsår som alltid, naturligvis. 
Grunnen til at han blir med på en slags ny runde er enkel: 
«Hevn. 
Revansj.» 

PS: 
Det må nevnes at Eckbo spiller hele fem karakterer, storkudos! 

Et av seriens sterkeste kort er Atle Antonsens idiotkarakter, Bent Leikvoll. 
Alltid irriterende, alltid litt dummere enn de andre, alltid morsom. 

Det eneste jeg er noe bekymret over er om de nye deltakerne (altså ingen av Eckbos karakterer), kan muligens drukne i et allerede sammensatt persongalleri. 
Vi får se. 
Morsomt er det uansett. 

Nissene over skog og hei ser du på TVNorge fra 1. desember klokken 20.00, og vurderingen er basert på de første fem episodene. 
