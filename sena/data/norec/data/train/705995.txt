Superorganism:Kul kaospop 

Bandhistorien høres ut som en tv-serie. 

Superorganism: 
«Superorganism» (Domino/Playground) 

Ifølge vaskeseddelen er Superorganism resultatet av møtet mellom New Zealand-bandet The Eversons og deres 17 år gamle japanske fan Orono Noguchi. 

Legg til Ruby og B, pluss en sørkoreansk sanger ved navn Soul. 
Putt disse minus Soul inn et kollektiv med eget studio i Øst-London, og du har opplegget for noe på Disney Channel eller MTV. 

Det store plusset er den livstrøtte stemmen til Noguchi, inspirert av Pavement. 
Du kan kjøre stemmen opp og ned i tempo, som i "Everybody wants to be famous" der musikken bobler, spretter og truer med å skli ut i kaos. 
Isteden blir det dansbart som bare det. 

En hel plate med Superorganism er mye, men de lager flotte singler. 
Som en miks av Gorillaz, Vampire Weekend, Animal Collective, The Go! Team, Avalanches og MGMT på speed. 

Til tider blir de for kreative, som i potensielt flotte "Nai's march" og "The prawn song". 

Beste spor: 
"Everybody wants to be famous", "Nobody cares", "Something For Your M.I.N.D.". 
