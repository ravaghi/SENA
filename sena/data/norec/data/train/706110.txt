Møtet med læreren fra helvete
Selv slemme, rasistiske og sexistiske lærere er mennesker. 
Og selv flinke, selvstendige, tøffe unge jenter har noe å lære av eldre snobber i inspirerende «Ordets makt». 

Ordets makt 

Originaltittel: 
Le Brio. 
Sjanger: 
Drama. 
Nasjonalitet: 
Frankrike 2017. 
Regi: 
Yvan Attal. 
Skuespillere: Daniel Auteuil, Camélia Jordana, Yasin Houicha. 
Lengde: 
1 time 34 min. 
Aldersgrense: 
Tillatt for alle. 

Neila er en ung og tøff kvinne med arabiske røtter. 
Hun bor i en innvandrertung, blokkbebygd forstad til Paris, og er fersk jusstudent på universitetet. 
Første dag kommer hun for sent til forelesningen, noe som fører til en svært så ubehagelig konfrontasjon med foreleseren Pierre Mazard. 
Som retorikkprofessor har han ordet i sin makt. 
Som menneske syder han av forakt. 
Sammen med snobbete, sexistiske og rasistiske fordommer, blir uttalelsene hans for mye for de fleste. 

Trues med sparken 

Konsekvensene for professoren blir et ultimatum: tren opp Neila som skolens kandidat i en prestisjetung retorikkonkurranse. 
Hvis ikke: sparken. 

Og her tar «Ordets makt» en litt uventet vending. 
Den intense starten er full av spennende tankegods rundt aktuelle debatter om ytringsfrihet, metoo, integrering, gentrifisering, falske nyheter, krenkekultur og maktspråk. 
Selv om disse temaene sveipes lett over, får vi i stedet en slags «Du kan hvis du vil» og «My fair Lady» i folkelig-intellektuell fransk innpakning: 

Neila, den uslepne diamanten fra trange kår og alle odds mot seg, blir foredlet av en knallhard, men engasjert mentor. 
Det filmen mangler av tematisk originalitet, tar den igjen med spennende, inspirerende retorikkøvelser og interessante rollefigurer. 
Både Neila og Pierre har viktige ting å lære av hverandre, også på det personlige planet. 

Bittersøt diamant 

Veteranen Daniel Auteuil og unge Camélia Jordana har en fin kjemi i de to bærende rollene, og bidrar godt til at «Ordets makt» blir interessant på flere plan enn Pygmalion-planet. 
Men at filmskaperen har valgt Hollywood-framdrift med tilbakeslag, spenning og store følelser, er både litt synd og feigt. 

Til gjengjeld sitter vi til slutt igjen med en tankevekkende, bittersøt følelse av at noe viktig gikk tapt da diamanten ble slipt rund, jevn og funklende. 
Det er da noe. 
