Lars Bremnes:«Stayer» 

(KKV/Musikkoperatørene) 

En vaskeekte nordnorsk trubadur. 

Det er ikke mange som er like god til å beskrive hverdagsligheter med tilsvarende varme og humor som Lars Bremnes - dessuten har han et sjeldent godt grep på enderim også, hvilket vi ikke nødvendigvis er bortskjemte med blant moderne visekunstnere her hjemme på berget. 
Blinkskudd som bluespastisjen «Svart morra» og «Stein & strå & ur» påkaller godhumringen og gjør det lettere å overse at Bremnes kan bli noe ensidig melodisk, selv om han stadig vekk nærmer seg en slags gyllen middelvei mellom Bjørn Eidsvåg og sin egen mer kjente søster Kari. 
Når Lars Bremnes samtidig har denne karakteristiske varme lunheten i stemmen som kan treffe mange generasjoner, er det ingenting i veien for at han kan ta ytterligere et steg fremover i den norske bevisstheten. 
Sånn sett inneholder «Stayer» tilstrekkelig for både øyne og ører. 

ANBEFALTE KJØP: 
«Svart morra», «Stein & strå & ur», «Stayer» og «Flåtebesøk i desember». 
