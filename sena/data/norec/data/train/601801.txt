På nachspiel med Röyksopp
Er chill-out fremdeles et gangbart begrep i 2013? 
I så fall kan det brukes til å beskrive denne Röyksopp-kurerte samleplaten – eller spillelisten om man vil. 
Her lar Svein Berge og Torbjørn Brundtland jazzklarinetisten Acker Bilk og folkartisten John Martyn stå skulder til skulder med elektronika-pionérer som Thomas Dolby og Popol Voh. 
Utvalget er like iørefallende som det er eklektisk, og egner seg like godt til både nachspiel og musikknerderier. 

For mange vil likevel det mest interessante på samlingen være de to helt nye Röyksopp-låtene. 
"Daddy's Groove" er langstrakt, laidback og melodiøs, et perfekt soundtrack til lumre, søvnløse sommernetter. 
Enda bedre er coverversjonen av den obskure Depeche Mode-låten "Ice Machine". 
Nært beslektet som den er med vinterens singel "Running to the Sea", er også denne et sexy og dramatisk stykke synthpop, gitt et uimotståelig melankolsk drag av Susanne Sundførs vokal. 
