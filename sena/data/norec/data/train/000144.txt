Da Vinci's Demons S01
Underholdende om et ungt universalgeni. 

Anmeldelsen er basert på de to første episodene: 
Maktspill, vitenskap, sex og mystikk er tema når manusforfatteren for Christopher Nolans Batman-trilogi lager serie om Leonardo da Vinci. 

Da Vinci’s Demons byr på spenning og underholdning, men serien er likevel et stykke unna kvalitetsserier som sammenlignbare Game of Thrones og Rome. 

Eplekjekk vitenskapsmann 

Da Vinci’s Demons er satt til Leonardo da Vincis unge år i Firenze i Italia på 1450-tallet, og følger hans liv og arbeide helt i starten av hans karriere som kunstner, vitenskapsmann og fritenker. 

Da Vincis sene 20-år er for det meste udokumentert i historien, og det er denne perioden av livet hans David S. 
Goyer tar utgangspunkt i når han vever en historie som nok er basert mer på fantasi enn virkelighet. 

Vi befinner oss i Firenze på 1450-tallet. 
Tom Riley spiller en 25 år gammel, eplekjekk Leonardo da Vinci som har stor tro på sin egen genialitet. 

I motsetning til Vatikanet i Roma har han også tro på at kunnskap bør eies av alle, ikke kontrolleres og undertrykkes slik kirken gjør, og i håp om å beskytte Firenze fra Romas klør etablerer da Vinci seg som våpeningeniør for Lorenzo Medici, overhodet i familien som styrer Firenze. 
Han får raskt Vatikanet på nakken, og livet som oppfinner, vitenskapsmann og kunstner begynner å bli farlig for da Vinci. 

Vitenskap og mystikk 

Da Vinci’s Demons blander maktspillet mellom Roma og Firenze og da Vincis vitenskapelige oppfinnelser med det mystiske og okkulte. 

Når Leonardo møter en tyrkisk mann som er medlem av den hellenistiske mysteriereligionen Mithras-kulten, begynner merkelige ting å skje. 

Tyrkeren forteller Leonardo om «The Book of Leaves», en eldgammel bok som inneholder svaret på universets mysterier, og det er nå opp til Leonardo å finne boken før Vatikanet finner den og stenger all kunnskapen vekk i arkivet sitt. 

En annerledes Leonardo 

Tom Riley spiller en Leonardo da Vinci som er alt annet enn det man forestiller seg at han skal være. 

Han er sverdmester, bråkmaker og han røyker opium og drukner seg i vin for å få de mange ideene han har i hodet til å roe seg ned slik at han rekker å få dem ned på papiret. 

At Leonardo da Vinci kanskje skal ha vært homofil har serieskaper David S. Goyer også blåst fullstendig i. 
Hans Leonardo er en kvinnebedårer av rang, noe som kommer tydelig frem av seriens sexscener. 

I starten hadde jeg litt trøbbel med å godta dette premisset for serien, men Tom Riley overbeviser og sjarmerer som denne bråkjekke versjonen av universalgeniet. 

Se traileren for serien her: 

Mer eventyr enn realisme 

Hvis du ser for deg at Da Vinci’s Demons er en autentisk fremstilling av Firenze på 1400-tallet, så tar du feil. 
Serien legger liten vekt på realisme. 

Datagrafikken som gjør settene i Swansea i Wales om til Firenze i Italia gjør heller ikke den beste jobben med å overbevise meg om at utsikten av Il Duomos kuppel er virkelig. 

Når det er sagt så etterstreber Da Vinci’s Demons heller ikke å være autentisk. 
Serien omtales tross alt som historisk fantasi, og når jeg ser på med det i tankene så lar jeg meg underholde. 

Serien skaper en eventyrlig verden som fascinerer meg, og jeg liker hvordan Leonardo da Vincis drømmer og ideer fremstilles. 

Når Leonardo får en idé kommer de raske blyantstrekene og skissene hans til liv i bildet, noe jeg likte spesielt godt da han studerte fugler i flukt i den første episoden av serien. 
Fremstillingen miner meg litt om hvordan tankerekken til Sherlock Holmes fremstilles visuelt i Guy Ritchie sine filmer med Robert Downey Jr. i hovedrollen. 

Lettbeint, men spennende 

David S. Goyer har skrevet manuset til alle de åtte episodene i denne første sesongen av Da Vinci’s Demons og han har regissert de første to episodene jeg har sett. 
Serien har en vei å gå på kvaliteten på produksjonen, men Goyer har skapt en spennende serie som nok vil underholde mange. 

Med blandingen av lettbeint humor servert av Tom Riley, og mørkere drama så vil nok Da Vinci’s Demons passe inni TV-hverdagen til mange, og personlig kommer jeg til å fortsette å følge med på serien. 

Da Vinci's Demons ser du mandager 21.55 på Fox Crime 
