Nelly «Swim» / «Suit»
Derrty / Universial 

Er du stor i kjeften, gaper du ofte over for mye. 
Nelly er intet unntak. 
St. Louis-ræpperens «Swimsuit»-prosjekt er todelt og selges hver for seg. 
«Swim» er den heftige klubbplata, mens det er den mykere kvinnebedåreren Nelly som dukker opp på «Suit». 
Hver for seg inneholder platene en rekke ekstremt sterke låter med flere klokkeklare hits. 
Platene er hyperprofesjonelt - nesten kalkulert - produsert og har en spennvidde som dirty south-kongen etter hvert har tatt patent på. 

Likevel hindrer nettopp det kalkulerte preget at «Swimsuit» går til topps på skalaen, for hvilken plate hadde ikke dette vært, dersom spor fra «Suit»s sensuelle overflødighetshorn hadde gjort at lytteren fikk igjen pusten innimellom den heseblesende, ekstremt dansbare «Swim»? 
Svaret gir seg selv - det hadde vært en klassiker. 

Med en slik redigering ville sangene også stått bedre opp mot hverandre, istedenfor å slå hverandre i hjel. 
På en annen side gjør det voldsomme låtutvalget at man selv kan brenne sin helt egen, perfekte «Swimsuit» og laste over på iPod'en. 
Det var faktisk en ganske god idé... 
