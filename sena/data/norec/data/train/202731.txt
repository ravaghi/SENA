Seagate Central 4 TB
Rimelig nettverksdisk fra Seagate, med svær kapasitet. 

Felles lagringsplass et sted i hjemmenettet er lurt. 
Både bilder, dokumenter, mediefiler og annet som man deler internt i familien fungerer best når det ligger på en enhet som alltid er tilgjengelig. 

NAS (Network-attached storage) eller nettverksdisk/nettverkslagring er både rimeligere og langt mer kompakt enn en felles PC. 
Nye enheter er også svært enkle både å sette opp og bruke. 

Dessuten kan kapasiteten på selve harddisken være så stor at svært mange klarer seg fint med en liten enhet med bare én eneste disk. 
4 TB er ganske mye data, og du skal enten være profesjonell medieprodusent eller en ihuga fil-hamstrer for å ha behov for særlig mer enn dette med dagens strømmemuligheter. 

Seagate Central 

Seagate har ikke vært veldig frampå med nettverksdisker tidligere, bortsett fra de små bærbare trådløse diskene vi har testet tidligere. 

Central er derimot en 3,5-tommers enhet i et kabinett som er litt større enn et typisk eksternt disk-kabinett med USB. 

Men her er det altså nettverkstilkobling slik at alle kan dele innholdet på disken når den kobles til nettverket - for eksempel direkte i en av nettverkskontaktene i ruteren. 

I tillegg til nettverkstilkoblingen (gigabit LAN) er det også en USB-kontakt for tilkobling til andre lagrinsenheter. 
Innholdet på denne dukker opp med fri tilgang på nettverket. 

Enkel oppstart 

Å komme i gang med de helt grunnleggende funksjonene er så enkelt som det kan bli. 
Du plugger i strømmen fra den eksterne strømforsyningen, setter inn nettverkskabelen fra ruteren din, og venter et par minutter. 
NAS-en er svært støysvak. 

Etter dette dukker enheten opp i oversikten over nettenheter på PC-en og du kan åpne den lokale websiden til enheten og gjøre innstillingene der. 

Du kan opprette passordbeskyttede områder for brukere i tillegg til den åpne felles tilgangen som heter Public. 
Der har alle full tilgang uten videre. 

Ved oppstart registrerer du også enheten hos Seagates nettbaserte tjeneste, som gir deg tilgang til filene over internett, enten via nettleser eller med en app på en mobil enhet. 

Seagate Central støtter også DLNA og iTunes for avspilling av felles medieinnhold på TV, mediespillere og andre enheter som støtter disse standardene. 

Ytelse 

I tillegg til å være grei å administrere er ytelsen svært viktig på en felles lagringsenhet. 
Man forventer ikke at den skal være like rask som en intern disk, NAS brukes fortrinnsvis til å lagre ferdige data, som et arkiv. 
Skal man jobbe med redigering av materialet kopierer man det gjerne over til sin egen maskin og lagrer det på NAS-en etterpå. 

Vi målte derfor bare sekvensiell ytelse, som er relevant for mediefiler. 

Vårt eget testprogram viste en ytelse på mellom 45 og 50 Megabyte/sekund med bufferstørrelser på 1024 Kbyte. 

Atto viste opp til 111 Megabyte på lesing og opptil 56 Megabyte på skriving. 

Opplevd responstid er meget god, den leverer både bilder og video raskt og effektivt, og normale dokumenter av ymse slag håndteres generelt helt utmerket. 

Tilgang over nettet, både via webtjenesten og iOS appen var derimot ikke spesielt rask. 
Vi testet opplasting over 4G (typisk over 20 Mbit/sek opp) og nedlasting med DinSides svært raske nettforbindelse (typisk flere hundre Mbit/sek). 
Likevel var det rett og slett svært tregt å forsøke å bla i bilder fra Seagate Central. 

Å laste ned en og annen fil kan man likevel leve med. 

Konklusjon 

Seagate Central er en svært brukervennlig og praktisk nettverksdisk. 
Nærmere plug'n play har vi ikke vært borti når det gjelder denne type enheter. 
Også fjerntilgang via internett var svært enkel å komme i gang med. 

Ytelsen er absolutt akseptabel på lokalnettet, men nettjenesten var vi ikke like imponert over. 

Prisen er uansett svært lav sammenlignet med andre NAS-løsninger, og alt i alt har vi ingen problemer med å sette vårt anbefalt-stempel på Seagate Central. 

Seagate Central 4TB 
