TEST:Forbedret Toyota-syvseter 

Den er ikke blant de mest profilerte Toyota-modellene, men Verso er ikke dum om du vil ha mye plass og fleksibilitet i en relativt kompakt bil. 

Verso er på plass i oppdatert utgave. 
Vi snakker om en ansiktsløftning på modellen som kom i 2009. 
Men det har skjedd en del, både utseendemessig og under skallet. 
Så kanskje det er på tide å gi Verso en ny sjanse? 

Konkurrentene i den kompakte syvseterklassen heter blant annet Volkswagen Touran, Peugeot 5008, Opel Zafira og Ford Grand C-Max, for å nevne noen. 

Synlige endringer 

Fronten er ny, med endringer både i grillen, støtfangeren og lyktene. 
Resultatet er en bil som ser litt skarpere og mer aggressiv ut. 
Den er også mer i tråd med det du finner på Auris. 
Også bak har det skjedd endringer, først og fremst i form av en ny støtfanger og diffusor. 
Totalinntrykket er at endringene er såpass store at bilen på utsiden i stor grad fremstår som en ny modell. 

Forbedret materialkvalitet 

Innvendig skryter Toyota av forbedret materialkvalitet rundt om en rekke steder i kupeen. 
Det stemmer helt sikkert, men inntrykket er, som i en god del andre modeller, at Toyota legger seg på et litt enklere nivå enn mange av konkurrentene. 
Spesielt midtkonsollen består av mye hard plast. 

Det Verso imidlertid gjør bra er fleksibilitet. 
De tre setene på midterste seterad kan justeres både i lengderetningen og hva gjelder ryggvinkelen, helt individuelt fra hverandre. 
De to aller bakerste setene kan man også justere ryggvinkelen på. 

Plass nok 

De to siste setene er helt klart best egnet for barn. 
Skal voksne sitte der, må de på andre rad gi en god del plass. 
Selv da er disse setene best egnet for de smidige og ikke for storvokste. 
Slik må du regne med i denne klassen. 
Som femseter er imidlertid Verso romslig, og baksetepassasjerene sitter meget godt. 

Bagasjerommet måler 484 liter med de to bakerste setene slått ned. 
Da blir gulvet også helt flatt. 
Dette er et romslig bagasjerom, men faktisk en god del mindre enn eksempelvis på VW Touran . 

Kjører bra 

Det er også gjort en del endringer på understellet for å stramme opp kjøreegenskapene og forbedre komforten. 
Her syns vi Toyota har lykkes bra, for Verso kjører godt med stabile kjøreegenskaper uten noen store sprell. 
Det er ikke helt samme styrepresisjon som du får i mange mindre og lavere biler, men svingføringen er god med en normalt understyrt balanse og trygg oppførsel når hastigheten blir for stor i svingene. 
Helt på nivå med først og fremst Ford C-Max er likevel Verso ikke. 

Komforten er også relativt god, både hva gjelder fjæring og støy. 
Det er litt mer støy i en slik høy og rommelig bil enn i en lavere stasjonsvogn, men ikke noe påfallende eller forstyrrende med norske fartsgrenser. 

Fin motor 

Vi kjørte dieselmodellen som har en 2,0-liter med 124 hestekrefter. 
Også motoren er oppgradert og den passer veldig bra til bilen. 
Sammen med en svært smidig og lettjobbet manuell sekstrinnskasse, gjør den bilen lettkjørt. 
Du finner alltid et gir som passer, og motoren jobber bra og stille på lave turtall. 

De tørre tallene sier 0-100 kilometer i timen på 11,3 sekunder, og det gjør bilen passe sprek. 
Forbruket ligger på 0,49 liter per mil, med et CO2-utslipp på 129 gram. 
Det er ganske gode tall for en bil som dette. 

Ikke hybrid 

Noen hybridløsning finnes for øvrig ikke til Verso. 
Da må du over på Prius+ Seven. 
Men det finnes et par bensinmotorer på henholdsvis 1,6 liter og 132 hester og 1,8 liter og 147 hester. 
Dette er imidlertid sugemotorer som trenger turtall for å levere, og som ikke har det samme dreiemomentet som moderne turbomotorer. 
Vi tror derfor at diesel er det beste valget i en bil som dette, i alle fall om du driver mye med langkjøring. 

Prisene starter på 309.000 kroner med dieselmotor, mens billigste bensinutgave koster fra 293.000 kroner. 
Det er ganske gunstige priser, også i forhold til konkurrentene. 
Vår favoritt i denne klassen forblir likevel Peugeot 5008, selv om den er noe dyrere, men også større. 
Også Volkswagen Touran er et godt valg i, spesielt om du ønsker en litt mer kompakt bil. 

Grei figur 

Verso gjør uansett en grei figur i forhold til disse, selv om den svikter litt på noen punkter. 
Det gjelder først og fremst kvalitetsfølelse, men også at den har litt mindre bagasjerom. 
Den fortjener derfor på ingen måte å gå i glemmeboken. 

Men om du ikke trenger de to baksetene, kan det være lurt å tenke noe mer tradisjonelt og heller gå for en Avensis stasjonsvogn. 
