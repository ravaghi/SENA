Så fint låter det når Larvik møter Joshua Tree
Flott fra eks-Jayhawk Mark Olson og «sidekick» Ingunn Ringvold. 

ALBUM: 
Det ble full skjæring mellom Mark Olson og Gary Louris i Jayhawks, en gang americanamusikkens svar på Lennon/McCartney og Jagger/Richards, så der er det ikke mer å hente. 
Men, det åpnet for et nytt samarbeid som blomstrer stadig mer - mellom ekteparet Olson (55) fra Minnesota, nå California, og Ingunn Ringvold (37) fra Larvik. 
Er det hun som er «det sterke lysets talskvinne»? 

Utviklet seg 

Samarbeidet startet forsiktig, med et par låter på «Many Colored Kite» (2010), utviklet seg til noe mer på «Good-bye Lizelle» (2014) og smelter sammen på nye «Spokeswoman Of The Bright Sun» - sjøl om det fortsatt er «bare» Olsons album. 

Ringvold, som tidligere har gitt ut plater under navnet Sailorine, bidrar med vokal, mellotron og «rare» tangent- og strengeinstrumenter med navn som chamberlin og qanon. 
Hun leverer også nydelige strykearrangementer, og duettene og harmoniene med Mark er gull på vekta. 

Joshua Tree 

Paret bor i Joshua Tree-ørkenen i California, for musikkinteresserte mest kjent fordi det var der Gram Parsons døde av en overdose i 1973. 

Albumet er skrevet og spilt inn over en tremånedersperiode på terrassen hjemme på morgenen - til ørkenlufta ble så varm at de måtte fortsette inne i huset. 
Og - det bar rett fra skriveblokka til innspilling. 

Acid folk 

Trommis og perkusjonist Danny Frankel bor i nærheten og ble sendt bud på da de var klare, mens Lewis Kellers bass er lagt på under et besøk hos ham i Colorado. 

Sjangermessig er det en miks av alternativ country og folk, og det er igjen nærliggende å sammenlikne med det skotske acid folk- og hippiebandet Incredible String Band (1965-74). 
De ringlende «buddhist-bjellene» er med her også! 

Ekstrapoeng 

Det starter med albumets to beste låter, «Dear Elisabeth» og «Time Of Love». 
De øvrige åtte står ikke mye tilbake, og det må bli ekstrapoeng for låttittelen «Seminole Valley Tea Sippers Society» - også den et høydepunkt. 
Der vil jeg gjerne bli medlem, altså! 

«Mary Frances Strong er et fjerde høydepunkt. 
«Death Valley Soda Pop Cool Down Dream» er heller ikke borte, og også den låttittelen kommer høyt på lista over årets snåleste. 

Albumet vokser for hver lytting, som gode album skal. 
Det eneste sporet som ikke er helt på høyden her er «Gravity Loss», som er en av to Olson har skrevet alene. 

En aldri så liten liten fjær i hatten til låtskriverpartner Ringvold! 
