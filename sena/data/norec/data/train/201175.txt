BenQ-Siemens EF81
Etter at vi måtte vente i lang tid på å se om BenQ fikk skikk på Siemens-mobilene kommer de nå som perler på en snor. 
Vi har testet den tynne 3G-mobilen EF81. 

For nå har BenQ virkelig fått fart på samlebåndene i de gamle Siemens-fabrikkene. 
Kun et par dager er gått siden vi testet den første BenQ-Siemens-mobilen på det norske markedet. 
Nå er BenQ-mobil nummer to i norske butikker og den bør få blant annet Motorola til å se seg over skulderen. 

Tatt design på kornet 

BenQ har nemlig tatt designutviklingen i mobilbransjen på kornet og fokuserer tydeligvis alt på syltynne modeller. 
Noe man ser klare tegn til på 3G-mobilen BenQ-Siemens EF81 - en telefon som på flere måter minner om den populære Razr V3. 
Både den litt firkantede formen, tastaturplaten av metall og det tynne foldedesignet bringer nemlig tankene over på Motorolas toppmodell. 

Vi synes imidlertid at EF81 er hakket kulere enn Razr. 
Dette kan kanskje ha noe med at designet på sistnevnte ikke har blitt endret nevneverdig siden den første gang ble vist frem i juli 2004. 
BenQ har derfor tatt designet inn i 2006 og imponerer virkelig på denne fronten med sine nye mobiler. 
I tillegg til utseendet og tykkelsen (16 mm), er vi også storfornøyde med tastene på EF81, som er virkelig gode. 

Imponerende teknologi 

I motsetning til den første BenQ-mobilen, S68, er denne mobilen stappfull av teknologi. 
Det første man legger merke til er de to flotte skjermene. 
På innsiden er det en meget god 262 144-fargers skjerm med en oppløsning på 240 x 320 punkter. 
På utsiden har BenQ plassert en skjerm med 120 x 160 punkter og 262 144 farger, som er overraskende bra til å være ekstraskjerm. 

Grunnen til dette er imidlertid det gode, men litt merkelige kameraet i EF81. 
For tomegapiksel kameraet er plassert mellom de to delene på telefonen og følger bevegelsene til foldemobilen. 
Når lokket er åpent peker kameraet på deg, mens det peker ut fra telefonen når lokket er lukket. 

Skal man ta bilder av andre må man derfor bruke ytterskjermen. 
Allikevel er ikke denne skjermen god nok, selv om kvaliteten er bedre enn det vi er vant til på lignende mobiler. 
Det blir imidlertid vanskelig å få en god oversikt over bildene man tar. 
Kamerakvaliteten i seg selv er overraskende god, spesielt med tanke på at kameraet mangler en del av de valgene vi kjenner fra andre kameramobiler, ikke minst blitz. 

Dette var bedre... 

Da vi testet den første BenQ-mobilen, S68, var vi skuffet og overrasket over at de hadde valgt å fjerne en del av de programmene og spillene som Siemens har blitt kjent for. 
Nå er de imidlertid tilbake i full vigør. 

Her har man både RSS-leseren vi likte i S68 og den suverene drinkoversikten som Siemens har brukt i flere år. 
I tillegg er det muligheter for navigasjon (krever tilkobling av GPS) og oversikt over været. 
Men dette er bare toppen av isberget, for BenQ har puttet inn hele 11 ekstraprogrammer i denne mobilen. 
For ikke å snakke om spillene, som det er fem stykker av, deriblant en versjon av BattleShips og et Star Wars-spill. 

Nå er i det store og hele et ganske stort Star Wars-fokus på denne mobilen. 
Hovedtemaet i telefonen er nemlig basert på filmene, med dertilhørende lydeffekter, musikk og grafikk. 
Selv om vi setter stor pris på Star Wars er det heldigvis mulig å bytte ut disse elementene med egne favoritter. 

Savner litt minne 

BenQ-Siemens EF81 er også utstyrt med 3G-støtte, noe som gjør at man får bra overføringshastighet når man surfer på nettet. 
Man kan også synkronisere telefonen over nettet, men da må du være tilkoblet servere som støtter dette. 
Ellers er synkroniseringsmulighetene mot PC gode, med enkle overføringsmuligheter og brukervennlig programvare. 

Man har også MP3-støtte i telefonen, men dette er langt fra noen musikkmobil. 
For selv om det er meget god lyd i mobilen (både til musikk og tale), mangler den muligheter for å koble til egne hodetelefoner og det følger ikke med minnekort (støtter MicroSD). 
Det er i det hele tatt litt snaut med minne, siden man bare har 64 MB tilgjengelig. 
Halvparten av dette brukes også av systemet, til programmer, spill og andre ting. 
Da har man egentlig ikke så mye å rutte med, spesielt hvis man tar en del bilder. 

Minner om Series 60 

Som vi nevnte i testen av S68 har det endelig blitt litt orden på menyene til Siemens. 
Denne telefonen benytter det samme systemet og har således flere av de samme fordelene og ulempene. 

Den har imidlertid et annet problem med operativsystemet som ikke lillebroren har. 
For der S68 har lynrask respons på menyvalg og tastetrykk sitter man ofte og venter når det gjelder EF81. 
Man får litt den samme følelsen man får når man bruker Nokias Series 60-mobiler. 
Alt virker som sirup. 
Ikke bra. 

Kult design er viktig 

Vi kunne også ønsket oss et litt bedre batteri. 
Bruker man telefonen aktivt må man ofte stå parat med laderen på kvelden. 
Allikevel klarer ikke dette å fjerne totalinntrykket av at dette er en skikkelig kul mobil. 
Den har to gode skjermer, et godt kamera og gode taster. 
Prisen er heller ikke så ille, den ligger på omtrent 3 500 kroner, noe som putter den i samme segment som Nokia 6280. 

Motorola Razr V3 og V3i (vi venter på å få testet V3x) har ingenting å stille opp med i forhold til EF81. 
Hvilken telefon du derimot bør velge av BenQ og Nokias sammenlignbare modeller kommer litt an på hva man setter mest pris på. 
6280 er nok den beste mobilen totalt sett, men designet på EF80 er langt sprekere, og som vi alle vet ? kult design er viktig. 

Tekniske data for BenQ-Siemens EF81 
