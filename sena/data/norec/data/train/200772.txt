Sony Ericsson K810i
Etterfølgeren til suksessen K800i er kommet. 
Vi har naturligvis testet. 

Sony Ericsson har valgt å bruke det eminente Cybershot-stempelet på sine mobiltelefoner med avansert kamerateknologi. 
Modellen K800i som kom i fjor fikk mye skryt, og nå er etterfølgeren K810i klar for butikkhyllene. 

Tynnere og penere 

Spesifikasjonsmessig er det ikke så mye som skiller de to telefonene, men designet har fått en etterlengtet oppussing. 
Linsedekselet er nå dyttet inn i telefonen, noe som er med på å gjøre den 0,5 centimeter tynnere. 
En mye mer elegant løsning og du slipper dessuten at dekselet går opp ved et uhell når du bærer mobilen i lomma. 

SE forsøker seg på en ny tasteløsning i samme slengen med små, runde og metalliske knapper. 
Dette forårsaket umiddelbart en viss skepsis, men etter kort tids bruk kunne vi fornøyd konstatere at tastene fungerer bra og er gode å trykke på. 
Siden dette er snakk om smak og behag anbefaler vi at du tar turen i butikken og prøver ut telefonen før du kjøper. 

Lekker skjerm 

Sony Ericsson K810 har en flott og lyssterk skjerm som er behagelig for øynene. 
Legg til raske og brukervennlige menyer i tillegg og du er i mål. 
Det bør for øvrig nevnes at K810 ikke kjører Symbian, så du kan ikke laste ned tilleggsprogrammer 

Dugelig hastighet får du også når du surfer på internett. 
Telefonen har nemlig støtte for 3G, men i ekte SE-stil er EDGE mangelvare. 
Mange vil nok også savne WiFi som hadde vært en logisk oppgradering fra K800i. 
Telefonen er velsignet med en god dose e-postfunksjoner og støtter også push-epost. 

Bra er det at Sony Ericsson har lagt ved et minnekort på 128 MB av typen Memory Stick Micro (M2). 
De 64 MB med integrert minne blir nemlig i minste laget hvis du er en ivrig fotograf eller vil utnytte telefonens potensiale som musikkspiller. 

Ikke minijack 

Telefonen har ingen ordinær minijack-utgang og det følger heller ikke med overgang i pakken. 
De medfølgende øreproppene har heldigvis god lydkvalitet, men skal du headbange til kraftigere musikk bør du løpe til butikken og kjøpe en overgang så du kan bruke standard hodetelefoner. 

Talekvaliteten er det absolutt ingen grunn til å klage over og mange vil nok også sette stor pris på støtten for A2DP (Advanced Audio Distribution Profile), som overfører stereolyd trådløst til et kompatibelt hodesett med blåtann. 

Overføring av filer og synkronisering mot Outlook skjer via blåtann eller USB 2.0. 
For å få synkroniseringen til å fungere smertefritt måtte vi laste ned nyeste versjon av PC Suit. 
En enkel sak selvfølgelig, men SE burde ha klart å legge ved siste programvareversjon i pakken slik at alt er klart til bruk. 

Kamera med stort potensiale 

K810i er først og fremst en kameratelefon og SE frir til alle som ønsker å integrere flest mulig funksjoner i en og samme dings. 
Her har du 3,2 megapiksler å leke deg med, samt autofokus, bildestabilisator, innebygd Xenon-blits og verktøy for enkel bilderedigering. 

I kameramodus vil tasteraden til venstre lyse opp i blått. 
Til disse knappene er det knyttet ulike funksjoner som fokus, bildestørrelse og selvtimer. 
En annen ting vi liker er BestPic-funksjonen som tar en sekvens med ni bilder slik at du kan plukke ut det beste. 
Her har du mye moro i en liten pakke. 

K810i har fått en ekstra funksjon i forhold til K800i, nemlig "bedre bilde". 
Denne har som hensikt å sprite opp ett bilde dersom du ikke er helt fornøyd med resultatet. 
Her er det tydelig at lysstyrke og kontrast justeres for å skape mer liv og dybde. 
Funksjonen gjør en brukbar jobb på bilder tatt under mørke forhold, men det er ikke alltid resultatet blir like bra. 

Kameraet er i bunn og grunn det samme som hos K800. 
Begge telefoner leverer god bildekvalitet, men mange vil nok spørre seg hvorfor SE ikke har oppgradert kameraet på nykommeren, eller lagt til flere funksjoner, for å gjøre den mer spennende. 

Bilder tatt med kameraet finner du hos Dingz.no. 

Videokameraet er det samme som hos K800i. 
Det vil si at du fortsatt tar video i skuffende QSIF-oppløsning (176 x 144). 

Konklusjon 

Sony Ericsson K810i er en lekrere og smekrere versjon av K800i. 
Spesifikasjonmessig er det lite nytt å finne med unntak av funksjonen "bedre bilde" og noen små justeringer i menysystemet. 
Teknologier som EDGE og WiFi er fortsatt mangelvare, og mange vil nok savne disse to. 
Med mindre du vil ha en mer glansfull og mindre bulkete telefon er det egentlig ingen grunn til å bytte ut din K800i med K810i. 

Vi liker tastene, det raske menysystemet, talekvaliteten, designet og radioen med RDS. 
Men rosinen i pølsa er selvfølgelig det gode kameraet med alle sine funksjoner. 

Mobiltesten er et samarbeid mellom DinSide Data, ITavisen og Dingz.no 
