Toshiba Satellite X200-20T
I en tid da de fleste går for lettere og mindre bærbare slipper Toshiba en ny 17-tommer for spilling - med HD DVD. 
Sånt må vi jo bare se nærmere på. 

For ganske nøyaktig et år siden hadde vi en test av Qosmio G30 - 163 fra Toshiba. 
Den hadde 17-tommers skjerm, HD DVD-spiller og et anstendig grafikkort - i det hele tatt en solid underholdningspakke. 

LES OGSÅ: 

Til i dag har vi sett på en fetter av denne, nemlig første eksemplar av Satellite X200-serien. 
Denne har en del til felles med Qosmio, men er noe lettere, billigere - og er utstyrt med en bedre grafikkløsning. 
I følge Toshiba selv er det deres første skikkelige "gaming-notebook". 

Da mener de selvfølgelig ordet notebook i ordets videste forstand, for en 17-tommers bærbar på 4 kilo (pluss mursteinen på en kilo som gir den strøm) er ikke noe du normalt sett drar med deg på jobben hver dag. 
Selv om undertegnede faktisk har en kompis som i lengre tid hadde en XPS Gen 2 som jobblaptop... 

Men i dag er det altså Satellite X200-20T vi skal ta for oss: 

Spesifikasjoner: 

Intel Core 2 Duo T7300 @ 2,0 GHz 17,1" skjerm i bredformat (1680 x 1050 piksler) 2 GB DDR2-minne 1 GB Intel Turbo Memory 320 GB harddisk (2 X 160 GB) (5400 rpm) nVidia GeForce 8700M GT grafikk (512 MB dedikert minne) 54 Mbps WLAN (a/b/g/n) Gigabit LAN + modem 6 x USB, FireWire, IR, blåtann 1 ExpressCard/54 kortplass Kortleser for SD, SDIO, MMS, MS/PRO, xD S-Video, VGA og HDMI ut, lyd inn/ut HD DVD ROM (med DVD/CD-brenner) Integrert webkamera og mikrofon Windows Vista Home Premium Dimensjoner (B/D/H): 
40,0 x 28,7 x 6,2 cm Vekt 4,0 kilo Pris: 
17.995 inkl. mva. 

I motsetning til Qosmio-modellen som kunne ta full HD-oppløsning med sin skjerm på 1920 x 1200 punkter har X200 "kun" en oppløsning på 1680 x 1050. 
Dette virker kanskje som et tilbakeskritt, men som sagt er denne modellen optimalisert for spilling. 
GeForce 8700M GT er i skrivende stund det kraftigste grafikkortet for bærbare du får tak i med støtte for Direct 3D 10, men en oppløsning på 1920 x 1200 blir likevel litt for drøyt med de nyeste spillene. 
1680 x 1050 er på den måten langt bedre egnet for dette kortet. 

I tillegg har grafikkprosessoren andre generasjons PureVideo HD som avlaster prosessoren ved avspilling av Blu-ray og HD DVD. 

Skjermen er av den blanke typen som gir god kontrast og farger, og paret med HD DVD-spilleren er det heller ingen tvil om at dette er et potensielt mediesenter i tillegg til spillmaskin. 
HDMI-kontakten skal i teorien gi deg muligheten til å se alt du ønsker på ditt splitter nye høydefinisjonstelevisjonsapparat. 
Det følger sågar med en fyldig Media Center fjernkontroll med i pakken. 

Øverst på skjermen er det satt et 1,3 megapiksels webkamera for bilder og film, og medfølgende programvare lar deg leke med en rekke effekter. 
Paret med den integrerte mikrofonen kan du også videosamtale med kjente og ukjente. 

Konstruksjon 

Toshibas nye modell dominerer på bordet, men ikke som en stylet Ferrari eller Lamborghini. 
Satellite X200 er mer som naboens SUV-Mercedes med blanke felger, høyt tyngdepunkt og egen LCD-skjerm for hver av bølleungene i baksetet. 
Som SUVer flest er den også solid bygget, dens kanskje største svakhet må være lakken - du har nemlig ikke lyst til å få riper i det elegante lokket - som på sitt høyeste punkt rager hele 6,2 cm over bordflaten når det er lukket. 

Fargevalget går mye i sort og sølv - men med litt dristigere kombinasjoner enn det vi er vant til på de mer traurige forretningsmodellene. 
Lokket er som nevnt blanklakkert og har sjatteringer i en rødbrun farge. 

Skjermen/lokket er for øvrig som på så mange andre bærbare PCer maskinens svakeste punkt når det gjelder trykk og støt. 
Hvis du ikke allerede har tatt hintet bør du altså se på denne bærbare som et alterativ til en vanlig stasjonær PC, den er ikke av typen vanlige mennesker tar med i parken. 

Toshiba Satellite X200er altså høyt hevet over bordflaten, men den har stor plass til å støtte håndleddene på, så det ser ved første øyekast langt verre ut enn det egentlig er. 
Men det kan altså hende at du må heve stolen et par centimeter for å få en mer ergonomisk korrekt stilling med armene. 

17-tommere har som regel plass til både knapper og glansbilder, eller i vårt tilfelle knapper, fullt numerisk tastatur og høyttalere fra Harman/Kardon. 
Disse spiller kanskje ikke så ekstremt høyt, men lyden er fyldig og god nok til at naboredaksjonen trodde vi hadde skrudd opp surrondanlegget i testlaben. 

Tastaturet har litt svikt og er av de litt mer støyende typene, men er for all del behagelig i bruk. 
Med en PC du uansett ikke skal dra med deg på lesesalen er det også DET som er det mest viktige. 
Vi er også godt fornøyd med tastaturets layout. 

Toshiba har denne gangen gjort en liten vri på touchpaden, med et lett trykk oppe i høyre hjørne går fargen fra grå til blå og vi får frem snarveier for e-post, tilkoplingsdoktor (hjelper deg å koble til et nettverk eller enheter) og Windows Fotogalleri. 
I tillegg kan du definere tre egne snarveier og justere lydvolumet. 

I normal modus fungerer touchpaden som en hvilken som helst annen, med skrollfelt både vertikalt og horisontalt. 
De to store tastene under er gode. 

Tilkoblingsmuligheter 

PCens kontakter er plassert på sidene og i front. 
Vi foretrekker å ha de fleste kontaktene på baksiden når vi snakker om store bærbare, noe som holder skrivebordet ryddig når disse PCene uansett tilbringer mye av tiden på samme sted. 
Men på Satellite X200 vippes skjermen litt i bakkant av maskinen og har gjort dette vanskelig. 

Foran er det inn- og utganger for lyd, minnekortleser, et hjul for å regulere lydvolum og en bryter som slår av og på trådløst nettverk/blåtann. 
Den delen vi ikke foretrekker å ha plassert her er lydutgangene, siden ledninger som går ut og inn av fronten ofte både er fysisk i veien og lite estetisk tiltalende. 

På høyre side finner vi i tillegg til det optiske drevet hele 4 USB-kontakter, modem og helt bakerst plass for kensingtonlås. 

I mangel av plass bak er det venstre side som tar de fleste av kontaktene som har potensiale for å bli tilkoblet lange ledninger. 
Bra for oss høyrehendte som bruker mus, synd for dere som er koblet omvendt. 
Men altså: strøminntak, VGA, LAN, 2 x USB, S-Video, HDMI og FireWire. 
I tillegg er det plass for et ExpressCard her. 

Ytelse 

Det er altså spillytelse som er prioritert på Satellite X200. 
Frem til nå har XPS M1710 fra Dell vært den bærbare vi har testet med best ytelse i spill. 
Denne testet vi godt over et år siden, men så kostet den også drøye ti tusen kroner mer. 
Det var derfor slett ikke uinteressant å se hvordan de to står seg mot hverandre i dag. 

I tillegg har vi sammenlignet med Multicom Compal IFL90+, som er en 15,4-tommer med samme skjermoppløsning som X200. 
Denne er selvfølgelig mindre og lettere (samt rimeligere), men har også det noe svakere grafikkortet GeForce 8600M GT. 

Ytelse i PCMark05: 

I PCmark05 er det så å si dødt løp, men GeForce Go 7900GTX-kortet vi finner i XPSen ligger her hakket foran. 
IFL90+ har en noe bedre prosessor og ligger derfor foran på det punktet. 
X200s styrke i dette selskapet er harddiskytelsen, mye takket være Intels Turbominne. 
Alt i alt er det en sterk og velbalansert PC. 

Ytelse i 3DMark05: 

I 3DMark, som går litt mer i dybden når det gjelder spillytelse, går derimot Satellite X200 såvidt foran. 
GeForce M8700 GT som vi finner på Toshibaen har i tillegg til støtte for Direct 3D 10 også nyere arkitektur, og vil i praksis spesielt gjøre det noe bedre på nyere spill. 
Lillebror 8600M GT henger et stykke bak. 

Batterilevetid og støy 

På batteridrift holder PCen i litt over to timers kontinuerlig stille og rolig drift - våre målinger med BatteryMark endte på 125 minutter. 
Sammenligner vi nok en gang med den nevnte XPSen så klarer den en halv time mer - men batterilevetid er uansett sjelden noe argument for å kjøpe (eller ikke kjøpe) en bærbar av denne typen. 
De som er på jakt etter noe som skal holde en ekstra lang togtur ser på helt andre typer bærbare PCer. 

Når det gjelder varme har Toshibaen griller på både høyre og venstre side, som dytter ut varm luft litt om hverandre ettersom hvilke komponenter som belastes. 
Maskinens overside har ingen "hotspots", altså spesielt varme områder. 

Støy er på sin side hele tiden til stede - maskinen har nemlig to harddisker som ikke er av den mest lydsvake typen, så selv om ikke viftene er spesielt fremtredende ved lav belastning merker du at PCen er skrudd på. 
Men det er altså om ikke annet et relativt jevnt sus vi snakker om. 

Når PCen jobber går viftene fort opp og ned i takt med belastningen på prosessor og grafikkort, akkurat som vi er vant med fra de fleste andre modeller. 

Vurdering og konklusjon 

Før vi avslutter skal vi komme med et lite hjertesukk, og det er rettet mot HD DVD, som jo Toshiba nå har frontet en stund. 
Som den observante leser du er har du selvfølgelig lagt merke til at denne bærbare både har en HD DVD-spiller og HDMI ut. 
Det hadde også Qosmio G30, og under den testen klaget vi smått over at det å koble sammen TV og PC for å se film fra HD DVD ROMen var knotete - selv over HDMI. 
Vi melder herved om at ett år og ett operativsystem senere har dette dessverre ikke blitt noe spesielt lettere - eller mer stabilt. 
Så en dedikert spiller er fremdeles å foretrekke dersom du vil ha noe som "bare virker". 

Spill har vi derimot hatt langt større hell med. 
Som nevnt matcher skjermoppløsningen og grafikkortet hverandre bra sett i forhold til ytelsen i nyere spill. 
Du kan ikke forvente å kjøre de aller tyngste spillene på full "eyecandy", altså ekstra mye detaljer, men skal du først ha en bærbar PC til gaming vil nok Satellite X200 være en av førstekandidatene. 

I tillegg er maskinen svært velutstyrt - av tilkoblingsmuligheter er det ikke mye vi savner, og til så å si all vanlig bruk er PCen mer enn god nok. 
Men per i dag forventer vi heller ikke noe annet av en 17-tommer til atten tusenlapper. 

Så kan Toshiba Satellite X200-20T være noe for deg? 
Vel, det er helt opp til deg og dine behov, men husk at du får mye datautstyr for det en X200 koster. 
Har du plass vil for eksempel en stasjonær PC gi deg enda bedre spillytelse, og samtidig la deg få igjen nok penger til en bærbar i tillegg. 
Og da mener vi en bærbar med litt mer praktisk størrelse og vekt. 

La det derfor ikke være tvil om at dette er en bærbar PC for spesielt interesserte. 
Men ønsker du deg en bærbar PC som er "alt i ett", og legger spesielt vekt på stor skjerm og at den har noe av det beste innen bærbar spillytelse akkurat nå, så er Toshiba X200 et av de bedre valgene der ute. 
Men den har også konkurrenter å se opp for, med nedjustert pris og noe oppgradert hardware lever for eksempel Dell XPS M1710 fremdeles. 

Toshiba Satellite X200-20T får en sterk firer på vår terning. 
