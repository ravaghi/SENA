Film:Gode grøss på idyllisk sommerleir 

«Rom 213» er en super og skummel barnefilm om en herlig sommerleir som byr på mer spenning enn godt er for tre 12 år gamle jenter. 

Rom 213 

Sjanger: Grøsserdrama. 
Nasjonalitet: 
Sverige 2017. 
Regi: 
Emelie Lindblom. 
Manus: 
Martin Jern, Emil Larsson, Ingelin Angerborn. 
Skuespillere: 
Lisette Pagler, Wilma Lundgren, Elena Hovsepyan, Ella Fogelström. 
Lengde: 
1 time 20 min. 
Aldersgrense: 12 år. 

En sommerleir for 12-åringer er som skapt til å lage guffen-spennende og småromantisk barnefilm for de litt større og nervesterke ungene. 
Og svenske «Rom 213» lykkes både med å være en spennende grøsser og en troverdig og skjønn oppvekstsskildring fra den sommeren du går fra å være barn til tenåring i sjelen. 

12 år gamle Elvira er ikke bare glad for å måtte tilbringe en uke på sommerleir uten å kjenne noen av de andre. 
Men hun blir fort bestevenner med Bea og Meja. 
Etter at rommet de deler blir oversvømt, må de flyttes inn i støvete og avstengte 213, et rom som ikke har vært i bruk på over 50 år. 

Spøkelseshistorier 

12-åringene på leiren blir fort varme i trøya, de eventyrlige, varme sommerdagene i landlig idyll går med til bading, lek, flørt, pek og spøkelseshistorier rundt leirbålet, akkurat slik en uforglemmelig pubertetssommerleir skal være. 

Men på rom 213 skjer det mye rart: lyset slår seg på av seg selv. 
Ting forsvinner. 
Rare skikkelser dukker opp på bilder. 
Noen vandrer rundt i gangene. 
Er det noen av guttene som tøyser med jentene? 
Eller finnes den en annen forklaring på alt det mystiske? 
Jentene vet ikke hva de skal tro, og mistenker etter tur alt og alle. 
Og så begynner de å grave i sommerleirstedets historie... 

Vennskap og spenning 

«Rom 213» ble kåret til årets beste på Barnefilmfesten i Kristiansand, og det er lett å forstå. 
Filmen, som er basert på en roman av Ingelin Angerborn, tar nemlig sitt publikum på stort alvor. 
Filmen kan nok virke litt gammelmodig i formen for dagens unge, som er vant med både det ene og andre på actionfronten. 
Men nettopp derfor vil den truende skummelheten den byr på være effektiv og spennende nok. 
Men heller ikke overveldende. 

Det beste er likevel skildringen av vennskapene som utvikler seg blant ungene i dette fine, velspilte sommereventyret. 
