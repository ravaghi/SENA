Den Tenkende Manns og Kvinnes Donkeyboy
Et bergensbølgeskvulp. 

|||ALBUM: The New Wine fra Bergen er et av disse navnene man føler har vært Bylarm-lovende omtrent siden 2002. 

Men siden medlemmene så vidt har bikket 20 år og soundet er en slags uironisk, sofistikert og energisk synthpop — veldig 2008/09-riktig på mange måter — så handler det vel om at The New Wine her er ved en korsvei hvor de skal innfri høye akkumulerte forventninger. 

«Waves» er profesjonell og selvsikker, tidstypisk norsk pop med én fot i elektronikaen. 

Det er ikke stort annet å ta dem på enn at det er vrient å se hvordan deres litt insisterende og overtente Tenkende Manns og Kvinnes Donkeyboy-pop, en generell opphopning av ymse 80-tallsreferanser og en noe uinspirert vokal skal lodde verken dypene i det norske folk eller vekke voldsomt engasjement for øvrig. 

Til det er låtene for forglemmelige, og referansene altfor uelegant sammensatt. 

Ny vin bør smake av bær, ikke svett lær, og tross alt ha en viss friskhet. 
