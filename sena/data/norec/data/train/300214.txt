Den norske jazzdronningen som slo ut Janis Joplin
Karin Krog feirer 50 år som plateartist. 

ANMELDELSE: 
I år er det 50 år siden Karin Krog (77) spilte inn sin første plate, backet av Egil Kapstad Trio, der Jon Christensen spilte trommer og Kurt Lindgren bass. 

Det er verdt å feire, og Paul René Roestad har lagd en dokumentar i anledning jubileet. 
Filmen har premiere i NRK-programmet Hovedscenen i morgen kveld. 

Slo Janis Joplin 

Karin Krog vokste opp i musikalsk omgivelser på Frogner og viste tidlig talent for sang. 
I tenåra sang hun på klubber i Oslo, blant annet med Kjell Karlsens orkester. 

Seinere har hun sunget med fremragende musikere over hele kloden, fra en ung Jan Garbarek til Don Ellis, Archie Shepp, Bengt Hallberg og ikke minst John Surman, som hun fortsatt jobber sammen med. 

I 1969 gikk hun til topps på det ledende magasinet Down Beats celebre liste over årets beste kvinnelige vokalister, med Janis Joplin langt bak på andre plass. 
Hun var et verdensnavn, og en elegant ambassadør for norsk jazz ute i verden. 
Hun mestrer det tradisjonelle og det eksperimentelle og har dyrket flere stilretninger side om side. 
Likevel er det aldri tvil om hvem som synger. 

Historisk stemning 

Paul René Roestad har lagd et elegant portrett av Karin Krog, en film som er bra nedpå, som det heter i jazzen. 
Det er befriende å se en dokumentar uten stand up-reportere som skal tegne og fortelle eller intervjuere som er vel så opptatt av seg selv som av intervjuobjektet. 
Dette portrettet består av tre elementer; Karin Krogs nøkterne fortellerstemme, historisk dokumentasjon i form av foto og film og kommentarer fra kyndige folk. 

Roestad har gravd dypt i den historiske skuffen og funnet stemningsskapende newsreel-opptak fra 1950- og 1960-tallet, som sammen med svart/hvitt-fotografier og et gjennomgående jazzkomp skaper den rette stemningen. 
Akkurat sånn bør en slik dokumentar være; konsentrert om temaet, uten unødvendig staffasje og pynt. 
Et stykke norsk verdenshistorie. 
