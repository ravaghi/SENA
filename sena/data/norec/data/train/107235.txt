Sheryl Crow «Wildflower»
(A&M Records/Universal) 

«All 
I wanna do is have some fun»-dagene er definitivt over for den vordende fru Armstrong. 

Sheryl Crow er klar for å slå seg til ro nå. 
På det nye albumet «Wildflower» er støvete landeveisrock og kaliforniske solskinnsmelodier byttet ut med neddempede og småmelankolske «kose foran peisen»-viser. 
Selv om platen tidvis innbyr til lange gjesp, er dette et format som kler Crows varme og ujålete stemme godt. 
Crow har tidligere hatt en lei tendens til å la seg fange i det ofte intetsigende og ugripende midtempo-sporet, og den nesten rene balladelinjen på «Wildflower» gir faktisk et sterkere og forbedret inntrykk av henne som låtskriver - og som sanger. 
Hør bare den nydelige pianoballaden «Always On Your Side» eller den forsiktige tittellåten. 
Men for å betrygge dere som er fans av Rocke-Sheryl, den lett rufsete «Live It Up» beviser at hun ikke har satt begge cowboystøvlettene på hylla ennå. 
