Anmeldelse:Vamp synger om flyktningkrisa 

Høyaktuell låt best på album nummer ti. 

ALBUM: 
Allerede med «Tir n'a Noir» fra albumdebuten i 1993 la Vamp grunnlaget som sakte, men sikkert har gitt dem status som folkekjære, og et par runder med Kringkastingsorkestret de siste åra ble reine triumfferder. 

Albumet «Liten fuggel» (2012), anført av den fengende tittellåten, nådde et salg på 200 000 eksemplarer. 
I den nye virkeligheten platebransjen opplever er det salgstall både Vamp og andre kan glemme å komme i nærheten av i framtida. 

Nytt band 
Men alt kan ikke ha vært idyll internt i bandet. 
Bare Øyvind Staveland og sønnen Odin er igjen fra besetningen som lagde «Liten fuggel». 

Inn fra sidelinja kom bandets første vokalist, Jan Ingvar Toft, som ga seg i 1998, bluesmusikeren Bjørn Berge, også han fra Haugesund, og Kjetil Dalland. 

Berges sang 
Den nye gitaristen, overraskelsesmannen Bjørn Berge, har ikke vridd Vamp i bluesretning, men har fått «sin låt», «Du» (med tekst av Helge Torvund), som stilmessig likner det han har puslet med de siste åra som soloartist. 
Synger gjør han også, mens Toft og delvis Odin Staveland deler på vokaljobben på resten av «Populas» - som for øvrig er latinsk og betyr «befolkning». 

Flyktningkrisa 
Det er ikke ofte artister tar utgangspunkt i høyaktuelle hendelser, men Vamp gjør det i albumets juvel av en låt. 
«Passasjerane» tar utgangspunkt i flyktningkatastrofen som finner sted akkurat nå. 
Øyvind Staveland skrev sangen da han fikk høre om lasteskipet «Blue Sky M», som ved nyttårstider ble funnet utenfor kysten av Italia, forlatt av mannskapet og med nærmere tusen syriske flyktninger om bord. 

Inntektene fra låten går for øvrig til Flyktninghjelpen. 

Anmassende Låten er det beste eksempelet på at produksjonen til Odin Staveland gjennomgående er mer spennende enn den mer strømlinjeformede som Espen Lind sto bak på forløperen. 

Perler Albumet har også små perler som «Øyentrøst» og «Denna sommaren» (tekst og melodi: Toft), bestefar Stavelands søte hyllest til barnebarnet («Elmer») og avsluttende «Bror» (med tekst av Lars Saabye Christensen). 

Sprikende 
Men kreativiteten kan ta litt overhånd også, akkurat som på Staveland juniors soloalbum av året, «Mellom husene», og låter som «Kaspar og den gamle», «III sjølportrett» og «Evelyn» blir i overkant «kantete» og anmassende. 

Uten disse tre hadde Vamp stått igjen med ti solide låter - og bandets tiende album hadde fått et mindre sprikende uttrykk. 
