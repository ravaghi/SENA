Årets suksess-panda!
Her kommer de storsmå guttenes julefilm: 
Sjøl om du er feit rundt hoftene av kalendersjokolader og pepperkakedeig, kan du bli den tøffeste kungfufaiteren i pinglebyen. 

Pandaen 
Po lager nudelsuppe sammen med far sin og lengter bort. 
Han forguder Kung Fu-stjernene og er en slags supporter til livet i stedet for deltaker. 
Altså: 
Han er som oss. 
Her er helten vår. 

Så plukker en hellig skilpadde ut den tomsekkete pandaen som kandidat til å bli den neste dragekrigeren, og da skjønner bevegelses-eliten ingen ting. 
En oppgitt kamptrener som likner muse-Yoda, skal forsøke å lære den matglade bjørnen å bevege seg, og alt ser håpløst ut. 

Men håpløst er det aldri i animasjonsverdenen. 
Da mordertigeren angriper landsbyen, møter han en litt tung, men svært oppkvikket bamse som antakelig kombinerte Elixia med Nutrilett og Battery. 

Action-scenene i «Kung Fu Panda» er fabelaktige, og små gutter kommer til å klukke helt til påske av helt rein, menneskelig skadefryd og bængkræsj-lykke. 

De norske stemmene er ålreit. 
