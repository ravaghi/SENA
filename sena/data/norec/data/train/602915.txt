Oppfriskning av den nære historien
To svært erfarne utenrikskorrespondenter øser av sine kunnskaper. 

Ekteparet Eva Bratholm og Joar Hoel Larsen, født henholdsvis 1953 og 1950, er svært erfarne journalister og utenrikskorrespondenter. 
Med året 1968 som prisme gjennomgår forfatterne viktige og kjente begivenheter i verdenshistorien. 

Det skjedde mye i 1968. 
Det var studentopprør i land etter land. 
Det var året da Robert Kennedy og MartinLuther King ble skutt. 
Det var året da Sonja og Harald ble forlovet og giftet seg. 
Det var året for sultkatastrofen i Biafra. 
OL ble arrangert i Mexico og studenter ble massakrert. 

Paris og Frankrike kokte over av opprør, Praha ble invadert av sovjetiske tanks, for å nevne noen av de mange historiske hendelser som kapittel for kapittel i denne boka danner bakgrunn for ganske brede historiske sveip. 

For folk av forfatternes generasjon vil mye av dette være repetisjon. 
Men i tillegg tar de opp ettertidens vurderinger og ikke minst forklaringer og til dels avsløringer som nok har vært kjent en tid, men som man ikke alltid får med seg, fordi slike etterdønninger sjelden skaper like store overskrifter som selve begivenhetene. 
For eksempel er det skremmende å lese om hvordan opprørernes motkrefter ved flere anledninger brukte provokatører får å eskalere aksjonene slik at militært personell med våpen kunne settes inn. 

Ellers gjør forfatterne sitt beste for å avromantisere og for så vidt avmystifisere begrepet 1968. 
Og så er de svært flinke til å trekke linjer både bakover og til årene framover mot vår egen tid. 
Kapitlet om Korea-krigen ville trolig sett litt annerledes ut om ikke det var satt punktum for boka så seint som i mars i år. 

Boka vil nok også være svært nyttig for yngre mennesker som ønsker grundig informasjon om de siste femti årene av vår historie. 
«Det sagnomsuste året 1968 kom på en måte ikke til Norge før sommeren 1970» heter det et sted, og dermed er Norge plassert sånn litt i utkanten av verden, noe som passer med undertegnedes opplevelse av året 1968. 
