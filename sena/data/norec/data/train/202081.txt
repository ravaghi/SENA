Epson Stylus Photo PX720WD
Først og fremst til foto, og der imponerer den stort. 

Stylus Photo-serien fra Epson har i årevis gitt oss fotokvalitet som har ligget helt i toppen, sammenlignet både med konkurrentene og med tradisjonelle laboratorieløsninger. 
Men ikke bare kvaliteten har vært overbevisende, også holdbarheten. 

Jeg har tatt vare på mange av testutskriftene fra mer enn et tiår med blekkskrivertester, og det er hevet over enhver tvil at fotoutskriftene fra Epson-skrivere - selv med uvøren håndtering, har bevart fargene usedvanlig bra gjennom alle disse årene. 

Fikser det meste 

Epson Stylus Photo PX720WD kom på markedet allerede i fjor høst, men er fortsatt en modellene selskapet ønsker å fremheve for fotoentusiaster. 
Her er en kjapp titt på noen av de mest sentrale egenskapene: 

Multifunksjonsskriver (skriver, skanner, kopimaskin) 6 separate blekktanker Utskriftsoppløsning på 5760 x 1440 piksler skanneroppløsning på maks 2400 x 4800 dpi Arkmater med plass til 120 A4-ark Arkmatere for en rekke medier, inkludert CD/DVD automatisk tosidig utskrift Utskrift på CD/DVD Minnekortlesere for CF, SD, MS og xD-kort USB, kablet nettverk og trådløst nettverk (802 b/g/n) 
Mål: 446 x 458 x 150 mm Vekt: 
9,6 kg 

Skriveren har en lav og flat design, og er på størrelse med en gammeldags VHS-spiller. 
Den er ikke den aller enkleste å plassere, da den blir i dypeste laget for de fleste bokhyller takket være duplex-enheten som sitter bak, og som sørger for at du kan skrive ut på begge sider av papiret. 
Denne kan imidlertid hektes av hvis du ikke ønsker denne funksjonaliteten. 

I fronten sitter et kontrollpanel som gjør at du fint kan bruke skriveren uten å være tilkoblet PC. 
LCD-skjermen gir deg hele tiden gode instrukser på norsk. 
Panelet er trykkfølsomt, men du kan dessverre ikke trykke på selve skjermen - noe som er veldig fristende. 

Holderen til blekkpatronene sitter ytterst til høyre i fronten, og dermed er det svært enkelt å få tilgang til dem ved installasjon og bytte. 
Epson benytter 6 blekktanker, inkludert lys cyan og lys magenta - noe som skal sørge for best mulig fargegjengivelse og overganger. 

Når patronene er på plass kjører skriveren gjennom en noe tidkrevende kalibrerings- og klargjøringsprosess før den er klar til bruk. 
Vi installerte deretter skriveren på en PC med Windows 7, og valgte enkel installasjon. 
Da fikk vi med en rekke programmer også, inkludert Easy Photo Print og Abyy Fine Reader (OCR). 
Trenger du ikke disse, kan du like gjerne velge tilpasset installasjon - noe som også vil spare deg for en del tid. 

Men i det hele tatt var installasjonsprosessen rett fram og uproblematisk, selv om prosessen ikke var blant de raskeste vi har sett. 

Hastighets- og kvalitetsvureringer 

Epson oppgir en utskriftshastighet på inntil 40 sider pr minutt, noe som vi mener er en fullstendig absurd påstand. 
I kladdemodus målte vi 15 effektive sekunder på utskrift av 5 A4-sider med tekst, noe som skulle tilsi omtrent halvparten av oppgitt hastighet. 
I tillegg kommer 4-5 sekunder som skriveren bruker for å komme i gang etter at utskriften er mottatt. 

Kvaliteten på kladdeutskriftene er imidlertid vesentlig dårligere enn hos konkurrentene vi har testet denne sesongen, og kan ikke brukes til annet enn gjennomsyn. 
I normalmodus brukte skriveren 40 sekunder på de samme sidene, og det er faktisk tregest av samtlige vi har testet i denne omgangen. 

Ved blandet tekst og grafikk (webutskrift) brukte skrivere 25 sekunder på tre sider, og det er også noe svakere enn konkurrentene. 

Kvalitet i normalmodus er imidlertid meget bra både på tekst og blandet tekst/grafikk. 

Her har vi sammenlignet hastigheten på noen vanlige utskriftstyper. 
Tid i sekunder. 

God skanner 

For å ta det første først: 
Skanning går relativt kjapt. 
Velger du profesjonell innstilling, altså at du selv velger både medietype, kvalitet osv, tar det knappe 10 sekunder å skanne en A4-side. 
Velger du helautomatikk går det vesentlig tregere, og det anbefales derfor kun hvis du skanner svært og ikke har greie på eller ønsker å lære deg innstillingene. 

Kvalitetsmessig er skanneren helt super, og langt bedre enn for eksempel skanneren som sitter i HP OfficeJet Pro 8500A som vi testet for kort tid siden. 
Se bare på eksempelet under, hvordan Epson får med seg detaljer i høylys som HP ikke har nubbesjanse på. 
Fargegjengivelsen er også helt i toppklasse. 

Epson til venstre, HP til høyre 

Best på foto 

Og på fotoutskriftene våger vi påstanden at du vil ha problemer med å finne skrivere som er i stand til å gjengi bilder bedre enn denne. 
Overganger er jevne, fargegjengivelsen er nær perfekt, og detaljer i høylys og mørke områder er godt ivaretatt. 

Utskrift av et fotografi i A4-størrelse tar ett minutt på Epson fotopapir, to minutter hvis du velger beste innstilling riktig nok, men forskjellene er marginale. 
I begge tilfeller står de til terningkast 6. 

Konklusjon 

Det er helt på det rene at Epson ikke tenker å gi brukeren i pose og sekk her, for selv om du kan skrive ut tekst og grafikk, er det ikke det som bør være primærbehovet ditt hvis du velger denne skriveren. 
Det er foto, foto og foto som gjelder, og her er Epson etter vår mening aller best. 

Som allround-skriver er den imidlertid ikke optimal. 
Det er først og fremst hastigheten på tekst- og blandet tekst/grafikk som trekker ned, og med DinSides test-oppsett der helheten er viktig, havner den derfor til slutt på en sterk firer på terningen. 

Vi gir uansett utmerkelsen "Beste fotokvalitet" til Epson Stylus Photo PX720WD, fordi hvis du er på utkikk etter en fotoskriver og god skanner for foto - og har begrenset behov for andre typer utskrifter, behøver du ikke lete lenger. 

Epson Stylus Photo PX720WD 
