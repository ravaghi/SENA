Vi tester:Dremel DSM 20 

Er det en sag eller en vinkelsliper? 
Faktisk er den en smart kombinasjon. 

Det finnes klassikere blant verktøy og maskiner, som drill, stikksag, sirkelsag, vinkelsliper, håndoverfres, bajonettsag og så videre. 
Disse har sine klart definerte oppgaver og utviklingen har gjort dem bedre, lettere og billigere, og gjerne batteridrevet. 

Men noen ganger har ingen av disse verktøyene alt som skal til for å gjøre jobben, da er det på tide å tenke nytt. 
Det har Dremel gjort flere ganger, og denne gangen er det en krysning mellom sag og vinkelsliper vi har hatt på testbenken. 

DSM20 

Maskinen har mest til felles med en vinkelsliper, forskjellen ligger i hvordan selve maskinen føres i forhold til arbeidsstykket. 
Denne delen er inspirert av sager, som stikksag og sirkelsag. 

Skivene som brukes er av samme type som brukes på vinkelslipere, men størrelsen er mindre, diameteren er bare 77 mm på en helt ny skive. 
Det finnes fem forskjellige varianter: 
DSM600 og DSM500 for tre, plast og lignende materialer, DSM450 diamantskive for fliser, DSM510 for metall og DSM520 for mur. 

Skivene festes med en friksjonsring og links-skrue ved hjelp av en sekskantnøkkel. 
Det er en praktisk sperrebryter på oversiden som hindrer rotasjon når du skal skifte skive, samme prinsippet som på Dremels roterende multiverktøy. 

Maskinen har altså en støttefot, slik at du fører den som en sag, selv om skjæreteknikken er fra en vinkelsliper. 

Vinkelen på støtten kan justeres, slik at du kan sette den til en fast sagedybde på opptil 20mm. 

Du kan også løsne festeskruen, slik at du kan sette verktøyet nesten ned på arbeidsstykket og så dykke skiven ned i materialet, som med en dykksag. 
Med helt nytt blad er diameteren akkurat litt for stor til at bladet går fritt over materialet. 
Man bør derfor være svært stø på hånden når man skal sage ut åpninger i en plate. 

Motoren tar opp 710 watt og gir kraft nok til å skjære gjennom de fleste aktuelle materialer. 

Det er en åpning i forkant av sagen, hvor du setter inn et munnstykke som passer til en støvsugerslange. 

Bryteren er stor og behagelig, og er sikret med en liten ekstra bryter. 
Du kan også låse bryteren til "på" med den lille bryteren bakerst ved strømkabelen. 

Strømkabelen er av gummi og er fleksibel og fin i bruk. 

Hvordan fungerer den? 

Vi testet på forskjellige trefiberplater og maskinen skjærer både raskt og pent. 
Et fintannet sagblad i en bordsag skjærer riktignok enda penere, men da snakker vi om ufin konkurranse. 
Sammenligner vi med stikksag og sirkelsag kommer denne Dremelen godt ut av sammenligningen. 

Vi skar også i 8mm plexiglass og det gikk også rimelig greit. 
Slikt materiale er uansett ugreit å sage på frihånd siden du ikke ser nøyaktig hvor bladet har gått på grunn av sponene som smelter sammen og danner en "brøytekant" langs kuttet. 
Plexiglass og lignende materialer må uansett etterbehandles i snittflatene. 
Med gassflamme får du en blankpolert finish når du har øvd deg litt. 

Aluminiumsplater var som å skjære i smør, men 2 mm spikerplate av stål bød på mer motstand. 
Likevel, vi sammenlignet med vinkesliperen, og Dremel DSM 20 kom faktisk både raskere og mer stabilt gjennom materialet! 
Slitasjen på kappeskiven var imidlertid ganske stor. 

Som vi nevnte tidligere i artikkelen fungerer dybdeanlegget også som anlegg for saging av åpninger i plater. 
Men klaringen mellom kappeskiven og anlegget er bare et par millimeter, og fjæringen er ikke kraftig nok til å holde selve maskinen i denne vinkelen. 
Dessuten gjør maskinen et kraftig rykk i det den starter, så man bør starte maskinen først, så sette anlegget ned med tuppen først før man senker kappeskiva ned i materialet. 

Noe som er praktisk er at maskinen kapper i begge retninger, du kan godt føre den bakover mens du sager selv om du har satt den ned for langt framme i forhold til åpningen du vil sage ut. 

Det følger også med et anlegg som kan brukes hvis du skal kappe 2 x 4 treverk, hvor du sager i to omganger og snur emnet. 
Det er greit som en nødløsning hvis du ikke har en kapp/gjærsag tilgjengelig. 
Et parallellanlegg følger også med, for å føre maskinen langs en kant. 

Konklusjon 

Maskinen kombinerer vinkelsliperens kappefunksjon med sirkel/stikksagas støttefunksjon. 
Det gir mange bruksområder i mange materialer og erstatter langt dyrere verktøy. 

Den er lett å føre, bytte av kappeskiver er enkelt og maskinen er kraftig nok til å jobbe seg gjennom de fleste materialer opp til ca 20 millimeters tykkelse. 

Det eneste vi savner er en mykstart-funksjon. 
Den rykker litt i meste laget ved oppstart og gjør at du må ha maskinen litt bort fra arbeidsstykket før du starter den, ellers risikerer du skader på materialene. 

Dremel DSM20 
