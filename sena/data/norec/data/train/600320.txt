Herskap og tjenere
DRAMA 

Brasil 2015 

Originaltittel: 
Que Horas Ela Volta 

Regi og manus: 
Anna Muylaert 

Skuespillere: 
Regina Casé, Michel Joelsas, Camila Márdila, m.fl. 

Musikk: 
Fabio Trummer, Vitor Araújo 

Tillatt for alle 

Val er en voksen og sterk kvinne med personlighet, men hun har lært seg å ta til takke med lite. 
I over 10 år har hun vært hushjelp for en velstående familie i São Paulo. 
Sin egen datter har hun ikke sett på hele denne tiden. 
Først når Jéssica, som den unge damen heter, kommer til henne for å ta opptaksprøver til universitetet, skal det gå opp for Val at hun kanskje gir avkall på for mye, at hun kanskje blir tatt for gitt, at hun egentlig fortjener et eget liv. 

Hjertet i denne ofte morsomme, noen ganger vemodige filmen, tilhører hovedrolleinnehaver Regina Casé. 
Hun er stor stjerne i Brasil, men fremstår — i hvert fall for en nordmann som aldri har besøkt verken denne kanten av verden eller disse samfunnslagene - tvers gjennom troverdig som raus, jordnær, alltid arbeidende livstidshushjelp. 
Man vil virkelig at det skal gå henne godt. 

Bildekomposisjonene er gjennomtenkte og talende. 
Tempoet er avstemt uten å oppleves tregt. 
Plottet er mye mer finurlig enn vi først blir forledet til å tro. 
Om ikke «Min andre mor» kommer til å forandre hvordan du ser på forholdet mellom fattig og rik, skal du likevel være en temmelig kald fisk for ikke å bli engasjert i denne humane lille historien. 
