«KIRIKOU OG VILLDYRENE»
Regi: 
Michel Ocelot. 
Fransk animasjon. 
Norske stemmer. 
For alle. 

Den bitte lille, lynraske og nakne pjokken Kirikou er tilbake for å spre godhet. 

HANDLING: 
Filmskaperen Michel Ocelot skapte den lille afrikaneren Kirikou i 1999. 
Det rappfotede, snartenkte barnet ble så populær, at han nå dukker opp i fire nye historier. 
Det handler om å jage et udyr, om å redde jorda, om å bekjempe skumle roboter og om å redde landsbyens mødre som alle er blitt forgiftet. 

DOMMEN: 
Fargene, stemningene og den humanistiske bunnklang gjør fortellingen om Kirikou til et godt, gammeldags eventyr. 
Selv det åpenbare pedagogiske bakteppet, forkludrer ikke den styrken, det motet og den godhet som driver den lille gutten fremover. 
Handlekraft og samarbeid er egenskaper som formidles i eventyrets dramatiske form. 
Ondskap overvinnes gjennom felles innsats, de små redder de store i en vakker, fargerik og befriende utrendy film. 
