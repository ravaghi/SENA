Sterk Jolie i kjølig drama
Flott at det finnes filmregissører som Michael Winterbottom. 
Han har alltid noe på hjertet, filmene han lager skal bety noe, vi i kinostolene skal lære noe. 

«A mighty heart» forteller den grusomme historien om halshoggingen av den amerikanske journalisten Daniel Pearl i Pakistan i 2002. 
Men Winterbottom leverer en kjølig film om udåden, han kommer ikke skikkelig under huden verken på stoff eller mennesker. 
Filmen burde tatt hardere tak i følelsene våre. 

Med sitt håndholdte, flakkende kamera vil regissøren at filmen skal få et autentisk preg, men her er blir enkelte scener av så dårlig filmatisk kvalitet at det forstyrrer. 

Kidnappingen skjedde i den kaotiske storbyen Karachi, der det er ekstra vanskelig å finne fram til de skyldige. 
Men historien er i for stor og forvirrende grad opptatt av hvem som er hvem i dette kaoset, og halvparten av filmen er fylt med bilder av det endeløse trafikkaoset i byen. 

DET ER likevel mange kvaliteter i «A mighty heart». 
Mange var skeptiske til at Angelina Jolie skulle spille Daniels Pearls kone, Mariane, som skrev boken filmen er basert på. 
Men Jolie er glimrende i denne rollen. 
Ikke på noe tidspunkt skygger hennes babe-status for filmens innhold. 

Skuespillerne er i det hele tatt fremragende. 
Aly Khan i rollen som politisjef bør nevnes spesielt. 

«A mighty heart» er Winterbottoms tredje film om verden etter 11. september 2001. 
Først laget han «The World» om to afghanske flyktninger i England. 
Deretter «Veien til Guantánamo», det amerikanske fengslet på Cuba for terrormistenkte. 

Og nettopp behandlingen av fangene på Guantánamo var årsaken til at Daniel Pearl ble drept, ifølge en mail fra gruppen som sto bak kidnappingen. 

I LØPET AV de ni dagene mannen var savnet, mistet Mariane Pearl verken håp eller fatning, og kom med kloke uttalelser. 
Selv etter at hun hadde fått vite om den henrettelsen av mannen sin, sa hun at «overalt der det er fattigdom og elendighet, vil slike krefter dukke opp.» 

«Men», la hun til, «vi må aldri la oss terrorisere.» 
