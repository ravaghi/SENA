HP Compaq nx7010
Vi ble kjempebegeistret for lillebror Pavilion zt3000 da vi testet den i desember. 
Nå har vi endelig fått sett på storebror Compac nx7010, som har mange likhetstrekk - med et par ess i ermet. 
Ny drømmemaskin fra HP? 

Compaq-navnet lever videre hos HP, først og fremst på enkelte bærbare PCmodeller som er myntet på bedriftsmarkedet. 
nx7010 er for eksempel utstyrt med Bluetooth og dokking-opsjon, og du får den kun levert med Windows XP Professional. 
For øvrig er dette en PC som tar både utstyr og underholdning på alvor: 

Intel Pentium M-prosessor, 1,6 GHz ATI Mobility Radion 9200 grafikkort - 64 MB 15,4" Bredskjerm, 1680 x 1050 pikslers oppløsning* 512 MB minne 60 GB harddisk, 4.200 rpm* SD-minnekortleser DVD+RW brenner (2,4x DVD, 16x CD, 10x CDRW)* 10/100 Mbit nettverk 802.11b WLAN (trådløst nettverk) Bluetooth-adapter innebygd* Parallellport iR-port 56 Kb modem 1 stk PC-card slot (PCMCIA) 
FireWire-port 3 USB 2.0-porter VGA med TV-utgang (S-video) Innebygde JBL stereohøyttalere 35.6 cm x 25.4 cm x 3.5 cm, vekt 3,1 kg 
* PCen selges også med andre konfigurasjoner her 

LES OGSÅ: 

Mye bra 

Alt i alt er dette en meget velutstyrt maskin, og vi merker oss spesielt den høye skjermoppløsningen, samt at PCen er utstyrt med vellåtende JBL-høyttalere, som lillebror Pavilion zt3000. 
Oppløsningen er etter våre øyne helt perfekt for denne skjermstørrelsen. 
Diskettstasjonen er byttet ut med SD-kortleser. 
Smart. 
Bluetooth samt mulighet for å dokke maskinen vil helt sikkert mange sette pris på. 
Det eneste vi setter spørsmålstegn ved er at harddisken kun roterer med 4.200 omdreininger pr minutt, det kan vise seg å være en flaskehals. 
DVD-brenneren er heller ikke veldig kjapp. 
Vi forteller mer i avsnittet for ytelsestester. 

Selve maskinen er en riktig lekkerbisken, synes vi. 
Den har et lokk som er dekket av metall, og den sørger for at skjermen er godt beskyttet under røffe forhold, for eksempel klemt mellom bøker i ranselen, i kofferten etc. 
Tastaturet er aldeles nydelig å skrive på, lyden er dempet og tastene er faste og myke på samme tid. 

Pekeplaten under tastaturet har integrert vertikalt skrollefelt, tydelig skilt fra resten med en opphøyning. 
Bra! 
Styreprogrammet gir deg massevis av innstillingsmuligheter, vel verdt en titt! 

Veloverveid - stort sett 

I fronten sitter minnekortleseren, her sitter også mic og øretelfonutgang, samt bryter for Bluetooth/WLAN. 
Sistnevnte kunne godt ha sittet bedre beskyttet, for øvrig har vi intet å bemerke med negativt fortegn når det gjelder plassering av porter og enheter. 

Skjermen har vi så vidt omtalt, og den er middels lyssterk - vi opplevde faktisk skjermen i zt3000 som hakket klarere, men denne holder også mål i massevis. 
Du ser godt bildet fra sidene, og brukbart også ovenfra. 
Det er ikke alltid en selvfølge, selv om de fleste i denne prisklassen er meget bra nå. 

Ytelsestestene 

Vi har testet en rekke PCer med samme prosessor og brikkesett, og var egentlig ikke veldig overrasket over de generelle ytelsestallene. 
1,6 GHz Pentium M tilsvarer noe et sted mellom 2,2 og 2,4 GHz Pentium 4 desktop under de aller fleste forhold. 
For vanlige dødelige betyr det at PCen utfører oppgavene så kjapt at du neppe vil oppleve den som en flaskehals i PCens levetid. 

En annen ting som gjør at vi "elsker" Centrino-baserte PCer, er mangelen på støy. 
nx7010 er helt støyfri, kun ved et par anledninger under ytelsestestene startet en meget støysvak vifte å rotere. 
Den merket vi knapt. 

Vi er litt mer skeptisk til harddisken, og våre ytelsestester viser også at den kan kanskje oppleves som en brems - spesielt ved stor aktivitet, for eksempel når du har mange programmer åpne samtidig, og PCen må bruke harddisken til hurtigbufring. 
En 5.400 eller 7.200 rpm-disk hadde klart vært å foretrekke, dette kan du forsåvidt sette i PCen senere. 

Grafikkytelsen er ikke helt i toppklassen, men den duger. 
Over 150 bilder pr sekund i Quake III er tross alt et resultat som hadde gitt oss hakeslepp for halvannet år siden. 
"Verstingene" på spillfronten vil nok ha mer trøkk, men for alle oss andre er dette kjapt nok - også på de fleste nyeste spillene. 

Det mest spennende for mange gjenstår - batterilevetiden. 
Centrino-PCer skuffer sjelden, og nx7010 er intet unntak i så måte. 
Godt og vel 4 timer er absolutt godkjent. 

Klikk her for tekniske detaljer og resultatene fra ytelsestestene 

Konklusjon 

Vi har brukt HP Compaq nx7010 hver dag i en uke, og vi er stort sett strålende fornøyd. 
Den er utvilsomt blant de beste bredskjerms-PCene vi har testet så langt. 
Med litt raskere grafikk, brenner og harddisk uten å justere prisen for mye opp, hadde den vært en suveren ener - i hvert fall inntil vi ser de første Centrino 2-maskinene... 

Men vi tror mange vil falle for den uansett, og de vil neppe angre. 

Anbefalte bruksområder: 

Spill: velegnet Video: meget velegnet Musikk: meget velegnet Internett- og kontoroppgaver: meget velegnet Bildebehandling: meget velegnet Grafisk design: meget velegnet Stille omgivelser: meget egnet Mobilitet: velegnet 
