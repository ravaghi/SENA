Den lange, vanskelige veien til god helse
Berit Nordstrand har laget nok en kronglete og vanskelig gjennomførbar oppskrift på et bedre liv. 
I år er det fermentert mat som skal redde oss. 

Berit Nordstrand 

Tarmens medisin 

296 sider 

Gyldendal 

For en som ikke har høyere utdanning innenfor ernæring og/eller lang erfaring med å tolke forskningsdata, kan det virke uoverkommelig å orientere seg i jungelen av ofte motstridende råd om hva som gir god helse. 
Lege Berit Nordstrand har gjort stor suksess med sine bøker om hvordan man kan spise seg slankere og smartere og sunnere, men har også blitt utsatt for en del kritikk. 
Denne går blant annet på at hun viser til enkeltstudier med få deltakere og trekker konklusjoner fra dette, mens de som utarbeider myndighetenes kostråd baserer seg på all tilgjengelig, publisert forskning og konkluderer ut fra dette. 
Dette var en lang omvei for å si at det ikke er lett å vite om Nordstrand har rett i sine påstander i denne boka, men en del av det hun bruker plass på er utvilsomt kontroversielt. 
Hun anbefaler lavkarbo-kosthold og indikerer at tarmfloraen er en medvirkende årsak til autisme og ad/hd. 
De som ønsker å undersøke nærmere selv, kan glede seg over at Nordstrand er usedvanlig grundig i sine kildeangivelser. 

Men la gå, sett at alt hun skriver er riktig, og man bør spise fermentert mat. 
Da har man åpenbart mye arbeid foran seg, om man skal dømme etter oppskriftene i denne boka. 
Mange av rettene tar det en uke å lage. 
andre ting tar en dag eller to. 
Det er antakelig enklere å få tak i våpen og narkotika enn en del av ingrediensene man trenger. 
Vi prøvde å fermentere rødbeter etter Nordstrands oppskrift. 
Etter tre dager smakte de fortsatt rå rødbete. 
Etter fem dager var det kommet mugg i glasset, så da kastet vi dem. 
Andre oppskrifter er lettere å slenge sammen, noen så lette at man knapt kan kalle det oppskrifter. 
Tjukkmelk, bær og granola, for eksempel. 
Det følger ikke med noen oppskrift på granola. 
Kanskje det er meningen av vi skal kjøpe den Nordstrand selv produserer. 
