Canon PIXMA MP600
TEST: 
Storebror MP810 gjorde et solid inntrykk på oss da vi testet den tidligere i høst. 
MP600 er et spennende og langt rimeligere alternativ. 

PIXMA MP600 er lillebror til toppmodellen MP810 som du kan lese test av her. 
Standardutgaven kobles til PC ved hjelp av USB-kabel, mens en egen nettverksversjon (MP600R) har både kablet- og trådløs tilkobling i tillegg. 
Begge kan også brukes uten PC tilkoblet i det hele tatt. 

LES OGSÅ: 

Prisen på MP600 ligger på rundt 1.800 kroner, mens R-utgaven er tusenlappen dyrere. 

Forskjellig skanner 

I praksis er det imidlertid ikke veldig mye som skiller storebror og lillebror når det gjelder funksjonalitet, bortsett fra skanning av dias/negativer som kun er mulig på MP810. 

Ser vi nærmere på skanne-teknologien er også den avvikende, MP600 har en CIS-skanner som egner seg best til å skanne ting som ligger tett inntil skanneflaten, mens CCD-skanneren på MP810 har bedre "dybdesyn". 
Det kan være nyttig for eksempel når du skal skanne lysbilder, eller tekst fra en tykk bok og ønsker at de innerste bokstavene også skal være tydelige. 
Den siste "store" forskjellen er at skjermen på MP600 er 2,5 tommer, mot 3 på MP810. 

Designmessig er de derimot svært vanskelig å skille fra hverandre. 
Begge er relativt ruvende (MP600 er bittelitt mindre og lettere), men likevel er de plasseringsvennlige med sine rette linjer, den flate toppen og mulighet for frontmating av papir. 
Dermed er de kjekke å plassere i en bokhylle - dersom den er dyp (og sterk) nok. 
MP600 veier 10 kg og er nesten 40 cm dyp. 

Her er en liten oversikt over de viktigste funksjonene: 

Skanner, kopimaskin og skriver Automatisk tosidig utskrift Kan skanne flere fotos samtidig, og skille dem i fotoprogrammet Kan skrive direkte på CD/DVD-plater 2,5" skjerm for bildevisning Minnekortleser for alle aktuelle korttyper Direkteutskrift fra kamera Infrarød port Bluetooth-støtte ved hjelp av adapter (ekstrautstyr) 

Se flere tekniske data 

MP600 har en skjerm som er langt bedre enn den du finner på for eksempel HP Photosmart C6180 og Epson RX560, både med tanke på skarphet og innsyn fra sidene. 
Under den sitter intuitive knapper, samt et funksjonshjul for å navigere i menyene. 
Vi synes det hele er blitt brukervennlig og greit. 

Ønsker du ikke å bruke funksjonaliteten på skriveren direkte, men heller bruke programvaren på PC/Mac, kan du klappe skjermen ned - og samtidig skjule alle knappene. 
Smart! 

Canon leverer en av de beste programpakkene i denne klassen, med en rekke programmer til alt fra skriftgjenkjenning til CD-print og bildeorganisering. 
Men i motsetning til flere andre skrivere vi har testet i det siste må du ikke installere annet enn driverne (det er gjort på et øyeblikk), dersom du ønsker å bruke andre programløsninger. 

Lett tilgjengelig 

Tilkoblinger for kamera, kortleser og infrarød port sitter til høyre i fronten, lett tilgjengelig og langt lettere enn på forgjengeren MP500 som vi testet i fjor. 
Det eneste vi finner å utsette på kortleseren er at du må aktivere skrivebeskyttet modus i kontrollpanelet på skriveren for å kunne skrive ut bilder direkte fra minnekort. 
Det gjør det samtidig umulig å slette bildene direkte. 
Canon har muligens tenkt sikkerhet her, men vi synes løsningen er tungvint. 
Overføring av store bildefiler til PCen er dessuten en tidkrevende oppgave, 20 MB med bildefiler ble overført på 34 sekunder. 
De raskeste vi har testet har klart dette på 6-7! 

Muligheten for to arkmatere er selvsagt helt topp, du kan for eksempel ha fotoark i kassetten i front, og vanlige ark i materen som står i bakkant. 
Du svitsjer mater ved å trykke på en knapp på selve skriveren, men dette kan også gjøres fra styreprogrammet på PCen. 

Kvalitetsvurderinger 

MP600 bruker samme blekk som MP810, MP500 og en rekke av spesialskriverne til Canon. 
Fargene kommer i fem separate patroner, og består av CMYK pluss et pigmentert sort blekk som skal gi dypere sortnivå og dermed bedre kontraster. 
Dette, kombinert med høy oppløsning (9600x2400 piksler) og én pikoliter dråpestørrelse, gjør at Canon-skrivere er i stand til å lage særdeles fine fotoutskrifter - selv uten "hjelpefargene" lys magenta og lys cyan. 

Og hvis du lurer på om det er noen synlige forskjeller på fotoutskriftene til MP600 og MP810, er svaret nei. 
Om det er noen målbare forskjeller i det hele tatt, er i hvert fall ikke vi i besittelse av utstyr som kan avsløre dette. 
Det viktigste er at fotokvaliteten er helt i toppklasse, kun Epson RX560 kan måle seg mot MP600 og MP810 blant multifunksjonsskriverne vi har testet denne høsten på dette punktet. 

Tekst og blandet grafikk/tekst på vanlig papir er også helt på høyden, men det får du selv ved hjelp av de billigste produktene. 

Vi var imidlertid spent på skannekvaliteten. 
Skanneren er, som vi antydet innledningsvis, ikke optimal til å skanne tredimensjonale objekter. 
Til alt flatt er den imidlertid ypperlig. 

Det dynamiske omfanget avviker minimalt i forhold til MP810, også MP600 klarer å gjengi 5% grått, som flere av de andre i denne klassen har vist seg å ha problemer med. 
Ved fotokopiering ble det litt mer fargestikk i gråtonene enn på MP810, men ikke i nærheten av ødeleggende for normal fotokopiering. 

Men skanneren er noe tregere enn MP810, noe vi kommer tilbake til i neste avsnitt. 

Hastighetsmålinger 

MP600 er i nærheten av MP810 i de fleste hastighetsmålingene våre. 
I praksis betyr det topphastighet på alle typer utskrift. 
Det største avviket finner vi på innskannehastigheten, her er MP600 noe tregere enn MP810, men like rask eller raskere enn de øvrige konkurrentene vi har testet. 
Den grafiske presentasjonen under forklarer det meste. 

Som vi ser av grafene har ikke skannehastigheten noen påvirkning på fotokopihastigheten, der vi faktisk målte MP600 til å være hakket raskere enn MP810. 

Det som imidlertid ikke kommer fram i diagrammet er at MP600 bruker noe tid på å "komme i gang" når den har stått ubrukt en stund. 
Dette henger sammen med at de svært tallrike dysene må renses for å gi optimal utskriftskvalitet. 
Denne prosessen stjeler samtidig en del blekk. 
Det verste bruksmønsteret for Canon-skrivere er med andre ord å skrive ut sjelden og kjøre få utskrifter om gangen. 
Da kan prisen pr utskrift bli relativt høy, til tross for at Canon har mye blekk i patronene sine. 

Konklusjon 

Ankepunktene mot MP600 er ikke mange, de begrenser seg til noe treg oppstart etter lang tids pause, en ikke optimal kortleser, og det faktum at det finnes multifunksjonsskrivere som tar mindre plass på skrivebordet. 
For nok en gang viser Canon at de vet hva de driver med. 
MP600 er en svært god multifunksjonsskriver til en relativt billig penge. 
Har du behov for en rask og brukervennlig løsning, og klarer deg uten faks og lysbilde- og negativskanning, er dette etter vår mening kanskje det aller beste kjøpet akkurat nå. 

Når det gjelder den trådløse R-utgaven synes vi at et tillegg i prisen på tusen kroner er for drøyt. 
Har du behov for å dele skriveren i nettverket, kan dette styres av operativsystemet på PCen som er tilkoblet via USB. 
Det kan være et godt alternativ for mange. 
