Lily Allen:«Alright, Still» 

(EMI) 

Friskt og fortryllende pop-oppkok fra britenes nye yndling. 

Den britiske MySpace-heltinnen Lily Allen har den siste tiden også klart å kapre radiolytternes hjerter med sine - ikke mindre enn to - ytterst sommervennlige og snertne gjennombruddshiter «LDN» og «Smile». 

På debutalbumet «Alright, Still» fortsetter den 21 år gamle londonjenta sjarmoffensiven med sitt bittersøte oppkok av reggae, jazz, dub, hip hop og pop. 
Tekstene er som hentet fra enhver ung og urban kvinnes hverdagsliv. 
Det handler om sjekking på byen i den rytmelekende «Knock 'em Out», kjærlighetssorg i den tenåringssåre pianoballaden «Littlest Thing» og om tafatte, gressrøykende lillebrødre i den sorgmuntre musikalaktige «Alfie». 
Tilsynelatende temmelig banalt, men like fullt er observasjonene hennes både treffende, skarpe og ikke minst morsomme. 

Lily Allens styrke ligger likevel først og fremst i evnen til å komme opp med smarte melodier, den ene mer fortryllende fengende etter den andre. 
Slikt sett har nærmest samtlige låter på «Alright, Still» et friskt hitpotensial, og gjør platen til et av denne sommerens desidert fineste lydspor. 

LAST NED: 
«LDN», «Everything's Just Wonderful» og «Alfie». 
