Stavangersk science fiction
ROMAN: 
Veldreid, lekent, underholdende, smått satirisk og tankevekkende science fiction. 

Stig Beite Løken: 
Drømmelinsene. 
Roman. 
276 sider. 
Cappelen Damm. 

Den teknologiske utviklingen opptar mange forfattere for tiden. 
I Stig Beite Løkens (f. 1983) kanskje beste utgivelse hittil, ”Drømmelinsene”, kan man ikke bare kjøpe drømmen man ønsker, men også besøke andres drømmer og invitere andre inn i egne drømmer. 

Vi befinner oss i en høyteknologisk virkelighet der menneske og maskin er sammenføyd, kredittkortet et implantat og underbevisstheten online, i et Stavanger anno 2042 som synes modellert etter siste utkast til ny sentrumsplan, der Helgø er erstattet med Carrefour og der Gamle Stavanger, som brant ned i 2028, har blitt til Ydstebøkvartalet. 

Hovedpersonen er den 41-årige, lettere desillusjonerte Jonas Høller, som jobber i Øglitz Eiendom, bor i en liten loftsleilighet i Niels Juels gate, lever på Fjordlands ferdigmiddager og jevnlig tiltvinger seg fellatio fra firmaets robotresepsjonist. 

Men når Høllers sjef, inspirert av at kinesiske offentlige ansatte bedriver saksbehandling i søvne, kommer på at også boligvisninger kan foregå i drømme, er det duket for visse komplikasjoner på ulike virkelighetsnivåer. 

Under en søvnvisning møter Høller Mathilde, som etter alt å dømme er en eldre versjon av den syttenårige Mathilde vi møtte i ”Skogen i tapetet” (2015), og snart planlegger de to å flytte sammen i drømmevisningshuset på Eiganes, altså bokstavelig talt et drømmeliv, som somnonauter, søvn- og drømmereisende. 

Men dette er en verden som krakelerer. 
Også i debutboken (2012) kombinerte Løken det alminnelige med det fantastiske, og teknikken med å sammenblande det vanlige og tilforlatelige med det fremmede, uforklarlige og uhyggelige, er også en klar styrke ved denne romanen, som ellers er elegant gjennomført, holder et høyt språklig nivå og har en fin balanse mellom de ulike stiltoner og stemningsleier. 

I forhold til tidligere utgivelser tillater forfatteren seg her å være mer leken, og han gir sitt uomtvistelige fortellertalent friere tøyler. 
Nå skal man kanskje ikke lenger enn til Stokkavannet og Sjernarøyene før Star Wars bare blir tåpelig. 
Men for alle som liker en intelligent, tankevekkende og godt fortalt historie, er ”Drømmelinsene” en sann svir. 
