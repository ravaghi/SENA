Charley Crockett:Texaner i Tennessee 

Han styrer sørstatsmiksen med stødig stemme. 

Charley Crockett: 
"Lonesome as a shadow" (Thirty Tigers/Border) 

Han burde hatt en flådd vaskebjørn på hodet, men cowboyhatten er vel mer naturlig. 
Charley Crockett er oppvokst i trange kår i San Benito i Texas og er altså en etterkommer av selveste Davy Crockett. 

Unge Crockett har gått gradene ved å opptre på gatene i New Orleans, New York og i Europa. 
Tilbake i Texas debuterte han for tre år siden med blues og fulgte opp med blues og country. 
I fjor var det honky tonk, og nå har han satt kursen for Memphis i Tennessee. 

Sangene ble spilt inn live i Sam Phillips-studioet, et annet navn med historisk sus. 
Vi får country, blues, cajun og zydeco og selvsagt Memphis-soul. 
Crockett beveger seg uanstrengt mellom stilartene, med en stemme som lyder eldre enn han ser ut til å være. 
Den fanger deg fort inn, uansett om du liker låten eller ei. 
Bare hør nakne "I change yo mind". 

En texaner i Tennessee, etterkommer av en tennessean som endte sine dager i Texas i 1836. 

Beste spor: 
"Ain't gotta worry child", "How long will I last", "Change yo mind". 
