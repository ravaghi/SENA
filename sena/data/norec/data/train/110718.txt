Storslagent om Djengis Khan
Drabelig, storslått, brutalt og blodig drama omkring en av verdenshistoriens mest effektive krigsherrer, mongolen Djengis Khan. 

HANDLER OM: 
Dette er en film om de tidlige år i livet til den senere Djengis Khan (ca 1167 - 1227), som ble en av verdens største krigsherrer/aller verste despoter, da han med sine mongolske horder erobret - bokstavlig talt - halve verden. 

Lite i starten tydet på dette. 
Han var riktignok høvdingsønn. 
Men hadde det vanskelig og levde, blant annet, en tid som slave. 
Denne filmen, som er første del i en planlagt trilogi, følger ham frem til han til slutt blir mongolenes enehersker. 

DOM: 
Dette er virkelig god, gammeldags, storslagen historiefortelling på film! 
Et utrolig vakkert landskap, mennesker i gjennomført scenografi, små menneskelig problemer mot store - enorme! - slagscener. 
Det blir rett og slett et slags steppenes «Lawrence of Arabia» ut av det. 
Og voldsomt: 
Her kappes og stikkes og knuses det mennesker og hester så blodspruten står til himmels! 

Men det er også lunere partier, med kjærlighet og ømhet og omsorg - endog sørsmå doser humor. 

Det er nok et lite problem at filmen ikke bare er gammeldags, den virker gammeldags. 
Og at historien tar snarveier som vel er en legendarisk skikkelses privilegium - om enn ikke helt ut tilfredsstillende for en publikummer. 

Men, jøss: 
Dette er en drabelig film! 
