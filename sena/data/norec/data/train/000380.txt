Jacques Mesrine Del 1:Instinkt for mord 

Hva hadde filmer vært uten skurker? 
Ganske kjedelig - og helt utenkelig! 
Gi meg mer! 

Selvsagt er det ingen som kan bifalle skurkenes bidrag til samfunnet, men det er spennende å se hvordan en skurk slår seg frem i underverden. 
En av Frankrikes verste gangstere var Jacques Mesrin, som herjet på 1960- og 70-tallet. 

Regissør Jean-Francois Richet har laget to filmer om hans spesielle karriere. 
Del 1 heter ”Instinkt for mord”, og er en hardtslående affære full av sterke følelser og voldsom død! 

Filmen begynner med slutten, før den spoler tilbake til 1959, når Jacques Mesrine (Vincent Cassel) returnerer til Frankrike etter tøffe opplevelser som soldat i Algerie. 
Han møter en gammel venn som lever i en gråsone, og blir snart introdusert for gangsterbossen Guido (Gérard Depardieu). 

Mesrine blir gift, får tre barn og slår seg opp til å bli en fryktet figur i Paris. 
Men så må han rømme til Canada, der nye planer tar form, og nye prøvelser venter. 

Klassisk skurkefortelling 

Jeg likte denne filmen. 
Den fremstår som en klassisk skurkefortelling, der Mesrine ikke fremstilles som et monster, men som en kompleks person med en viss æreskodeks. 
Han har bare færre moralske skrupler enn de fleste andre. 
Hvordan han har blitt sånn kan kanskje forklares med hva han ble nødt til å gjøre som soldat i Algerie, noe filmen så vidt beskriver innledningsvis. 

Men egentlig følger Mesrine en klassisk tradisjon av filmskurker. 
Vi skal få sympati for hans menneskelige sider, og føle avsky for hans voldelige sider. 
Det skaper en blandet følelse for Mesrine som i alle fall jeg ble nysgjerrig på. 

Gi meg mer 

Jean-Francois Richet har laget en fin film, med en opplagt Vincent Cassel i en god hovedrolle. 
”Instinkt for mord” er altså del 1 av 2 filmer om Jacques Mesrine. 
Hans liv og karriere trengte to filmer, ifølge produsent Thomas Langmann. 

Del 1 inneholder mer enn nok av alt, og legger opp til at det er enda mer i neste del, som har premiere allerede 8. mai. 
Jeg er klar for mer skurkevold på kino 
