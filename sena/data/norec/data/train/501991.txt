Talentet til Elena Ferrante viste seg allerede i debuten
Ferrantes debutroman fra 1992 byr på en flott og rå kjærlighetshistorie, men personene flyter sammen på et noe konstruert vis. 

Den italienske forfatteren bak psevdonymet Elena Ferrante har hatt en formidabel suksess verden over. 
Her hjemme har Kristin Sørsdal fått velfortjent ros for oversettelsen av Ferrantes fire romaner i den såkalte Napoli-kvartetten, og mottok Kritikerprisen for beste oversettelse i 2016. 

«Kvelande kjærleik» er Ferrantes debutroman og kom på originalspråket i 1992 under tittelen «L’amore molesto». 
I 1994 oversatte Brit Jahr samme bok, som da fikk den bleke tittelen «Hjemreise». 
Kvelende kjærlighet er en langt mer treffsikker tittel, for dette handler om å gå til grunne på grunn av kjærlighetens ødeleggende krefter, slik som sjalusi, også kalt eiesyke. 
Ferrantes skildringer av eiesyke ligner hat. 

Historien tar til i det den 45-årige tegneserieskaperen og jeg-fortelleren Delia reiser tilbake til sin barndoms Napoli for å delta i morens begravelse. 
Moren dro med tog for å besøke datteren men dukket aldri opp, i stedet ble hun funnet druknet. 
I begravelsen blir det klart at faren ikke engang har sendt blomster. 
En mystisk mann ved navn Caserta viser seg derimot til alles forargelse. 
En koffert med klær blir levert på døren til morens leilighet. 
Plaggene i kofferten var myntet på Delia som en gave fra moren. 
Men på stranden der moren druknet lå det ingen koffert igjen. 
Hun var altså ikke alene når hun druknet. 

Gjennom en rekke tilbakeblikk i form av minner, stifter leseren bekjentskap med det brutale forholdet mellom faren og moren til Delia. 
Faren er kunstmaler, og tålte ikke at noen, reelt eller innbilt, så på hans kone. 
«Kvelande kjærleik» skildrer en brå og uberegnelig ektemann, besatt av eiesyke. 
Moren til Delia mottok gaver fra ukjente beundrere, en av dem var den mystiske Caserta. 
Det virker tilsynelatende romantisk, men i «Kvelande kjærleik» er kjærligheten mer sammensatt enn som så. 
Caserta vet at gavene gjør Delias far voldelig av sjalusi og skaper problemer for moren, likevel fortsetter han å sende dem. 

Parallelt med disse minnebrokkene foregår handlingen på nåtidsplanet. 
Delia forsøker å få kontakt med Caserta og oppsøker klesbutikken der klærne i kofferten kom fra. 
Boken skifter elegant mellom fortid og nåtid og avdekker en historie som involverer Delia da hun var barn. 
En tvetydig løgn hun serverte som eiesyk femåring fikk en rekke konsekvenser. 

«Kvelande kjærleik» er en forseggjort roman der mennesker og miljø er gjenkjennelige i forfatterens senere bøker. 
Ferrantes egenartede talent for å skrive levende og pulserende om liv og skikkelser fra Napolis arbeiderklasse finner vi allerede her. 
Bokens bruk av klesplagg som litterære bilder virker imidlertid noe oppkonstruert. 
Noen ganger er de symbol på oppløsning av identiteter, andre ganger forveksling av identiteter, sammensmelting av identiteter og så videre. 
Boken er kort sagt noe overbelastet med klessymbolikk. 

Elena Ferrante kan kunsten å gi nyanser til det kompliserte forholdet mellom kjærlighet og eiesyke, og romanen vitner om at talentet hennes allerede viste seg i debuten. 
