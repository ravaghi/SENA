Teit guttehumor berger ikke tynt manus
Hvorfor kan ikke tv-komikere nøye seg med å være morsomme på fjernsyn, undret jeg da Ole Endresen debuterte med "Kong Curling" i 2011. 
Da kom han brukbart fra det. 
Nå tyr han til lettvinte løsninger og underbuksehumor. 

"Jakten på Berlusconi". 
Regi/manus: Ole Endresen. 
Med: 
Edward Schultheiss, Atle Antonsen, Morten Ramm, Henriette Steenstrup, Bjørn Floberg, Jon Øigarden, Jan Sælid, Odd-Magnus Williamson, Veslemøy Mørkrid. 
Norge 2014. 
1 time 22 minutter. 
Aldersgrense: 11 år. 
Egnethet: Ungdom/Voksen. 

Den gang bygget regissøren en handling rundt en hovedrollefigur som fikk en tvangsnevrose. 
Det ble til en komedie som forsvarte de gale mot medisinering og påtvunget normalisering. 

En slik bærende idé mangler i "Jakten på Berlusconi". 
Symptomalt for humoren er at hovedpersonen heter Bjarte Lem (Edward Schultheiss), til tross for at han aldri har tid til å tilfredsstille sin sexgale kone. 
Arthur Bernings rollefigur, Otto, sliter med potensen, og når Atle Antonsen omsider entrer scenen som det voldelige Dyret, blir vi satt til å le av hvordan kvinner i overgangsalderen lukter nedentil. 
Teit mobbehumor, det sistnevnte. 

Komedien dveler bare halvhjertet ved jakten på travhesten kalt Berlusconi. 
Snarere består filmen av et perlekjede av scener der merksnodige små og større skurker forfølger hverandre for å innkreve ulike former for gjeld. 

Kostelig Bjørn Floberg 

Mest fornøyelig er hesteeier Malte som utformes kostelig av Bjørn Floberg. 
Med ørsmå, utstuderte finesser går han utapå alt det skøyerne fra tv-skjermen presterer. 
Slik beviser han nok en gang at skuespillererfaring er noe annet enn standupkompetanse. 

Vår hjemlige Arthur Berning kommer greit fra det som den hundsete Otto, i stadig klammeri med kompisen Nico, aggressivt spilt av Jon Øigarden, men gjentakelsene blir for mange. 
En finne (navn ukjent) imponerer med mimikk i rollen som iskald torpedo. 
Henriette Steenstrup og Morten Ramm er småmorsomme som lite smarte politifolk à la kollegaene i "Lilyhammer", tv-serien som Endresen også har vært innom. 

Nei, vil man se en norsk komedie, gå heller på "Børning". 
