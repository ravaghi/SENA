Orb Music
En liten dings som spiller lyd fra nettverket ditt, og vi har testet. 

Orb er ute med flere løsninger som gir deg tilgang til mediefiler og annet innhold formidlet via hjemmenettverket. 
Vi har tidligere testet Orb BR som gjør det mulig å se video fra PC-er på hjemmenettet eller fra Internett via en Blu-rayspiller koblet til hjemmenettverket. 

Men Orb har også et par andre løsninger, vi har testet den som tar seg av lyd. 

Orb Music 

Selve enheten er en rund liten sak med to tilkoblinger: 
USB for strøm og oppsett og stereo minijack lydutgang. 

Strømforsyningen har USB-utgang og er på 1000mA, og gir altså dobbelt så mye strøm enn en vanlig USB-port. 

Lydsignalet er analogt og det følger med en splitt-kabel fra minijack til to phonoplugger som kobles inn i et lydanlegg. 

For at det hele skal spille må man først installere programvare som tar seg av musikkbiblioteket som ligger på datamaskiner i hjemmenettverket og annet medieinnhold som ligger ute på nettet. 
Dette er den samme OrbCaster programvaren som vi installerte da vi testet Orb BR. 

Installasjon 

Programvaren er enkel og oversiktlig, du setter og konfigurerer hvilke enheter som skal være med, og velger hvor programmet skal finne mediefilene som skal spilles. 

Installasjonen av Orb Music starter så ved at du kobler den til PC-en med OrbCaster med en USB-kabel. 
Framdriften under installasjonen var noe treg, først måtte ny firmware lastes ned, så installeres, men også etter dette tok det litt tid før alt var på stell. 

Vi satte opp enheten til å fungere på vårt nettverk ved å velge riktig SSID og legge inn passord. 
Så kobler man OrbMusic fra og flytter den dit den skal brukes og kobler den til med strømforsyningen og signalkabelen. 
Da skal OrbMusic koble seg på det trådløse nettverket og være klar til bruk. 
Dette gikk forholdvis tregt, langt tregere enn for for eksempel en iPhone eller bærbar PC skal koble seg på. 

For å styre avspillingen, valg av filer eller strømmer osv. 
trenger man en fjernkontroll. 
Det typiske er å bruke en mobilapp, som finnes både til Android og iPhone og lastes ned gratis (eller rettere sagt – den er inkludert i prisen). 

Her velger man hvilken enhet som det skal spilles fra, så er det bare å manøvrere seg fram i egne biblioteker eller innhold på nett. 

I praksis 

Etter å ha koblet enheten fra USB og koblet den til sin egen strømforsyning sjekket vi at den fant nettverket og spilte. 
Det tok som nevnt litt tid før den fant seg tilrette på nettverket, men det fungerte. 

Så flyttet vi den ned fra hemsen over annen etasje og ned i første, og koblet den til anlegget i kjøkkenet. 

Det varte og det rakk, men den koblet seg aldri på nettverket. 

Etter å ha flyttet OrbMusic en etasje opp koblet den seg på nettverket og så fungerte det greit. 

Men det tok ett minutt og ti sekunder – det er lenge. 

(Vi brukte ruteren Netgear N900 under testingen, og det er den ruteren som har best rekkevidde av alle ruterne vi har testet.) 

Lydkvaliteten er det ikke noe å si på. 
Den er praktisk talt støyfri og har et signal som er kraftig nok til å drive både hodetelefoner og linjeinnganger. 

Konkusjon 

Orb Music og programvaren er i utgangspunktet forbilledlig enkel og grei både i oppsett og bruk. 
De eneste innvendingene er at er tregere enn vi skulle ha ønsket, og rekkevidden er kanskje ikke den beste. 

En ting er at den bruker så lang tid på å komme på nett, og at man må velge bruker på nytt i Orb-appen hvis (når) iPhone går i dvale og dropper kontakten med nettverket. 
Hadde alt vært litt kjappere hadde brukeropplevelsen vært vesentlig bedre. 
Men i en fast installasjon er den absolutt til å leve med. 

Mer info finner du på den norske distributøren. 
