Kelly Clarkson «Breakaway»
(Sony BMG) 

Selv om Kurt Nilsen stakk av med «World Idol»-seieren et godt stykke foran den misfornøyde nesen på amerikanske Kelly Clarkson i 2004, kan man vel si at hun tross alt har klart seg ganske bra - i hvert fall i USA. 
Nå gjenstår det å se hvordan Europa tar imot idolet fra «over there». 
Med den energiske singlen «Since U Been Gone» virker det absolutt lovende, der hun tar fullstendig innersvingen på sine musikalske søstre Avril Lavigne og Ashley Simpson - kanskje først og fremst fordi hun faktisk synger bra. 
Derfor er det synd at resten av albumet stort sett er nokså platt og uten særpreg, med urkjedelige låter og overlesset liksom-rocka produksjon. 
Men det finnes heldigvis et par hederlige unntak, som den pop-aggressive «Walk Away» og den småfengende «Gone». 
Så Clarkson kan hvis hun - og apparatet rundt henne - bare vil! 
