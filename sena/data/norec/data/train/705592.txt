Moro-melankolsk om finsk homoerotikk
Fra porno, via erotika til kunst. 
Her kommer den utrolige historien om finnen som tegnet ulovlig homseporno på fritiden, og så ble bejublet kunster. 

Tom of Finland 

Sjanger: 
Biografisk drama. 
Nasjonalitet: 
Finland 2017. 
Regi: 
Dome Karukoski. 
Manus: Aleksi Bardy. 
Skuespillere: 
Pekka Strang, Jakob Oftebro, Werner Daehn, Þorsteinn Bachmann. 
Lengde: 
1 time 51 min. 
Aldersgrense: 12 år. 

Han er nok ikke allemannseie i de tusen hjem, den finske kunstneren Touko Laksonen. 
Men for kjennere av erotisk kunst og innen homofile miljøer er han en legende. 
For under signaturen Tom of Finland tegnet han sprengkåte, supermaskuline menn med muskler og bart. 
De ga både inspirasjon til lærhomsekulturen i USA og gjorde ham til et udødelig ikon både for homofil frigjøring og fri seksuell utfoldelse. 

I denne filmen om hans virke som homofil og erotisk tegner, hylles han også av sine landsmenn, og «Tom of Finland» er også valgt ut som Finlands Oscar-kandidat. 

Krigen som inspirasjon 

Tom of Finland-tegningene ble først et kulfenomen på 70-tallet. 
Men historien starter allerede i andre verdenskrig. 
Når Touko vender hjem som dekorert helt og offiser etter krigen, har han hatt mange heftige homofile opplevelser i det militære miljøet. 
Men i freden er homofili forbudt. 
Det blir et ensomt liv i skjul. 
Jobben som tegner i et reklamebyrå er grei, men på fritiden får han utløp for sin legning gjennom å tegne homoerotiske, ofte direkte pornografiske, tegninger av maskuline menn. 

Først på 70-tallet, når strømninger i tiden tillater det, sender han tegningene sine til et forlag i USA. 
Og som det smeller! 

Når Touko ankommer Los Angeles etter invitasjon, blir han ikke bare mottatt som en helt. 
Han oppdager også at tegningene hans har inspirert en homosubkultur. 
Og at her er det bare å ta for seg og leve livet til fulle. 

Så inntar aids-epidemien de homofile miljøene. 
Hva nå, Tom of Finland? 

Fra melankoli til villskap 

Pekka Strang portretterer på nydelig vis Touko/Tom of Finland som en lavmælt, kul fyr. 
Mens filmens finske del er et portrett av kunstneren, er den portrett av en subkultur når handlingen forflytter seg til USA. 

Totalt blir det et både fint og tidvis både rørende og morsomt portrett av Tom of Finlands plass i populærkulturhistorien. 

Men hver for seg skurrer delene litt: 
Den melankolske Finlands-delen bruker mye tid på å komme til poenget. 
Mens den støyende, morsomme og grenseoverskridende USA-delen farer litt for lettvint over både samtidens motstand, kontroverser og kunstdebatten Tom of Finland skapte. 
