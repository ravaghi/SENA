Brandy:«The Best Of Brandy» 

(Atlantic/Warner) 

Barnestjerne blir voksen 

Kombinasjonen tenåringsstjerne/skuespiller i «sitcom» på TV («Moesha») er sjelden en oppskrift på langvarig suksess, men den amerikanske r&b-sangerinnen Brandy har ikke bare holdt ut - hun har utviklet seg også. 

Fire album og elleve år inn i en tilsynelatende bedagelig karriere er det tid for samlealbum. 
Og selv om «The Best Of Brandy» preges av et relativt tungt oppheng i andrealbumet «Never Say Never» (1998), er noen av de fineste kuttene her hentet fra hennes to siste. 

Versjonen av Phil Collins' «Another Day In Paradise» vil skurre i europeiske hipsterører, men ellers er dette 17 låter egnet til å overbevise de fleste om at Brandy er en av de jevneste, mest tillitsverdige sangerinnene i det som svett nok gjerne kalles «urban musikk». 
Hun har lokket flotte prestasjoner ut av noen av r&b'ens og hiphopens mest talentfulle produsenter (så som Rodney «Darkchild» Jerkins «Top Of The World» og Kanye Wests superfengende «Talk About Our Love»), og med årene har det sneket seg inn en fin, småsår heshet i stemmen hennes som gir henne ytterligere særpreg. 
Fire album til av denne kvaliteten, og vi snakker dobbel «best of» om ti år. 

MORTEN STÅLE NILSEN 
