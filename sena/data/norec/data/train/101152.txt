VGs spillerbørs:Slik spilte Norge 

ULLEVAAL (VG) (Norge - Estland 0-1) 
En keepertabbe av Ørjan Håskjold Nyland gjorde at Norge gikk på et pinlig hjemmetap for Estland. 

﻿Den skuffende privatlandskampen endte med Norges aller første tap for Baltikum-landet i en A-landskamp i fotball. 
Konstantin Vassiljevs scoring etter 24 minutter ble kampens eneste. 

Her er VGs vurderinger: 

Ørjan Håskjold Nyland 4 

Meget god redning på Zenjovs avslutning etter 12 minutter, men Estlands scoring var en keepertabbe. 
Slike skudd må reddes. 

Omar Elabdellaoui 4 

Hang ikke med på baklengsmålet. 
Hadde enkelte offensive forsøk, men lyktes ikke all verden. 
Byttet ut ved paise. 

Håvard Nordtveit 4 

Ikke helt patent første omgang. 
Kunne muligens ha blokkert skuddet som ga Estland ledelsen. 
Noen svake pasninger. 
Fikk et viktig ben på Estlands farlige kontring etter 72 minutter. 

Vegard Forren 5 

Nær ved å utligne til 1-1 etter 54 minutter, men skuddet gikk via en motspiller og til corner. 
Ellers solid stopperspill, selv om også han slurvet med noen avleveringer. 

Tom Høgli 6 

God den omgangen han spilte. 
Bidro masse offensivt i kombinasjon med Mats Møller Dæhli. 
Gode og kloke valg. 

Per Ciljan Skjelbred 4 

Løp som vanlig mye, men klarte ikke å skape noe særlig fra sin høyrekant. 
Kan bli enda mer direkte i stilen. 

Anders Konradsen 5 

Ganske mye involvert i første omgang, men ble mer borte etter pause. 
Valgte som regel trygge og fornuftige løsninger uten at han preget kampen. 

Stefan Johansen 4 

God i åpningsminuttene, men så fulgte flere farlige balltap der Norge lett kunne blitt straffet med baklengsmål. 
Liten nedtur for formspilleren fremfor noen, selv om han også tok for seg i en del situasjoner. 

Mats Møller Dæhli 7 

Norges beste. 
Kombinerte fint med Høgli på venstrekanten i første omgang. 
Mange positive involveringer. 
Strålende pasning på Søderlunds store sjanse rett etter pause. 
Byttet ut med Ødegaard en drøy halvtime før slutt. 

Tarik Elyounoussi 5 

Løp mye og var som vanlig bevegelig, men kom ikke til en eneste målsjanse. 
Spilte fint frem Håvard Nielsen på den gode norske kontringen i første omgang. 
Kunne utlignet på et spektakulært brassespark like før slutt. 

Håvard Nielsen 4 

Bommet grovt på den glitrende pasningen fra Høgli etter ti minutter. 
Viste styrke da han rev seg løs på den gode kontringen midtveis i første omgang, men skuddet gikk like utenfor. 
Byttet ut ved pause. 

Martin Linnes 5 

Har hatt en strålende sesong. 
Markerte seg brukbart offensivt, og burde kanskje hatt sraffe da han ble felt etter 89 minutter. 

Per-Egil Flo 4 

Klarte ikke å bidra særlig offensivt i den omgangen han fikk for Tom Høgli. 
Burde markert seg mer. 

Alexander Søderlund 3 

Virket tung i kroppen - naturlig nok - etter høstens skadeopphold. 
Burde utlignet på den store sjansen han fikk på Dæhlis perfekte innlegg etter 54 minutter. 
Skjøt like over på overtid. 

Martin Ødegaard 6 

Fikk dagens største applaus da han ble byttet inn for Dæhli. 
Fin stikker til Skjelbred etter 67 minutter. 
Flere fine pasninger i sluttminuttene. 
Viste flere ting som tyder på at han er voksen nok for A-landslagsfotball i en alder av 15 år. 

Kampen: 

Vurdert av Morten Stokstad, Jostein Magnussen, Sindre Øgar og Knut Espen Svegaarden. 

Det gikk tidvis hardt for seg da Norge i kveld tok imot Estland. 
Det var av den grunn ikke alle kunne møte VG etter kamp med vanlig fottøy på føttene. 

Martin Ødegaard imponerte da han kom innpå i kveldens kamp mot Estland. 
Nå vil mange ha ham fra start når Norge møter Aserbajdsjan til søndagen. 
Hør hva 15-åringen selv mener! 

Ørjan Nyland var ikke særlig heldig på målet til Estland i kveldens 0-1-tap på Ullevaal. 
Men om det var en keepertabbe? 
Nei, ifølge han selv. 

Mats Møller Dæhli trener med Martin Ødegaard hver dag når det er landslagssamlinger. 
Derfor vet han hva 15-åringen er god for, og er ikke overrasket over at Strømsgodset-spilleren presterer på landslaget. 

Alexander Sødrlund hadde en enorm sjanse til å utligne for Norge på Ullevaal i kveld. 
Men det skulle ikke gå veien for RBK-spissen. 

Konstantin Vassiljev scoret det som skulle bli kampens eneste mål på Ullevaal i kveld. 
Dermed slo Estland Norge 1-0, og Norge-keeper Ørjan Nyland kan umulig være storfornøyd med hvordan baklengsmålet kom. 
