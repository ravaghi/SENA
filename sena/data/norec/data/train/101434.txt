Filmanmeldelse:Søtt og stivt 

Fargerike omgivelser og stive typer gjør at denne filmen ikke treffer blink. 

Tyskland. 
For alle. 
Regi: 
Ali Samadi Ahadi 

Norske stemmer: 
Kevin Haugan 

Omgivelsen er riktig kreative, og enkeltepisoder har futt i seg. 
Likevel klarer ikke filmen helt å skjule det noe gammelmodige, stive preget over filmen om pusen Findus og hans eier, Pettersen - eller Gubben som han kalles. 

Det er laget flere animasjonsfilmer over svenske Sven Nordquists barnebøker. 
Universet består av en artig, litt distre oppfinner og hans beste venn, katten Findus. 
Sammen opplever de små spennende ting som er beregnet for det yngste publikummet. 
Det enkle og det velkjente er kriteriene for suksessen. 

I denne tyske filmen mikses animasjon med levende mennesker og dyr. 
Det fungerer best i samspillet mellom Gubben og katten når de romsterer i hans rotete, kreative univers, selv om den animerte (og snakkende) katten ikke helt er tilpasset de menneskelige bevegelser. 

Filmen sentreres rundt en oppfarende jeger, hans noe usikre bikkje, en nabokone, en hane og Gubbens svært pratsomme høner. 

Problemet er at en del av dette persongalleriet blir nesten irriterende stive og karikerte. 
Det blir slapstick-forsøk som er mer slappe enn morsomme; litt for mye forsøk på krampaktig moro. 
Eller for å trekke inn et ord i den norske filmtittelen - for mange masekråker. 
