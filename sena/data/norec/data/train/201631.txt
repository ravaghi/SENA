Samsung E760
MOBILTEST: 
Endelig en innovasjon i mobilverdenen ? bevegelsessensor! 
Er det akkurat det vi trengte, eller bare en bortkastet mulighet? 

De aller siste Samsung-modellene har slitt litt med å innovere ordentlig. 
Nylige telefoner i E-serien fokuserte på avspilling av MP3-filer, men uten støtte for minnekort var denne funksjonaliteten strengt tatt begrenset. 

I den nyeste E-telefonen har medieknappene på utsiden falt bort, selv om mobilen fremdeles kan fint spille musikkfiler. 
Det er uansett fortsatt ikke rom for minnekort, så til tross for de romslige 92 MB med lagringsplass kan ikke telefonen brukes som en fullverdig musikkmaskin. 
Det skal også nevnes at mobilen har stereohøyttalere - som øker lydkvaliteten på avspillingen noe, men vi ville ikke latt E760 erstatte anlegget vårt riktig ennå. 

Nydelig å se på 

Men tilbake til førsteinntrykket: 
Som vanlig er telefonen slank, stilig og lekker. 
Samsung kan dette her, mobilen er øyeblikkelig tiltalende, robust og samtidig svært lett (88 gram). 
Det er ingen knirking, løse deler eller billig plastikkfølelse her, kun kvalitet. 

Utvendig er mobilen sølvfarget, med en interessant, sirkelformet ekstern skjerm. 
Undersiden er sort, akkurat som de tidligere telefonene i E-serien. 

Det er få finesser på utsiden ellers, bortsett fra volumknapp, kamerasnarvei og hodetelefonuttak. 

Ved siden av den runde skjermen på utsiden er det selvsagt også en kameralinse, og dennes runde form passer nydelig sammen med skjermen og tiltrekker seg umiddelbar oppmerksomhet. 

Også innsiden av klapptelefonen er som ventet. 
Funksjonstastene er typisk Samsung, med et noe trangt navigeringshjul og to ekstraknapper. 
Selve tallknappene er ganske flate, men likevel store nok til å muliggjøre rask inntasning av meldinger. 

Skjermen på innsiden har 176x220 pikslers oppløsning og 262.000 farger. 
Altså, heller ikke her overrasker ikke Samsung med noe nytt, men gir oss en skjerm av ventet kvalitet (altså meget bra!). 

Alt funker 

Funksjonalitetsmessig leverer heller ikke E760 noen store nyheter. 
Telefonen har de forventede funksjonene som støtte for alle meldingsformater, avpilling av musikk og videoklipp, synkronisering, Bluetooth, GPRS, samt at den kan brukes over det meste av verden takket være tre bånd. 
Men har du lyst å laste ned data raskere, kan du bare glemme denne mobilen, da det verken er plass til EDGE eller 3G her. 

Det er selvsagt også plass til kamera, som tar bilder i 1.3 megapiksel-oppløsning. 
Men andre ord tar det relativt gode bilder, men har ikke stort å by på i forhold til de beste 2 MP-telefonene. 
Vi savner dessuten fotolys på denne telefonen, som gjør at du kan egentlig bare glemme å ta bilder i mørket. 

En ting som vi imidlertid liker veldig godt er den runde, utvendige skjermen. 
Med en oppløsning på 96x96 piksler og 65.000 farger imponerer den kanskje ikke veldig når det gjelder rene spesifikasjoner, men effekten av å lage skjermen rund kan ikke undervurderes. 
Det ser utrolig kult ut, og du kan bruke skjermen som søker for kameraet ? noe som også fungerer meget bra. 

Tegnspråk 

Men det aller mest interessante er altså bevegelsessensoren. 
Telefonen har innebygd en teknologi som gjør at du kan betjene visse funksjoner ved å bevege mobilen i luften. 
Når telefonen er lukket igjen, og du trykker inn kameraknappen, dukker det opp tre ikoner på den eksterne skjermen som signaliserer hvilke bevegelser som aktiverer hvilke funksjoner. 
Ved å utføre en halvsirkel i luften skrur du på MP3-spilleren, og en hel sirkel åpner kameraet. 
Du kan også hoppe over låter og sette på pause gjennom bevegelser. 

I tillegg finnes det noen enkle spill som støtter bevegelsene, og lar deg kaste terninger og spille lotto. 
Det er ikke mer å si enn at teknologien funker. 
Så lenge du husker å holde mobilen horisontalt og utfører bevegelsene tydelig, reagerer mobilen øyeblikkelig. 
Men er det noe nyttig? 
Naturligvis ikke, per i dag er dette bare en gimmick. 
Vi håper likevel at teknologien utvikles, og brukes til mer kompliserte funksjoner. 
Det tar altså ikke lange tiden å åpne MP3-spilleren på egen hånd, men det hadde vært kult om man kunne programmere bevegelsessensoren til å åpne programmer som er dypere begravd i menysystemet, skru av ringelyd eller lignende. 

Med unntak av denne bevegelsesteknologien har imidlertid E760 ikke stort å by på. 
Altså, den gjør mye, og er en lekker og praktisk telefon ? men for ca. samme prisen (3.700 kroner) får du for eksempel den betydelig mer velutstyrte Sony Ericsson W800. 
E760 blir nok mest for en kuriositet å regne per i dag. 
