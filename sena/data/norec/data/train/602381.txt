En glemt svenske
Vi har våre favoritter som Lars Winnerbäck, Håkan Hellström og Per Gessle. 
Nå har svenskene børstet støvet av Ted Gärdestad sine poplåter. 
Det bør vi også gjøre. 

Dette albumet er kanskje ikke det man bør høre på først, men det er noen gripende øyeblikk her. 
Pianisten, dirigenten og produsenten Peter Nordahl har luket bort komp og arrangement fra noen av Ted Gärdestad sine mest kjente låter slik at bare hans vokal er igjen. 
Så har han og Norrköpings symfoniorkester lagt på sine arrangementer. 
Det låter for såvidt bra, men det er lett å høre at dette ikke er noe pulserende og nært samarbeid. 
Det blir lett litt avstand mellom Gärdestads stemme og orkesteret. 

Han var en av Sveriges mest populære artister på 1970-tallet med låter som "För kärlekens skull", "Himlen är oskyldigt blå" og "Sol, vind og vatten". 
Håkan Hellström har tolket en annen av hans hitsanger, "Äntligen på veg". 
Alle er med her i disse symfoniske versjonene. 

Ted Gärdestad er som skapt for å få plass i musikkhistorien lenge. 
Tragedier pleier å leve lengre enn vanlige liv. 
Han døde 22. juni i 1997 etter å ha hoppet ned på jernbaneskinnene foran et tog nær hjemstedet sitt i Sollentuna. 
Han led i mange år av schizofreni. 
Det var ikke lett å forstå det i mange av hans sanger som handler om glede og forelskelse og lykkelige sommerdager. 
Ted Gärdestad ble 41 år gammel. 

Det har blitt laget TV-dokumentarer av ham, om hans liv og hans vokale og musikalske kompetanse. 
På slutten av året kommer det en hel film om hans liv, kalt "Ted - för kärlekens skull". 
Den kommer sikkert til å bli severdig. 
Sårheten og gleden i hans sjelfulle stemme kan vi høre her, eller på de mange gode, gamle platene fra 70-tallet. 
Heller ikke i Norge bør vi glemme Ted Gärdestad. 
