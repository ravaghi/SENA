Utsøkt fra far og datter Grønneberg
Magnus Grønneberg treffer blink med dattera Hanna-Maria - og en dyktig svenske. 

ALBUM: 
Med et enda større publikum i ryggen, mye takket være deltakelsen i vinterens «Hver gang vi møtes» på TV2, ligger forholdene til rette for et nytt, vellykket kapittel for CC Cowboys-sjefen. 

Inderlig, Magnus Grønneberg (46) har gjort inderlighet til et slags varemerke, og dattera Hanna-Maria (23 år i dag) er ikke borte, hun heller. 
Sammen har de lagd et sommerlett popalbum av et kaliber du sjelden hører i våre dager. 

Fra koring til sang 
Da Hanna-Maria deltok på CC Cowboys-låtene «Tilgivelsens kunst» i 2007 og «Bare du» i 2011, hadde det mer preg av koring enn sang. 
Her er den skuespillerutdannede dattera sidestilt med pappa Magnus - når hun ikke synger solo på «I skyggen av en engel», «Sommermyke honningpust», «Holder du ut med meg» og «Spurv på en snor». 

Cohen på norsk Sistnevnte, en nytolkning av «Bird On a Wire» - med Håvard Rems tekst fra det 20 år gamle «Cohen på norsk»-prosjektet - er en av to coverlåter på dette albumet, her i en mørk americana-versjon. 

Hagerup/Kalvik Den andre er «Skumring», med tekst av Inger Hagerup og melodi av Finn Kalvik. 
Med sin mektige koring og flamenco-gitar er den et av flere høydepunkter. 

Resten av låtene er signert pappa Grønneberg. 

Far og datter Det kunne for så vidt vært et CC Cowboys-album, dette. 
Men det er noe helt spesielt med familiemedlemmer som synger sammen, enten det er søsken eller foreldre og barn. 

Det slår ut i full blomst her. 
Uttrykket som skapt for hverandre får liksom en ny mening: 
Den vekselvis grove og myke, modne og ofte nesten hviskende stemmen til Magnus møter den yndige, unge stemmen til Hanna-Maria. 

Elegante detaljer «Natt & lyse dag» er riktignok i søteste laget, og det får også passere at en og annen tekstklisje har sluppet gjennom også denne gang. 
For - i det store og hele er dette meget smakfullt løst: 
Halvakustisk og med små, elegante detaljer i instrumenteringa - en banjo her og en dobro der, samt nydelige strykearrangementer. 

På «Himmelseng» synger Hanna-Marias gamle kor fra Fredrikstad, Toneklang. 

Svensk hjelp 
En svenske som også har jobbet med CC Cowboys tidligere har æren for mye av vellyden. 

Christoffer Lundquists produksjon er rett og slett utsøkt. 

I 2011 ble Lundquist, som også spiller i bandet Brainpool, den første mottaker av The Sir George Martin Award. 

USA-damer Sammen med Magnus spiller Lundquist alle strengeinstrumenter, dessuten sper svensken på med trekkspill, piano, munnspill og fløyte. 
At Lundquist hentet over Miriam Speyer og Beth Goodfellow på henholdsvis bass og trommer, samt koring - etter å ha hørt dem i California - er mer kuriøst. 

Selvfølgelig kunne jobben vært gjort av lokale krefter. 
Men det må også innrømmes at det er stødig bassing av Speyer og utrolig kul tromming av Goodfellow, da. 
