Microsoft Surface Pro 2
Nå er den musestille og byr på langt bedre batteritid. 

Microsoft lanserte nylig to nye nettbrett, Surface 2 og Surface Pro 2. 
De to avløser modellene Surface RT og Surface Pro, og begge har blitt forbedret siden første generasjon. 
Spørsmålet er om forbedringene er store nok til å lokke flere kjøpere denne gangen. 

Like men ulike 

De to brettene ligner hverandre på utsiden, men på innsiden er det noen vesentlige forskjeller: 

Mens Surface 2 er basert på ARM-prosessor og kjører Windows 8.1 RT, har Surface Pro 2 en Intel Core i5-4200-prosessor og kjører full Windows 8.1 Professional. 

I praksis betyr dette at Surface Pro 2 er en fullverdig PC i nettbrettformat, som kan kjøre alle de klassiske Windows-programmene dine uten problemer. 
Og siden det kan være vanskelig å styre klassiske programmer med pekefingeren, kommer Surface Pro med en smart penn til formålet. 
Men det er helt på det rene at den beste opplevelsen på Surface Pro får du gjennom Modern UI-apper, som samtlige først og fremst er laget med tanke på berøring. 

Tekniske data 

La oss ta en kjapp titt på de tekniske egenskapene ved Surface 2 Pro - her sammenlignet med forrige generasjon: 

Den største forskjellen er ny Intel-generasjon på prosessor, grafikk og trådløst nett (men fortsatt ikke AC-støtte, dessverre), bedre kamera, samt mulighet for to vinkler (20 og 40 grader). 

Sistnevnte gir en litt mer fleksibel løsning for dem som bruker brettet sammen med tastatur. 

Microsoft har to nye deksler med integrert tastatur ute nå, Touch Cover 2 og Type Cover 2. 
Vi fikk levert førstnevnte med vårt testeksemplar, og dette tataturet har trykkfølsomme felter på hver tast, mens sistnevnte har taster som trykkes ned som på et vanlig tastatur. 
Skriver du mye vil vi definitivt anbefale sistnevnte, eller koble til et vanlig eksternt tastatur via Bluetooth eller USB-porten. 

Trenger du egentlig mer enn 64 GB? 

Nytt er også en 256 og 512 GB-utgave, som riktig nok blir meget kostbare. 
Vi testet 64 GB-utgaven, som i praksis kun har 33 GB ledig ved leveransen. 
I utgangspunktet høres nok dette litt snaut ut for mange, men her er det et par ting å ta i betraktning: 

1. 
Microsoft gir deg 200 GB gratis nettlagring i SkyDrive i to år. 
Måten SkyDrive er integrert i Windows 8.1 gjør dette spesielt interessant, siden du selv kan velge hvilke mapper og filer som tilsynelatende ligger lokalt, men som i praksis bare ligger i skyen. 
Dette kan du lese mer om i denne artikkelen. 

2. 
Du kan enkelt doble lagringsplassen med et MicroSDXC-kort. 
64 GB får du fra 369 kroner, ifølge Prisjakt.no. 

Mye bedre batteritid 

Ny prosessor, grafikk og trådløst nett byr først og fremst på mindre strømbruk, for vår test viser at ytelsene for øvrig er ganske så lik som på forrige generasjon: 

Mindre strømbruk materialiserer seg på to måter. 
For det første er Surface Pro 2 så godt som lydløs i alle situasjoner, der forgjengeren var langt mer hørbar under tung belastning. 
Begge brett er utstyrt med to kjølevifter. 

Men mindre strømbruk merkes også selvsagt på batteritiden: 

Vi klarte altså å tyne Surface Pro 2 til 485 minutter, altså like over 8 timer, men da med så godt som ingenting kjørende. 
Med variert, lett bruk er en brukstid mellom 6 og 7 timer realistisk, der vi målte forgjengeren til 5. 
Det er en vesentlig forbedring, men det er et stykke opp til de langt mer strømgjerrige ARM-baserte brettene som for eksempel iPad. 

Kan den erstatte PC-en? 

Surface Pro 2 har en flott og responsiv berøringsskjerm, og yter godt nok til "alt" av aktuelle programmer og apper, med unntak av de mest krevende spillene. 
At alt skjer lydløst er også med på heve inntrykket. 

Den er imidlertid vesentlig tyngre og tykkere enn de mest solgte nettbrettene i 10"-klassen, og batteritiden matcher fortsatt ikke helt. 

Samtidig mangler brettet den fleksibiliteten en fullverdig PC har. 
Selv med to vinkler på støtten blir den aldri særlig komfortabel å ha i fanget, for eksempel. 

Konklusjon 

Surface Pro er et gjennomført produkt, som sammen med Type Cover 2 fortsatt er en av de aller beste hybridene på markedet for deg som krever både støtte for "gamle" Windows-programmer og det stadig voksende (og stadig mer relevante) app-utvalget hos Microsoft. 
Vi lander derfor på en femmer på terningen også denne gangen, om enn fortsatt noe svak. 

For alle andre brukere er faren dessverre fortsatt stor for at produktet faller mellom to stoler. 

Microsoft Surface Pro 2 64GB 
