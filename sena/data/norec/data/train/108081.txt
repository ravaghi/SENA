Spillanmeldelse:Gir livsviktig kunnskap 

Kaninen Josefine lærer barna elementær førstehjelp. 
Hva er mer nyttig enn at barna dine kan førstehjelp? 
Og kan de lære dette gjennom et dataspill? 
Ja - forbausende mye, i alle fall. 

Spillet er delt inn i flere deler, der Josefine utfordrer barna til å gjøre alt fra å ringe etter ambulanse til å bandasjere enkle sår til å utføre gjenoppliving. 

Barna blir selvsagt ikke utlærte førstehjelpere av dette spillet. 
Men de får kunnskap om elementær førstehjelp, og de blir opplyst om hvordan de kan unngå farlige situasjoner. 
Etter hvert som de klarer ulike oppgaver får de diplomer og skryt, og dette virker selvsagt motiverende i seg selv. 

Spillet er som vanlig pedagogisk, morsomt og lettspilt, samtidig som det har dybde. 
Du får trolig gjenoppfrisket førstehjelpskunnskapene selv også, og det er jo ikke dumt. 
