Psykologisk jentedrama
Drama 

Frankrike 2014 

Regi: 
Mélanie Laurent 

Manus: Julien Lambroschini 

Skuespillere: 
Lou de Laâge, Josephine Japy, Roxane Duran, Isabelle Carré, Rasha Bukvic, Carole Franck, Claire Keim 

Aldersgrense: 
12 år 

Filmen «Pust» er en nervepirrende og troverdig fortelling om de psykologiske spillene som kan foregå blant jenter i tenårene. 

Charlie (Josephine Japy) klarer seg greit på skolen, og får gode karakterer. 
På hjemmebane er det litt tristere, med en utro far og en deprimert mor. 
Så begynner Sarah (Lou de Laâge) i klassen. 
Hun er som et frisk pust i en ganske grå og monoton hverdag, og Charlie synes det er fantastisk at Sarah velger henne som venn. 
De to henger snart sammen som erteris, men det ganske tydelig at det skjuler seg noe mørkt under Sarahs smilende ytre. 

Filmen starter som et såkalt oppvekstdrama, men etter hvert er det mer som en psykologisk thriller. 
Og slik er hverdagen for veldig mange barn og unge, og ofte har foreldrene ingen anelse om hva som foregår. 
At det å gå på skolen, er som å entre en blodig krigssone uten noen form for beskyttelse. 
Skuespillerne er strålende og formidler skremmende godt hvor manipulerende og ondskapsfulle jenter kan være, og hva det å bli ydmyket og mobbet gjør med et ungt og sårbart sinn. 

Selv om temaet på mange måter er velkjent, fortelles historien uten klisjeer og med alle karakterenes ulike nyanser slik at en forstår hvorfor de gjør som de gjør. 
Svært vellaget i alle ledd. 
