Moro med nedtur
Regi: 
Dean Parisot. 
Med Jim Carrey, Téa Leoni, Alec Baldwin. 
Amerikansk. 

Ganske alvorlig komedie, ganske masete gjort. 

Dette er en «re-make»; originalen («Uten nåla i veggen») kom i 1977 med George Segal og Jane Fonda - han som romingeniør. 

Denne gang er det Jim Carrey og Téa Leoni som blir rammet - han tidsriktig nok som hurtigforfremmet visedirektør i et farmasøytisk konsern. 

Men så: 
Stakkars mann, han er lurt, narret, rævkjørt. 
Eieren stikker med alle verdier, alle andre mister alt. 
Og filmen deretter handler om Jim Carrey som slap-sticker seg gjennom fornedrelser og fattigdom til desperasjon. 
Før forbrytelser synes som eneste utvei. 

Filmen har sine lyse øyeblikk. 
Og sin avgjort relevante, mørke undertone. 

Men for mye forsvinner i løse geberder, påfunn for påfunnenes skyld og velberegnet uflaks. 
