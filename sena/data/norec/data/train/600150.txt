Rå spenning, action og samhold
Regi: 
Stuart Beattie 

Manus: John Mardsen, Stuart Beattie etter John Mardsens ungdomsbok ved samme navn 

Skuespillere: 
Caitlin Stasey, Rachel Hurd-Wood, Lincoln Lewis, Deniz Akdeniz, Phoebe Tonkin 

Sensur: 
15 år 

SE TRAILER ØVERST I SAKEN! 

Denne filmen baserer seg direkte på den første boka i en populær ungdomsromanserie av australske John Mardsen. 
I Norge er den utgitt under tittelen ”I morgen, da krigen kom”. 
Den sjuende boka i serien er nylig oversatt til norsk. 

Vi er i et Australia av i dag, i den lille byen Wirrawee. 
Mot slutten av sommerferien foreslår den 17-årige Ellie (det australske stjerneskuddet Caitlin Stasey) en campingtur langt ute i den australske bushen. 
Hun ringer sju av sine venner og bekjente, alle slår til på forslaget. 

Turen er meget vellykket. 
Ved tilbakekomst oppdager de åtte at noe er rivende galt. 
Og bit for bit forstår de: 
Byen/regionen Wirrawee er okkupert av fremmede styrker. 
Hvilke og hvorfor, forstår de ikke. 
De oppdager også at de fleste av byens innbyggere holdes fanget på et torv inne i byens sentrum. 

De åtte bestemmer seg, nærmest på instinkt, for å kjempe mot denne fremmede makten. 
Slåss som en geriljagruppe, med base på det stedet ute i bushen hvor de campet. 

Det er en film hvor du må godta dette med den fremmede okkupasjonsmakten. 
Hvis du begynner å anstille logiske spørsmål, faller hele illusjonen sammen som et sandslott under et traktorhjul. 
Tar du imidlertid dette momentet til deg, vil du oppleve en time og tre kvarter med rå spenning – spenningen er hele tiden til stede som duren fra en generator – pluss action, til dels eksplosiv action, vennskap, samhold, kløkt, mot, feighet – og fosterbevegelser av kjærlighetsforhold. 
Nei, la oss kalle dem forelskelser, det er dét de er. 

De unge skuespillerne er ledige, de makter både den lille, intime samtalen, humoren og actionscenene. 

At det kommer oppfølgere, er like sikkert som at mandag morgen alltid vil opprinne. 

SE TRAILER ØVERST I SAKEN! 
