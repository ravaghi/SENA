Monsternes monster
Skuespillere: Aaron Taylor-Johnson, Bryan Cranston, Elizabeth Olsen, Juliette Binoche, Sally Hawkins, Ken Watanabe, Sally Hawkins, Voctor Rasuk, David Strathairn, Victor Rasuk 

Manus: 
Frank Darabont, Dave Callaham, Max Borenstein 

Musikk: 
Alexandre Desplat 

Action/Science fiction 

USA 2014 

Aldersgrense: 
11 år 

I tråd med hvordan Hollywood har behandlet andre gamle gutteromsfavoritter de siste årene — tenk for eksempel på hva Christopher Nolan gjorde med Batman - gir Gareth Edwards' «Godzilla» seg lenge ut for å være en dødsens alvorlig, endog realistisk thriller. 
Den tar seg både tid til å fortelle en grundig bakgrunnshistorie og til å la oss bli kjent med sine hovedpersoner. 
Og akkurat som den japanske originalfilmen fra 1954, kommer den med en tydelig advarsel mot å tukle med naturkrefter vi verken forstår eller kan kontrollere. 

Men når vårt alles favorittmonster og et par andre grinete M.U.T.O.-er («Massive Unidentified Terrestrial Organism», hvis du skulle lure) først er vekket fra sin underjordiske dvale, kaster Edwards alle seriøse pretensjoner over bord. 
Da faller skyskrapere som dominobrikker, menneskemengder skvisjes som maur og filmen blir pur, destruktiv B-filmfryd. 

Det eneste «Godzilla» mangler, er nye ideer. 
Den tar oss fra A til B uten å vise noen vilje til å overraske den som har sett en monsterfilm eller to fra før. 
Samtidig leverer den unektelig det som virkelig betyr noe: 
Gleden av å se San Fransisco bli most av forhistoriske monstre som spiser atomraketter til frokost. 
