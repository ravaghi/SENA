Film:Den helvetes familien 

Familier kan være en farlig øvelse. 
Men så mange stygge svik, nevroser og eksplosjonsartet hevnlyst som hviler over familien Weston skal du lete lenge etter. 

Tracy Letts prisbelønnede teaterstykke «August: 
Osage County» er blitt en studie i verbale giftigheter servert i en atmosfære like klam og svett som Midtvestens lumre sommertemperatur. 

Med den Oscar-nominerte duoen Meryl Streep og Julia Roberts i spissen blir dette langt mer enn en cat-fight mellom pusekatter på hett blikktak; snarere en åpen krig mellom to iltre løvinner. 

Jeg har hatt den noe nifse glede av å se dette på to teaterscener i Norge. 
Stykket er en skikkelig godbit og et solid basketak for gode skuespillere. 

Men det som i en sceneoppsetning fungerer som en tettpakket og godt timet verbal mitraljøse, blir i denne filmversjonen i overkant anstrengende. 
Det teatrale ved det hele blir faktisk mer teatralt på filmlerretet enn på scenen. 

De muntlige giftpillene står iblant i veien for nyanser i blikk og bevegelser - nyanser som er filmens styrke, fremfor teatrets. 

Handlingen foregår i Oklahoma, langt ute på de store sletter. 
Etter at den alkoholiserte pater familias har tatt livet av seg, samles hans pillemisbrukende kone, hans tre døtre og et par andre familiemedlemmer; en gjeng preget av dysfunksjonelle relasjoner seg imellom. 

I løpet av en dag eller to åpnes det ene «skapet» etter det andre, og ut faller hevnlyst, hat, nevroser, bitterhet og svært stygge svik. 
I særdeles grad gjelder det forholdet kvinnene seg imellom, mellom søstre og mor-barn. 

I Tracy Letts fortelling skildres det intenst utleverende, med en sårbar nerve i bunn, uten at teksten helt når dybdenivået til en Tennessee Williams. 

Filmen byr på et solid galleri av gode skuespillere, som utmerket fyller sine sko som plagede, engstelige og ondsinnede individer - breddfulle av forsvarsmekanismer som de er. 
Samlet representerer de et bredt spekter av samfunnets mangfold hva ulike personligheter angår. 

Meryl Streep er så god som hun pleier å være i rollen som moren fra helvete; en rusa kvinne full av forakt for seg selv og andre, kombinert med et beinhardt overlevelsesinstinkt, krydret med en liten dose medynk. 
Julia Roberts oser av kraft og undertrykket harme, og balanserer mellom slemt raseri og tragisk selvinnsikt. 

Dette er en film om de grandiose familiære katastrofer, litt masete, men ikke uten ømhet, og slett ikke uten humor - beksvart humor! 
