TEST:Asrock Vision 3D 

Mac mini er liten og lekker, men mangler Blu-ray og 3D-støtte. 
Det får du derimot her, og vi har testet hvordan det fungerer. 

Asrock har flere miniPC-er som er beregnet på stuebruk, med et design som gjør at den skal tåle å bli sett. 
Vision 3D tar et par skritt lenger enn den forrige varianten Core 100 som vi testet tidligere, med et langt mer elegant kabinett. 

Utseendet er ikke helt uten et skråblikk til Mac mini, men den er en del større, både i fotavtrykk og høyde. 
Utførelsen er matt bortsett fra den litt skålformede topplaten som er skinnende blank. 
Maskinen finnes i sort eller sølv. 

Bygg eller bestill 

Maskinen er en barebone, som vil si at den fås kjøpt uten prosessor, minne og lagringsmedier. 
Disse kan du velge blant kompatible komponenter og montere selv eller få forhandleren til å gjøre jobben. 
Vårt testeksemplar har vi lånt fra Multicom. 

Maskinen er basert på Intel-teknologi, og du kan velge en prosessor i Core i-serien med 1156 sokkel. 
Det er to minneplasser for DDR3 1066 MHz, maks kapasitet er 8 Gb. 

Det er plass til en 2,5-tommers harddisk (eller SSD) og et optisk drev. 
Enda er det en ledig SATA-kontakt på hovedkortet, men egentlig ingen plass i kabinettet til noe å koble den til. 
Med litt egenmekking kan man antagelig få plass til både en SSD og en harddisk der hvor disken sitter. 

Den leveres med Blu-ray drev eller DVD super-muliti, og det er bare mulig å bruke en slot-in utgave (uten skuff). 

Foran og bak 

I fronten er det tilkoblinger for hodetelefoner og mikrofon, to USB 3.0-kontakter, kortleser for MMC/SD/MS/PRO og av/på bryter. 

På baksiden er det kontakt for den eksterne strømforsyningen, optisk og analoge lydutganger, gigabit nettverkskontakt, USB 2.0 og USB 3.0-kontakter, DVI, eSATA, HDMI og fire USB 2.0 kontakter. 
En åpning for Kensingtonlås finner vi også, ved siden av knappen som løser ut lokket. 
Godt med tilkoblinger til de fleste behov, altså. 

Testresultater 

Maskinen vi fikk på testbenken var utstyrt med en Core i3-370M prosessor, 4 GB DDR3 1066MHz RAM, NVIDIA GeForce GT425 3-D kapabel grafikk, 500 GB harddisk og Blu-ray optisk drev. 

Vi målte ytelsen med Geekbench: 

Windows opplevelsesindeks viste 5,9, restultatet ble trukket ned av disk- og minneytelse. 

PCMark Vantage ga 5998 PCMarks, en god og typisk score for denne konfigurasjonen. 

Vi sjekket også sanntidsresponsen med DPC, en test den passerte med glans. 

I bruk 

Maskinen utmerker seg med å være svært kjapp i oppstart, den kan startes med fjernkontrollen som også tar seg av all styring av MediaCenter funksjonene. 

Både kald oppstart og oppvåkning fra dvale er rask, fra dvale snakker vi om ca 8 sekunder til du har kontroll på desktoppen. 

Asrock har en spesiell dvale/oppstartsrutine, som hopper over en del av prosessene som vanligvis skjer i Windows. 
Den gjør at du kommer rett til desktoppen i løpet av sekunder når maskinen vekkes opp, forutsatt at det ikke er satt opp passord og flere brukeroppsett på maskinen. 

Generelt er maskinen støysvak, men ikke helt lydløs, det er prosessorviften og det optiske drevet som høres. 
Men om dette vil sjenere under filmavspilling med litt volum på lydanlegget er heller tvilsomt. 

Avspilling av Blu-ray var helt utmerket, det følger med en egen versjon av PowerDVD som støtter dette. 
Med både optisk og analoge utganger får du surroundlyd enten du har PC-anlegg eller kobler maskinen til TV og surround i stua. 

Du kan koble til og bruke to skjermer samtidig, f.eks. TV på HDMI og en vanlig PC-skjerm på DVI-kontakten, eller to PC-skjermer. 

Maskinen har HDMI 1.4a og støtter 3D hvis du har en TV som håndterer dette. 
Du kan velge styringsenhet med aktive briller (ekstrautstyr) eller bruke rød/grønne briller som følger med. 
Vi fikk ikke testet dette. 

Til vanlig PC-bruk er maskinen utmerket, til de aller heftigste skytespillene i full oppløsning er den ikke helt på høyden, men stilt inn med litt lavere oppløsning er den svært brukbar for de fleste. 

Også til mer krevende oppgaver kommer man langt, inkludert videoredigering av AVCHD. 

Konklusjon 

Maskinen er kompakt og elegant og håndterer det meste for de fleste. 
Med både eSATA og USB 3.0 kan du koble til mye ekstern lagring uten å skape flaskehalser. 
Det eneste du ikke kan bruke er utstyr som krever FireWire, der er det ingen muligheter. 

For å få en optimal stue-PC opplevelse kreves det at man tilpasser bruken med sine favorittprogrammer. 
Her er det mange muligheter, og ingen produsenter har noe som tilfredsstiller alle. 

Men maskinvaren fra Asrock vil uansett kunne spille sammen med dette, den har ytelse på alle områder som teller. 

Takk til Multicom for utlånet av PC-en! 

ASRock Vision 3D 137B 
