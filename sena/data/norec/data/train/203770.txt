HyperXCloud Flight 

Dette er modellen som kan beskrives som den minst prangende i testen. 
Mens man ofte ser spillhodesett som er digre og med mange lys, er Cloud Flight fra HyperX i den andre enden av skalaen. 
Napper man ut den avtakbare mikrofonen, ser det ut som et helt vanlig par hodetelefoner. 

Cloud Flight er for øvrig modellen som begge i testpanelet syns er den mest komfortable. 
Øreklokkene og hodebøylen er utformet i falskt skinn og har såkalt minneskum på innsiden, og de ligger godt mot hodet under at det føles for trangt. 
Cloud Flight er malen på hvordan man lager komfortable hodetelefoner. 

De er riktig nok ikke helt uten belysning. 
På hver øreklokke sitter det en diskré HyperX-logo med lys som enten kan lyse konstant rødt, pulsere eller være avslått. 

I tillegg til komfort, er HyperX best i klassen på batteritid. 
Fra 13 timer med lys påslått til 30 timer uten belysning, kan ingen andre skilte med. 

Lydkvaliteten er også noe Cloud Flight skårer høyt på. 
Mens andre modeller har virtuell surroundlyd, som vi fortsatt mener er en gimmik, har HyperX-klokkene vanlig stereolyd. 
De er velbalanserte og man får med seg hver minste detalj enten man spill «Battlefield V», kjører en av de heftige bilene i «Forza Horizon 4» eller spill med mer dialog, som for eksempel «The Witch 3». 

Mikrofonen er også solid og tilbakemeldingene fra motparten er at de hører oss klart og tydelig enten man snakker via Skype eller spiller. 
Merk dog at mikrofonen kun fungerer i trådløs modus. 
Kobler man til kabelen, får man kun lyd. 
Med en solid batteritid bør uansett dette ikke være et problem. 

Det som trekker ned for Cloud Flights del er en litt mangelfull programvare. 
Man kan ikke gjøre stort mer enn å se batterinivå og justere volum på lyd og mikrofon. 
De to sistnevnte tingene kan man uansett gjøre direkte på klokkene. 

Vi kan varmt anbefale HyperX 
Cloud Flight som nesten kapret førsteplassen i denne samletesten. 
Hvis du klarer deg uten tilpasningsmulighetene testvinneren leverer, er Cloud Flight et ordentlig godt alternativ. 
