Ragnhild Berstad:«Respiro» 

(Aurora) 

Oppdagelsesreise i klang, pust og bevegelse. 

Ragnhild Berstad hører fortsatt til blant de relativt unge komponistene her i landet. 
Hun nærmer seg femti, men begynte ikke å skrive for alvor før på 1990-tallet. 
Likevel spilles hun mye både i Norge og utlandet, og portrettplaten «Respiro» bekrefter at vi har med en moden stemme å gjøre. 
Det hviler en grunnleggende ro over Berstads musikk. 
I verk for «alt» fra solo klarinett og elektronikk til orkester, kor og solist, gir hun sansene sjansen til å henge med i svingene. 
Hun er på en stadig oppdagelsesreise i nye klanger, og gjerne i store lydrom. 
Men ulikt en del beslektede komponister unngår hun kjedsomheten ved å kombinere de store flatene med små, gjerne raske strøk og en strøm av behagelig bevegelighet. 
«Respiro» er rett og slett en samling særegen, vakker samtidsmusikk; den viser en komponist som forsker på nye, finstilte måter for hvert verk. 
