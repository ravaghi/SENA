«En dommers dilemma» er tidvis et deilig britisk drama
Emma Thompson spiller en briljant dommer med ekteskapsproblemer i en delvis vellykket film. 

Det er mye vakkert å se på i En dommers dilemma. 
Fiona Maye (Emma Thompson) bor i en fasjonabel tjenestebolig for høyesterettsdommere i London. 
Den er sjarmerende innredet med ting som oser av overklassetilhørighet og tidløs eleganse. 

Maye er alltid smakfullt antrukket i sort drakt, diskrete smykker og Burberry-frakk. 
Også rettssalen, der hun briljerer som dommer, er en estetisk nytelse å se på. 

Tørrvittig humor 

Det er lett å bli sugd inn i denne filmen fra første øyeblikk på grunn av dens behagelige bilder og dyktige skuespillere. 
Med utsøkt presisjon fremfører ensemblet flere tørrvittige replikker, som løser opp stemningen i dette seriøse rettsdramaet. 

Halvveis i filmen tar imidlertid handlingen en overraskende vending. 
Denne delen berører og engasjerer ikke like sterkt som filmens anslag. 

Basert på en roman 

Filmen er basert på en roman av briten Ian McEwan, som også har skrevet 
Om forlatelse. 
Regissør Richard Eyre har tidligere laget den intense dramafilmen Notes on a Scandal (2006) med Judi Dench og Cate Blanchett i hovedrollene. 
Begge ble nominert til Oscar for sitt briljante spill. 

Denne gangen er det Emma Thompson som leverer en plettfri tolkning av en arbeidsnarkoman dommer. 

Ekteskapsproblemer 

Høyesterettsdommer Maye er en av Storbritannias fremste eksperter på familierett, men hun har store problemer i eget familieliv. 
Ektemannen savner kos og kvalitetstid, mens hun bare er oppslukt av arbeidet sitt. 

Ofte har hun høyprofilerte saker som berører skjæringspunktet mellom jus og moral. 

Ultimatum på hjemmebane 

Samtidig som mannen stiller et ultimatum på hjemmebane, får Maye nok en vanskelig sak. 
Foreldrene til en dødssyk 17-åring vil ikke at sønnen skal få blodoverføring. 
De er Jehovas vitner, og de frykter at de vil bli utestengt fra trossamfunnet om gutten får blodoverføring. 

Sykehuset som behandler gutten, går til sak mot foreldrene for å redde livet hans. 
Dermed må dommer Maye avgjøre om hun kan bruke jusen for å overprøve familiens religiøse tro. 

Medrivende skildring 

Frem til avgjørelsen i saken faller, er filmen en utsøkt og medrivende skildring av både dommerens og 17-åringens dilemma. 
Men retningen filmen tar etterpå, er litt søkt og vanskelig å engasjere seg i. 

Det er mulig at denne delen fungerer bedre i det litterære forelegget. 
I romanen hadde man kanskje større mulighet til å skape en troverdig ramme rundt den litt pussige historien, som nok er ment å berøre og sjokkere. 

Dramatikk på slutten 

Dommerens private og profesjonelle problemer forsøkes flettet sammen i en slags høyere enhet. 
Men ekteskapsproblemene er egentlig ikke så spennende. 
Dermed går luften litt ut av filmen som mister sin dramatiske nerve. 
Det skjer imidlertid uventet ting på slutten, som sikkert vil gripe noen. 

Filmen innfrir ikke hele veien. 
Den er likevel et ganske deilig britisk drama. 
