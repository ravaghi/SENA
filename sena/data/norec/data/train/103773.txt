Johnny Cash:«Unearthed» 

(Universal) 

Det er fullt mulig å mobilisere en smule skepsis i forhold til de fire albumene Johnny Cash og hip hop/metal-produsenten Rick Rubin lagde sammen på1990-tallet. 

Tidvis kunne det virke som om svengali Rubin la vel så mange føringer for prosjektene som far sjøl - litt av en bedrift, i så tilfelle, i møte med en personlighet så Mount Rushmore-monumental som Cash. 

Mulig, altså, men ønskelig? 
Nei. 
Du skal være bra hardhjertet for ikke å la deg røre av de store menneskelige - og de mange mindre musikalske -triumfene som fulgte i kjølvannet av deres første møte i 1993. 
I denne nydelige, sobert sorte (vel, selvfølgelig) boksen får vi fire CD'er med tidligere utilgjengelige opptak fra denne perioden, deriblant en avstemt CD med gospelhymner, samt en litt unødvendig «best of»-disc med stoff fra de fire utgitte platene. 
Og det er faktisk ikke B-vare vi snakker om: 
Sytti prosent av dette materialet er helt på høyde med det vi kjenner fra før. 

«Unearthed» lykkes i å utdype linjene i både Cash/Rubin-samarbeidet og hele Cashs fantastiske livsverk. 
Liv og død, synd og frelse, glede og sorg; alle de svære tingene. 

Samt heldigvis litt upretensiøst tullball også - mange har lett for å glemme at Cash har brukt en stor del av den kreative energien sin på nokså novelty-pregede rock 'n' roll-sanger. 

Et usedvanlig verdig punktum for et strålende, inspirerende, humanistisk levd liv, en stor kunstner og en stemme som simpelthen ikke kunne synge usant. 

MORTEN STÅLE NILSEN 
