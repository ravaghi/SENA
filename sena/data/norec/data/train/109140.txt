Stillegående og stort
Iranske Asghar Farhadi slo gjennom med et brak med «Nader og Simin - et brudd», som vant Oscar. 
Med «Fortiden» har han forflyttet handlingen til Frankrike, uten at hans oppsiktsvekkende talent for intens og universell familiedramatikk er tapt på veien. 

Filmen starter med iranske Ahmad som returnerer til Paris etter fire år i hjemlandet: 
Han er der for å formalisere skilsmissen med Marie - som har startet på nytt med Samir - og tre barn i huset. 

«Mine barn og dine barn» altså, en mangefasettert historie som ganske sikkert kunne blitt såpemateriale med andre i registolen. 

«Fortiden» er det motsatte: 
Et kontrollert og velturnert drama om tvil, kjærlighet - og om hvor vanvittig vanskelig det egentlig kan være å kommunisere med mennesker man er glad i. 

Det mest imponerende er likevel grundigheten Farhadi (også manusforfatter) har lagt i karakterene: 
Uavhengig av alder og bakgrunn har han skapt interessante og nyanserte filmfigurer av dem alle. 

Et sjenerøst og intelligent stykke film! 
