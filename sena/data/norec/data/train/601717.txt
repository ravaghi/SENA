Småpuslete Sissel
... 
Til deg… 
(Universal) 

Det låter aldri ille. 
Men det er til tider kjedelig. 
Sissel Kyrkjebø har en av landets flotteste stemmer. 
Den har signatur og identitet, og hun kan gå høyere og lengre enn de fleste andre sammenlignbare vokalister. 
Likevel klarer hun å lage en så triviell og småkjedelig plate som dette. 
Det er synd. 
Og det er litt trist. 

Produsent og innspillingsleder Bjørn Nessjø tar for få sjanser. 
Han holder igjen. 
Dermed gjør også Sissel det når det handler om stemmebruk. 
For det er planen det er noe galt med her. 
Det er utgangspunktet som er feil, og selvsagt ikke kompetansen til alle de dyktige musikerne som er med. 
Produksjonen har for få kanter, den er for lite utfordrende. 
Her skal man tydeligvis tekke et skandinavisk marked. 
Spesielt svensker. 
Mange av låtene synges på svensk. 
Det er greit nok det. 
Sissel må få lov til det. 

Men det er faktisk de norske folkemusikkbeslektede låtene som fungerer best her. 
Det gjelder den tradisjonelle «Folkestadvisa», og det gjelder enda mer den fargerike Odd Nordstoga-låten «Dagane». 
Etter den får vi en flott avslutning med «Goodbye». 
Sissel har aldri hatt noen god engelskuttale, men her er balladen så sterk og sunget med en så flott stemmebruk stemme at det bare er å la seg forføre. 

Totalt sett er dette likevel ikke noen stor lytteopplevelse selv om her både er strykearrangementer og lekre instrumentalprestasjoner. 

På «Levande död» synger hun en låt som fra før er mesterlig tolket av Alison Krauss. 
Kanskje det er veien å gå for Sissel neste gang; litt i countryfolkretning. 
Dette er i alle fall et album det blir lett å glemme om ganske kort tid. 
