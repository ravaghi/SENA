Mil etter mil etter mil
DRAMA/BIOGRAFI 

USA 2014 

Regi: 
Jean-Marc Vallée 

Skuespillere: Reese Witherspoon, Laura Dern, Gaby Hoffmann,Thomas Sadoski, Keene McRae, Michiel Huisman, W. Earl Brown 

Manus: Nick Hornby 

Aldersgrense: 
11 år 

Egnethet: 
Ungdom/Voksen 

På papiret ser «Wild» ut som en tur inn i dypeste Oprah-land: pen, men hardt prøvet amerikansk kvinne legger ut på lang, strabasiøs reise for å finne seg selv. 
Når filmen — som selvsagt også er basert på en sann historie - aldri tipper helt over i sentimentalt TV-drama, er det fordi regissør Jean-Marc Vallée («Dallas Buyers Club«) og manusforfatter Nick Hornby («High Fidelity«) både har klasse og skam i livet. 

Den hardt prøvede kvinnen heter Cheryl Strayed (og blir ujålete spilt av Reese Witherspoon). 
Etter en vond skilsmisse og morens brå død, er Cheryl blitt fanget i en spiral av selvdestruktivitet. 
Hun «tar heroin og ligger med alle som spør». 
I et forsøk på å komme videre i livet, legger hun ut på en tre måneder lang fottur fra Mexico til Canada. 
Underveis opplever hun at store og små prøvelser - skumle menn, løse tånegler - blir veiet opp av store og små gleder - gode møter, fantastiske naturopplevelser. 

Dette er en vellaget film som forteller en gripende historie. 
Bare forutsigbarheten forhindrer den fra å bli virkelig minneverdig. 
«Wild» bruker to timer på å komme frem til en erkjennelse som viser seg å være akkurat den Oprah-aktige erkjennelsen du hadde forventet deg. 
