Ensporet underholdning
Vellykket adapsjon av dystopisk tegneserievold. 

Tidspunktet er fremtiden, og stedet er Mega City One, en gigantisk metropol med 800 millioner innbyggere bygget over ruinene av de største byene på USAs østkyst. 
Kriminaliteten er hypervoldelig og allestedsnærværende, og de eneste som står mellom borgerne og et altomfattende, frådende kaos er de eneveldige sikkerhetsstyrkene kjent som Dommerne. 

«Dredd» er den andre filmatiseringen av britenes eneste virkelig populære superheltfigur, etter Sylvester Stallone-filmen «Judge Dredd» fra 1995, som mer enn noe annet er en studie i dårlige avgjørelser. 
Skjønt i tråd med britenes satiriske tilbøyeligheter er Judge Dredd verken super eller videre heroisk: 
Han er først og fremst en velbevæpnet fascist, som kun fremstår som moralsk akseptabel i kontrast til den tøylesløse kriminaliteten som omgir ham. 

I «Dredd» begir han og den unge rekrutten Judge Anderson seg til et 200 etasjer høyt boligkompleks for å etterforske tre mord. 
Men da gjenglederen Ma-Ma forstår at de har oppdaget produksjonsfasilitetene for det populære dopet «slo-mo», forsegler hun blokken og gir sine undersåtter ordre om ikke å la de to dommerne slippe unna i live. 

Allerede før «Dredd» har hatt premiere, har nok mange fått med seg at plottet er mer eller mindre identisk med det vi finner i den indonesiske actionfilmen «The Raid: 
Redemption» — som på tross av begrenset distribusjon har vært en av det siste årets mest omtalte og hyllede actionfilmer. 
«The Raid» er en mesterlig koreografert halvannen time lang actionscene presentert som en spillefilm, mens «Dredd» både er kjedeligere og mer tradisjonell, samtidig som den har mer karisma og mer populærkulturelt kjøtt på beinet. 
Hadde man kunnet slå de to sammen ville man hatt en tilnærmet perfekt actionfilm, men i stedet har man to filmer som begge mangler noe vesentlig. 

I «Dredds» tilfelle er dette spenning; filmen er forutsigbar, 3D-effektene er overflødige, og tegneserievolden blir aldri riktig spektakulær nok til at den blir en attraksjon i seg selv. 
Likevel er den alt i alt en relativt solid og underholdende actionfilm som forhåpentlig vil avstedkomme flere - og enda bedre - oppfølgere. 

Er du enig med anmelderen? 
Si din mening her: 
