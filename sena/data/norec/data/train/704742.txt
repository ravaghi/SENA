Rosa lykke i strikkekurven
Kirby's Epic Yarn er blant de mest fantasifulle spillene du vil finne, uten at det bare blir sært. 

Jeg vil svært gjerne få lov til å takke den som kom på å sende oss dette spillet i en rosa papirpose. 
Det ga meg en enestående sjanse til å vise hvor trygg jeg er på min egen maskulinitet på den stappfulle bussen hjem til Hundvåg i rushtida. 
Men jeg har ikke gått løs på garnet som fulgte med slik at jeg kunne strikke min egen Kirby, siden jeg ikke har lov til å motta bestikkelser. 

Kirby er en kjent skikkelse fra Nintendo-verdenen, selv om han vel ikke er blant superkjendisene i Norge tross 30 millioner solgte spill. 
Men han er en kjekk tass. 

Denne gangen blir den rosa, kuleformede helten Kirby forvandlet til garn. 
En slem trollmann står bak. 

Ja, det høres snodig ut. 
Men i denne formen havner han i en splittet verden som er fullstendig laget av tøy, knapper og tråder. 

I tillegg får han en helt spesiell egenskap: 
Han kan forvandle form, og bli alt mulig rart fra en bil til en fallskjermhopper. 
Alene, eller sammen med en nyfunnen venn, skal han redde landet ved å hoppe rundt på plattformvis og finne trådene som skal sy tøyverdenen sammen igjen. 
Snodig, snodig, snodig. 
Og svært japansk på sitt aller beste. 

For dette funker. 
Det er det rare og nesten geniale. 
Det er ikke bare sært, men det blir morsomt også. 
De ulike nivåene er fantasifulle, og det hjelper at du kan spille sammen med noen. 

Veteraner vil kanskje innvende at det blir for enkelt. 
Men for den vanlige spilleren er dette en overraskende underholdende tittel. 
Heia Kirby! 
