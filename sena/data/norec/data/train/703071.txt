Hvor mye kan et menneske tåle
Angelina Jolie har alliert seg med Coen-brødrene og laget et rystende drama fra japansk krigsfangenskap. 

Regi: 
Angelina Jolie. 
Med: 
Garrett Hedlund, Domhnall Gleeson, Jack O'Connell, Finn Wittrock. 
USA 2015. 
Lengde: 
2 timer 10 minutter. 
Aldersgrense: 15 år. 

Denne filmen har på et vis vært laget før: 
"The Railway Man" (2013) viste de grufulle opplevelsene til briten Eric Lomax i japansk fangeleir under 2. verdenskrig. 
Der bygget fangene jernbanelinjen mellom Burma og Thailand, men enhver ulydig handling ble straffet på redselsfullt vis. 

Nå kommer en like fryktelig, enda mer utrolig biografisk historie om hvordan den amerikanske sprintløperen Louis Zamperini overlevde japansk krigsfangenskap. 

Mye skjer før han havner i fiendens klør. 
Regissør Jolie og Coen-brødrene på manussiden kaster oss rett ut i godt dramatiserte spenningsscener i luften. 
Zamperini og medsoldater angriper en stillehavsøy fra et bombefly, men blir nesten skutt ned selv. 
Ikke før har de overlevd, så sendes de på nytt tokt i et utrangert fly. 
Det styrter i Stillehavet. 

Regissøren skildrer overbevisende hvordan Zamperini med venner flyter rundt i ukesvis i redningsflåter, uten vann og mat, men med sultne haier sirklende omkring. 
Fortvilelsen øker, men hovedpersonen finner styrke i en storebrors råd: 
"Takler du motgang, tåler du den også". 
I tillegg ber han Gud om å berge ham. 

Finn selv ut hvordan Zamperini havner i Japan. 
Men å følge hans vei mot å bli hakkekylling for en sadistisk japansk offiser er så langt fra en kosestund man kan komme. 

Jolie viser hvor mye et menneske kan utholde av fornedrelse og tortur, et i seg selv prisverdig mål. 
"Unbroken" skaper likevel ambivalens ved sine mange voldsscener. 
Desto sterkere er det at Zamperini mange år senere valgte å tilgi, slik også jernbanebyggeren Lomax gjorde med sin japanske plageånd. 
