Kråkesølv:«Trådnøsting» 

(Diger/Musikkoperatørene) 

De heter sølv, går for gull og låter som bronse. 

Bodøkvartetten Kråkesølv har lest seg så grundig opp på indiereglene at både coverestetikk, gitarlyd og bandnavn er helt etter læreboken. 
De representerer imidlertid noe nytt, for der musikken deres låter hundre prosent amerikansk er tekstene på pen nordnorsk dialekt, noe som er like fremmed i indieuniverset som raptekster på norsk var i hip hop for ti år siden. 

De vil antagelig sanke mye godvilje for konseptet - muligens for mye, fordi deler av norsk musikkpresse synes å mene at det å synge på norsk er viktigere enn både oksygen og fred på jord. 
Og dette i en tid hvor artistisk suksess utenfor Norge er mer oppnåelig enn noen gang. 
Dét skal ikke lastes Kråkesølv, dog, og debutplaten deres scorer definitivt på det faktum at de «fornorsker» en velkjent stilart. 

«Trådnøsting» er både passe skakk og har hodet på skakke; klassisk innadvendt collegemelankoli som også går i velkjente feller med mumling og famling der det heller burde vært tatt i et tak. 
Bandet burde vurdere å gå til anskaffelse av permanent kvinnelig vokalist, for Katarina Efstathious innsats på «Hjørnebrikke» er platens klare høydepunkt. 

ANBEFALTE KJØP: 
«Skredder», «Privat regn», «Hjørnebrikke», «Kalde føtter». 

Slippes mandag 9. november. 
