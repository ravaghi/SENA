Knoll & Tott får finfint damebesøk
ANMELDELSE: 
Den ytterst joviale tonen er Kvindesland & Skjævelands fremste styrke – og deres bitte lille scenekryptonitt. 

Forestilling, «Kvindesland & Skjæveland får damebesøk», med Per Øystein Kvindesland, Bjørn Olav Skjæveland og Hilde Selvikvåg, Gaffel og Karaffel, 1 time, 25 minutter, full sal. 

Radarparet fra NRK Lokalen har satt opp sitt andre sceneshow, og som sist er det en fornøyelig affære. 
Ullandhaugs Knoll og Tott har blitt en svigermorsdrøm av skoien drøs og artige påfunn, som oftest innledet med setningen «Duuu, eg har tenkt på ein ting». 
Tonen fra radioen har de tatt med seg til scenen. 
De holder seg på teppet med noen få antydninger til noe frekt. 
De snakker om «då me va små» og de tester sine teorier om ymse og diverse. 
Det er kjemi i bøtter og lass mellom de to. 

Forestillingen åpner med en toraderintro med roping av «hey» på «Wiggen» («Det er Norge som er bra») og påfølgende informasjon om hvor mye trekkspill folk egentlig tåler, jamfør tysk trekkspillforskning. 
Tonen er satt. 
Hilde Selvikvåg drar belgen, hvis det er lov å si, og hun skal bli en fin sidekick for de to kosebamsene. 

Et passiar om deres evner i sløydfaget, et klassisk stykke framvisning av noe søtpinlig fra barndommen, er også fint. 
På to forsøk klarte Kvindesland nesten å skrive «servietter» med brenneapparatet. 
Vi får se resultatet, og her kjenner vi oss igjen. 
All den raben vi har lempet på våre foreldre kommer i retur fra våre barn. 
Å harrligaaa, det e akkurat sånn det e!!!! 

Nesten som radio 

Dette er de gode på. 
Festlig og lunt snakk om kjente ting. 
Agurat så i radioen, vettu. 
Rolig, med glimt i øyet. 
De spiller hverandre gode, og Selvikvåg spiller og synger godt mellom slagene. 
Strengt tatt er dette et radioprogram. 

Damebesøket er forestillingens bonus. 
Hilde Selvikvåg har et vinnende vesen, en flott stemme og spiller sine fine sanger alene med pianoet mens Bamse & Mums skifter og finner fram dilldall bak scenen. 
Hun drar også en ok imitasjon av Tone Damli og en finfin av Ingebjørg Bratland. 
Utvidelsen mot det syngende Lyefjell fungerer godt. 

Utfordringen til Lokalens Helan & Halvan er at scenen er litt mer avslørende enn radioen. 
Tempoet må være litt høyere, poengene komme litt kjappere og timingen er mer komplisert. 
De balanserer noen ganger på grensen til sedat jabb, og selv om de aldri går helt i fella, er det påfallende at de er litt temposvake her og der. 
For å si det med radiospråk: 
Noen ganger er det litt for lenge til nyhetene. 
Små justeringer og til oppstramming hadde vært en fordel. 

Men det funker 

På den annen side: 
Det er dette litt luntende, lune og joviale som er bumerket til disse to radiooksene. 
De spiller ut styrkene sine, som er et klokt trekk. 
Folk liker dem på grunn av denne joviale varmen, den ufarlige vitsingen og de litt sånn bedehuscrazy påfunnene. 
Noen får aldeles spader og utslett og luft i tarmen av det samme, men det er greit. 
Mange har abarate på einen og humrer til eterens hverdagsterapeuter. 
Da er det klokt at de holder seg til sin hest, som de sier på Jederen. 

Skjævelands 400 meter medley, som består av 400 meter på tredemølle mens han synger 80-tallssanger i c-dur, er en åpenbar publikumsøvelse. 
Sekvensen med biringt barnekor som synger oppå Selvikvåg er fornøyelig. 
Det er flere sånne der publikum tar fram den bakoverlente latteren – et godt tegn. 
Andre ganger er de i humreland, i humreland. 
En slags parodi på Han Innante, «for me sko hatt ein figur i forestillingen», er artig nok. 
Et par plasser slår det meg at «det der er et radioinnslag». 
Skjævelands køsang, for eksempel, som er…vel, kjent fra radioen. 

Enkelt 

Finalen er daff. 
Heldigvis hoster Selvikvåg opp en fin versjon av Bryan Adams’ grovis «Summer of 69» fra det aldeles grusomme musikkåret 1984. 
«U e goe, u Selvågvikå» ble det mumlet ved utmarsjen, «og di to, harrliga, kor taaaar di det fra?». 

Hvis du liker dem til morgenkaffien, til køstampingen på E39 eller som tilbehør til husstellet, da vil du med all sannsynlighet like forestillingen deres også. 
Omtrent så enkelt er det. 
