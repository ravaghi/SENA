Koselig for de minste
«Brillebjørn på bondegården» kan ikke klassifiseres som spillefilm, men en koselig time for de aller, aller minste. 

Brillebjørn på bondegården 

Norge 2018 

Barnefilm 

Regi: 
Maiken Marstrander 

Manus: Maiken Marstrander, Eda Syvertsen, Kristine Hübert, Jonas Ravn 

Skuespillere: 
Thomas Hildebrand, Lucy Garrett Prestø Aldersgrense Tillatt for alle 

Lucy skal besøke bestemor og bestefar på bondegården, og hun både gleder og gruer seg. 
Da er det godt hun har med seg sin trofaste venn og kosebamse Brillebjørn. 
I tillegg til at han trøster henne, har han fantasimagi som hjelper mot alt fra separasjonsangst til frykt for kuer. 

Kosebamsen Brillebjørn er fram til nå kjent fra tv. 
Som så mange andre tv-program for barn som tar spranget til det store lerretet, sliter de med overgangen. 
Filmen er satt sammen av småsjarmerende scener avbrutt innimellom av Brillebjørn som gjør dansen sin for at målgruppen, som er treåringer, ikke skal bli rastløse underveis. 
Den mangler imidlertid dramaturgi. 

Den har lite som driver historien framover, karakterene er endimensjonale og det er ikke noe skikkelig spenningspunkt eller klimaks. 
Det blir rett og slett for simpelt til å engasjere, men som sagt vil nok de aller minste kose seg. 
Den har imidlertid ingen underholdningsverdi for voksne, og dette er heller ikke filmen å ta med større søsken på. 
De vil kjede seg. 
Brillebjørn fungerer som små snutter på barne-tv. 
Som kinofilm blir det lite interessant. 
