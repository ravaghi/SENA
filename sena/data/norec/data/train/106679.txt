Nelly Furtado «Loose»
(Geffen/Universal) 

Værvarselet for sommeren er som følger: 
En kraftig storm med tunge rytmebyger, sterke synthstråler og høytrykk-refreng kommer til å dominere hele den vestlige verden i månedene som kommer. 

Den har fått navnet «Maneater», og er den formidable comebacksingelen fra Nelly Furtado - av de fleste avskrevet etter den komplette floppen hennes forrige album endte med å bli. 

Redningsmannen er Missy Elliotts produsent Timbaland, en mann som skal ha mye av æren for at hip hop fikk ny kreativ næring på slutten av nittitallet. 
Som en følge av dette er han også ansvarlig for hvordan urban popmusikk låter i dag, spekket med varme, østlige farger. 
Han er imidlertid ikke banebrytende lenger, og «Loose» er mer en tidstypisk plate enn en banebrytende en. 

Men en god sådan - frekk, sexy, stinn av selvtillit. 
Frøken Furtado er mest av alt et instrument i Timbalands hender, men han bruker henne godt. 
Hun har den obsternasige attityden som trengs i denne yppige hyperpopen. 
Litt ujevnt materiale trekker ned, men de beste øyeblikkene her er ubetalelige. 
