Logitech HD Pro Webcam c920
Vi har sett på toppmodellen til Logitech. 

Forløperen til dette kameraet testet vi for drøyt halvannet år siden, den modellen het HD Pro Webcam C910. 
Etterfølgeren har fått seg en tier ekstra og heter altså HD Pro Webcam C920 - hva innebærer det? 

Bort med CD-platen 

Det første vi oppdaget var at det ikke følger med noen CD for installasjon av driver og programvare. 
Dette løser seg i to trinn. 
Det første er at kameraet allerede har grunnleggende støtte i Windows, det gjelder både selve kameradelen og mikrofondelen. 
Kameraet vil derfor virke med grunninnstillingene uten videre. 

Men skal man utnytte kameraet fullt ut må du laste ned styreprogrammet. 
Dette skjer enten ved at du går til Logitechs nettsted og laster ned programvare for ditt system, eller helt automatisk. 
Vi erfarte begge deler på de to PC-ene vi testet på, uvisst av hvilken grunn. 

Montering 

Kameraet har hengslet ledd som gjør at det sitter rimelig støtt på de fleste skjermer. 

Det er også en innsats med gjenger, som gjør det mulig å sette kameraet på et kamerastativ, noe som er svært praktisk. 

Programvaren 

Det er ikke store endringer i programvaren, den fremstår som nærmest identisk med den som fulgte med forgjengeren. 

Hovedmenyen lar deg starte forskjellige programmer som kan brukes sammen med videokameraet, som Skype, Windows Live Messenger, Logitech Vid og annet du måtte ha installert på maskinen. 

I tillegg er det den vanlige dosen tull og tøys, med masker og figurer som følger dine egne munn- og øyebevegelser. 
Det virker forbausende bra, men er kanskje ikke morsomst i lengden? 

Forøvrig er det full automatikk i lyssettinger og andre parametre, men du kan selv overstyre disse innstillingene. 
Vi mener at du ikke får det særlig bedre ved å justere selv, det eneste som kan ha mest for seg er å endre lysstyrke i bildet. 
Men det er bedre å justere belysningen i rommet, og å ha en lys bakgrunn på skjermen. 
Har du en blå skjermbakgrunn vil webkameraet vise et ansikt med blåtoner. 

Bildekvalitet 

Bildekvaliteten er svært god, du får skarpe bilder med gode farger. 
Til å legge ut bilder av saker og ting på web er det høyst brukbart, og det er en stor fordel å kunne justere alt og bruke PC-skjermen som søker når du skal ta bilde. 

Det samme gjelder video, du kan filme snutter og legge rett opp på YouTube, eller ta opp i Windows Live Movie Maker og redigere først. 

Komprimering? 

På nettsiden til Logitech og i informasjonen på emballasjen står det at kameraet støtter H.264 maskinvarekomprimering. 
Samtidig står det at det kreves QuickTime og at kravet til opplastningshastighet for videostrøm i HD-format "varierer". 
For full 1080p video kreves en betaversjon av Skype. 

Dette virker ganske forvirrende. 
Vi finner ingen innstillinger der man kan velge komprimering til H.264 i maskinvare når vi skal bruke kameraet i et chatteprogram. 
Det er mulig at dette skjer i bakgrunnen, men vi tviler. 
Vi fikk uansett ikke på langt nær samme kvalitet over vår dårlige nettlinje hjemmefra, som da vi brukte Creative sitt Live! 
Cam Connect HD. 

Men videoer vi tar opp direkte på harddisken blir lagret i MP4-format, som jo er H.264, og det er ingen ventetid for komprimering, slik det var med det forrige kameraet C910. 

Konklusjon 

Har du en rask linje er dette kameraet utmerket som webkamera. 
I tillegg kan du ta ganske gode bilder og videosnutter som bare er å laste rett opp på YouTube eller andre nettsteder. 

Men sitter du med slapp ADSL er det ikke noe sanntidskompresjon å hente for å få bedre bildekvalitet i chatteprogrammer. 

Logitech HD Pro Webcam C920 
