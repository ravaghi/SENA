Keiserne av Spektrum
Kaizers Orchestra er fremdeles landets største rock-band. 
Så vidt. 

Ti år etter starten står det ennå et stabeist av en nattbordslampe på trøorgelet til Helge Risa. 
Og det blinker ikke batteritrøtt, selv om bitte små klubber i jubileumsåret er byttet ut med storstua Oslo Spektrum. 
Tvert om. 

Det starter riktignok fullstendig uten tennplugger. 

Frontfigur Janove, en messende eveighetsmaskin og et funn som frontmann, redder kvelden alene for alle som står på betong-gulvet. 
For Oslo Spektrum er et lydmessig rottehøl. 

Den første halvtimen med et hyper band blir derfor en lydgrøt av de sjeldne. 
En skam. 

Men bare for Spektrum. 
Kaizers har Janove, og ikke minst sine fans. 
Og vi snakker rock-fans. 
Ikke slik de høytidelige pop-vennene til a-ha, som var det forrige bandet som fylte storstua. 
Eller Vamp og KORK med det samme publikummet. 

Til og med Morten Abel - som ved siden av Madrugada er det mest nærliggende norske artistnavnet som har klart å fylle Oslo Spektrum (på den turnéen var Kaizers forresten oppvarmere!) - er ikke sammenlignbart. 

Kaizers-fansen var formidabel i går. 
Janove også. 
I starten var herr Ottesen i overkant opptatt av at konserten ble tatt opp på tape for DVD-utgivelse mot jul, men etter hvert dreide fokus heldigvis over fra han selv til hva han faktisk opplevde i Spektrum der og da. 
Som var en hengivenhet av de sjeldne. 
Fra hengivne fans. 

- Vi kommer rett fra Europa-turné og har kanskje spilt for 10 000 til sammen, og så kommer vi hjem til Norge og spiller for det samme antallet - i ein og samme sal! utbrøt en tydelig stolt Janove Ottesen. 
Og så dundret de i gang en allsangversjon av "Maestro" som knapt burde være mulig i hovedstaden for et rart, skakt band med rogalandsrøtter. 

Men takke faen for at det skjedde til slutt. 
Ti år er lang tid for et band i norgestoppen uten at hybris tar dem. 
Kaizers Orchestra - og Janove Ottesen spesielt - driver skyggeboksing mot overmotet hver dag. 

Foreløpig vinner de hver runde. 
