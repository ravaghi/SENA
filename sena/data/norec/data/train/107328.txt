Robert Post «Robert Post»
(Mercury / Universal) 

Vår nye musikkeksport, Robert Post fra Langevågen utenfor Ålesund, er et litt ujevnt, men særs sympatisk møte. 

Det er melodiøs britisk-inspirert pop som står på Posts agenda. 
Svært velskrevet, flott arrangert, friskt og med akkurat passe doser nostalgi og melankoli i uttrykket, som forsterkes av hans egen skreddersydde pop-stemme. 

Debuten åpner halsbrekkende bra med tre vitale pop-perler; «There's One Thing», singlen «Got None» - som fremdeles får meg i bedre humør enn noen annen norsk låt hittil i år - og «Silence Makes Him Sick». 
Deretter blekner låtmaterialet naturlig nok noe, og midtveis har Post problemer med å markere personligheten sin like godt som han gjør på de tre åpningslåtene. 

Når han helt avslutningsvis nok en gang kommer opp med et stykke vakker pop-kunst som «Come Home», blir vi likevel overbevist om at vi kommer til å trives i denne mannens selskap i mange år fremover. 

(P.S. Robert Posts «Got None» gikk i helgen opp på en sterk 17. plass på de offisielle engelske radiolistene.) 
