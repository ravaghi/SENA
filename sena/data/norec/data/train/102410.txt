Fire fine minutter fra Marion
Det er fristende å mistenke at Marion Ravns (28) deltakelse i «Hver gang vi møtes» er hennes endelige overgang fra arg, ung sangerinne til voksen kvinne. 

LÅT: POP Marion Ravn «The Minute» (Blackbird/Sony Music) 

Musikalsk slipte hun vekk de skarpeste kantene allerede på foregående single, fjorårets «Colors Turn To Grey», til fordel for en atskillig varmere og mykere sound som kunne ha passet perfekt inn i vestkyst-katalogen til hennes forgjenger i «Hver gang vi møtes», Elvira Nikolaisen. 

Thom Hell er et navn som umiddelbart popper ut av lydbildet, og ganske riktig - gamlekjæresten til Marions eks-makker, Marit Larsen, har vært med å produsere låten sammen med Even Ormestad og Børge Fjordheim. 

Samarbeidet vil nok også få noen til å tenke at Marion nærmer seg uttrykket til Marit Larsen, noe som både er sant og ikke sant. 
Som låtskriver er Marion nå nærmere Marit igjen, men ikke i lydbilde. 

Børge Fjordheim har også skrevet den nye singlen sammen med Marion selv, mens Ormestad og Hell har produsert resten av platen «Songs From A Blackbird» som kommer den 8. april. 

Der dukker også Thom Hell opp i duett med Marion Ravn. 
Et annet morsomt poeng er at Marions «nye» venner fra «Hver gang vi møtes», Morten Abel og Lene Marlin, også dukker opp på platen, henholdsvis som gitarist/korist og låtskriver. 

«The Minute» er på ingen måte en akutt umiddelbar låt, selv om den har både ynde og rause doser med myke kanter. 
Det er mer et bunnsolid albumspor som høyner forventningene om at Marion Ravn ikke lenger er fullstendig opphengt i hitsingler, men at hun har forstått den unike verdien et helhetlig album fremdeles skal og bør ha. 

Da er det slett ikke dumt å la Fleetwood Mac-inspirasjonen fra barndommen trenge helt opp til overflaten. 
Og det lover jo veldig godt for aprilalbumet hennes. 
