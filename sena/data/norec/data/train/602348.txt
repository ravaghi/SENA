Skjønnhet, glede og dypt alvor
Det er ikke langt unna at forestillingen Spor er noe av det viktigste som skjer i Kilden. 

Heldigvis er så mye av det som foregår i Kilden viktig, viktig for publikum, for byen, for landsdelen. 
Denne helgen foregikk noe av det aller viktigste. 
Spor er en forestilling med hundre ungdommer på scenen. 
Mange av dem får fortelle sin egen historie i korte riss. 
Og fordi de er så forskjellige de som opptrer, får publikum også del i svært ulike brokker av liv, av forventninger og skuffelser, av lykke og lengting, om å få ting til og om å mislykkes. 
De er så rett ut av posen de unge. 
De snakker uten alle de beregnende filtre vi eldre bruker. 
Men nettopp derfor blir denne forestillingen så frisk, så rett fra levra, så oppsiktsvekkende og tankevekkende, så viktig. 

Det som slår meg først er skjønnheten i alle disse unge menneskene. 
Her er atleter fra idrettslinja, sangtalenter fra musikk, dans og drama, her er ungdommer med ulik grad av funksjonsnedsettelse, her er noen som bærer og noen som bæres, noen som støttes og noen som støtter. 
Og så står de der i rampelyset og stråler i skjønnhet alle sammen. 

Det danses og synges og sprudles. 
Akrobatikk, sjonglering og ballett, til og med det å spille jojo har fått en plass i forestillingen, som selvsagt er underholdende og morsom, og imponerende. 
Men så er det ikke dette som gjør den så viktig. 
Det er alvoret som ligger bak og under. 
Den menneskelige varmen og omsorgen. 
Humanismen som blir så sterk og tydelig. 

KSO med dirigent Lars-Thomas Holm er vesentlige i forestillingen og Stig Nordhagens nyskrevne musikk er tydelig inspirerende å forholde seg til. 
Det er også scenografien og rekvisittene, ikke minst en flokk dukker, jeg tenker meg at det må være fra den gang Agder Teater satte opp Gilgamesh-eposet? 
Her blir de flyktninger som presser på og som stenges ute. 
Og så får vi de unges tanker om dette. 
Forfriskende i forhold til de messende politikere som har fått det så travelt med å mane til måtehold når det gjelder omsorg og kjærlighet. 
Kilden Dialog og elevene ved Kristiansand Katedralskole Gimle med sine entusiastiske og dyktige lærere skaper noe som kan føre til forandring hos mange. 
