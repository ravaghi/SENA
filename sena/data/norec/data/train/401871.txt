Romantikeren Håkan Hellström smører tykt på
Et orkestralt album som låter annerledes, men også typisk hellströmsk. 

Håkan Hellström sa at han skulle ta en lang pause fra musikken etter tre intense (stadion-) år, som for alvor har sementert hans plass som Nordens største rockestjerne. 
Men 44-åringens fravær holdt i kun et drøyt år. 
Hvorfor? 

Følelsene og de store ordene om kjærlighet må ha trykket for hardt på. 

Slik låter det i alle fall gjennom hans niende studioalbum Illusioner. 
Hellström har lekt seg med symfoniske elementer før, men aldri slik som her. 
Albumet er i sin helhet spilt inn med Göteborgs Symfoniker, og det orkestrale er definitivt ikke bare krydder. 
Det er selve grunnstammen. 

Tar nesten melodramatiske grep 

Det første varselet om dette musikalske veivalget kom gjennom singlen «Vänta tills våren», sluppet uten forvarsel for to uker siden. 
Låten var en symboltung, dylansk fortelling om oppvekst og forming som person og artist, og den vokste mot himmelen med sitt lettnynnede refreng og voldsomme avslutning. 

Den hørtes ut som en avslutningslåt på Illusioner, men nei. 
Her gjentas formelen «store ballader drapert i nesten melodramatiske orkesterarrangementer» gang på gang i ti låter. 
Det er gjennomført fint og lekkert spilt, selv om romantikeren Hellström tidvis smører vel tykt på i spann med hjembyens symfonikere. 

En nydelig Joni Mitchell-cover 

Albumets omdreiningspunkt og store høydepunkt blir derimot ikke svekket av hovedpersonens mangel på begrensning. 
Man kan heller se for seg at Hellströms egen oversettelse og nydelige versjon av Joni Mitchells «Both Sides Now» – enkelt titulert «Båda sidor nu» – er selve utgangspunktet for hele Illusioner. 

For selv i et hverdagsliv med kjæresten Natalie Davet og deres tre barn, og med ni utgitte studioalbum, har Håkan Hellström fortsatt ikke funnet svaret på livets store knute: kärleken. 

«Mitt hjärta är ett jordskred, holy smoke, allt drar det med sig ner», som han synger med stor innlevelse midtveis her i albumet. 

Vi lettrørte griner igjen 

Sammenlignet med den i overkant sprikende forgjengeren 
Du gamla du fria fra 2016 er det en tydelig fokusert Håkan Hellström som har skrevet og spilt inn Illusioner. 

Det låter annerledes, men samtidig typisk hellströmsk. 
Ifølge presseskrivet, som nok en gang er det eneste man får høre fra den mediesky hovedpersonen, er albumet blitt slik musikken låter i fantasien når han skriver. 

I sum kan man kanskje si at han med denne metoden gjør det litt lett for seg selv, og at en del av låtene er for flate til å bli fremtidige Håkan-klassikere. 
Samtidig er det alltid en fryd å høre en artist som er fri til å gjøre akkurat det han vil. 

Og vi lettrørte griner da fort et par, tre ganger underveis her også. 
