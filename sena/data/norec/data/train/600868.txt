Underholdende action
Action/eventyr/sci-fi 

USA 2014 

Regi: 
Anthony og Joe Russo 

Manus: 
Christopher Marcus, Stephen McFeely 

Skuespillere: Chris Evans, Scarlett Johansson, Anthony Mackie, Robert Redford, Samuel L. Jackson 

Aldersgrense: 
15 år 

Egnethet: 
Ungdom/voksen 

«Captain America: The Winter Soldier» er den niende filmen om Marvels superhelter, og den andre i rekken om Captain America (Chris Evans). 

Steve Rogers (Captain America) ble injisert med et hemmelig superserum under andre verdenskrig og fikk overnaturlige krefter. 
I 1945 ble han antatt død. 
Han finnes 60 år senere, nedfryst og perfekt bevart. 
Han tines opp igjen i vår tid og blir med resten av gjengen i «The Avengers» for å redde verden fra Loke. 
«Captain America: The Winter Soldier» finner sted to år etter dette, og kapteinen prøver fremdeles å tilpasse seg livet i den moderne verden. 

Så angriper noen sjefen for S.H.I.E.L.D. Nick Fury (Samuel L. Jackson), og konspirasjonen er et faktum og stikker dypere enn de kunne ha forestilt seg. 
Sammen med Black Widow (Scarlett Johansson) må kapteinen avdekke hvem som er venner og hvem som er fiender. 

Filmen er full av hardtslående action, kjappe replikker og spektakulære scener proppet med spesialeffekter. 
I tillegg byr den på en mer menneskelig soldat som sliter med motivasjonen, og som grunner på mange av livets store og små spørsmål. 
Den kunne med fordel ha vært kuttet en del og plottet tipper nesten over i det banale til tider, men du får akkurat det du forventer. 
