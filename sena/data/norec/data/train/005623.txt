Jazzing med gutta
MARS-prosjektet er en rimelig ålreit gavepakke til fans av norsk rap og R&B. 

Som sild i tønne gikk samtlige i Oslo Spektrum bananas i desember, da Arif og Unge Ferraris scene lyste opp i «Heisann Montebello»-rosa mens Karpe Diem kom gående ut. 
«Jeg bruker ikke kondom», begynte de å synge - en låt som også dukket opp i kinofilmen «Adjø Montebello», blant flere andre musikkoverraskelser. 
Det fikk folk til å spekulere i hva MARS er. 

Men i dag avsløres det at dette er et nytt prosjekt signert disse fire musikkpersonlighetene, som en slags norsk urban-supergruppe, med Nora Collective-vante Aksel Carlson og Filip Kollsete på produsentsiden. 

Til å begynne med resulterer dette en EP, og sannsynligvis nye unnskyldninger for de involverte til å tasse rundt med NASA-emblemer brodert på klærne sine. 
Og etter at «alle» gikk rundt og gaula «Fy faen» i 2017, kan det tenkes at 2018 blir året rekordmange nordmenn selvsikkert synger setningen "jeg bruker ikke kondom, og hvis jeg bruker jeg bruker magnum". 

❤️ Elsker ❤️ 

EPens høydepunkt, altså "Jeg bruker ikke kondom", er fengende nok til at den, ufrivillig eller ei, suger seg fast til hjernebarken som en flatlus. 
Den balanserer fint mellom det pågående og aggressive, og det mykere og følsomme. 
Alle får vist sine særegenheter, mens vokalene dynkes i auto-tune. 

På MARS EP virker det som alle har overskudd med energi. 
At de har lekt seg og hatt det gøy i studio. 
Som på lystbetonte 
«Jeg føler meg som Tshawe», der de finner på å sample inn et sitat med nettopp Madcon-Tshawe, og «Jeg er lei meg»; ett av flere eksempler som viser at dette er velprodusert materiale. 

? 
Elsker ikke ? 

EPens lyriske biter, blant annet merkverdige linjer som «hun dreper meg med sine pussy powers» i «Jeg bruker ikke kondom», er noe for seg selv... 
Dette er også låta som klarest skiller seg ut, mens resten av EPen er noe mer forglemmelig. 

«Jeg gråter tårer i en mansion» er minst interessant. 
Den føles mer som nok en Unge Ferrari & Arif-låt enn noe som er en del av et selvstendig prosjekt som MARS. 
Karpe Diem får refrenget til disposisjon, ja, men det er ikke altfor spennende. 
