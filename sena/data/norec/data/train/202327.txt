Toshiba Satellite R630
Nok en meget potent 13-tommer har vært på testbenken, og den imponerer kraftig på batterilevetid. 

Flere og flere får øynene opp for kompakte PC-er med 13,3-tommer skjermer, etter vår mening perfekt størrelse for folk som er mye på farten. 
For det første er de ikke så små at det går på bekostning av tastatur, ergonomi med tilhørende produktivitet, for det andre veier de ofte knapt mer enn en bok i ranselen. 

Beveger du deg litt opp i prisklasse finner du modeller med høy ytelse og god batterilevetid, og i en byggekvalitet som tåler litt tøff behandlig fra tid til annen. 

Vi så nylig på en høyaktuell modell i prisklassen rundt 7.500 kroner, U36J fra Asus. 
Denne gang har turen kommet til R630 fra Toshiba. 

Tabellen under viser noen av de viktigste tekniske dataene. 
Vi har tatt med Asusen for sammenligningens skyld, både her og senere i denne testen: 

For flere tekniske data for Toshiba, se her. 
(Ekstern lenke) 

Eksteriør og tilkoblinger 

Begge maskiner har mørkegrått chassis, med mange likhetstrekk - i hvertfall ved første øyekast. 
Asus U36J har imidlertid valgt et metallmateriale i lokket, mot en stiv plastblanding i Toshibaen (med metallisk preg i lakken). 
Begge har valgt overflater som ikke så lett skjemmes av fingeravtrykk. 
Det synes vi er positivt! 

Begge har VGA- og HDMI-utganger for tilkoblinger til ekstern skjerm, og begge har tre USB-porter. 
Én av kontaktene på Toshiba er en delt USB/eSATA-kontakt. 

Forøvrig har begge minnekortleser for de fleste aktuelle kort, men vi liker løsningen på Toshibaen best, den er nemlig lett å finne siden den synes ovenfra. 

På Asus U36J er alle tilkoblingene på sidene trukket lengst bort fra brukeren, mens på Toshiba er de plassert bakerst på høyre side, og fremst på venstre side. 
Fremst til høyre sitter nemlig en DVD-brenner, noe Asus ikke har i det hele tatt. 

Skjerm, tastatur og pekeplate 

Begge skjermene måler 13,3" diagonalt, og oppløsningen er den samme med 1366 x 768 piksler, altså 16:9 høyde:breddeforhold. 
Asus har muligens noe bedre kontrast - uten at vi har gjort nøyaktige målinger, men forskjellene er så marginale at de ikke vil være mulig å oppdage med mindre maskinene plasseres side om side. 

Begge har dessuten blankt kontrastbelegg. 
Fint for film og bilder, men det kan gi ganske mye uønsket refleksjon i vanskelige lysforhold. 
Toshiba R630 har imidlertid en søstermodell kalt Portégé R700, med matt skjerm, dockingport og Windows 7 Professional. 
Forøvrig er den like R630. 

Toshibaen er som nevnt litt mindre enn Asusen, og selv om tastaturplaten er omtrent like bred, er hver tast litt mindre. 
De er også glatte, mens Asus' taster er litt ru. 
Begge plater er av høy kvalitet med minimal svikt, lav støy og god respons, men Asus er i våre fingre litt bedre å skrive raskt på - med sine litt større og ru taster. 

Pekeplatene på begge er matt og også litt ru, Toshiba har to knapper for høyre og venstreklikk, mens Asus har én todelt knapp. 
Hva man foretrekker blir en smakssak. 

Høyttalere og lyd 

Toshiba har et par høyttalere som sitter over tastaturet, mens på Asus sitter de i front. 
Begge løsningene låter meget spinkelt, nesten uten bass overhodet. 
Det er imidlertid mer regelen enn unntaket i denne prisklassen. 

Heldigvis har begge lydutganger (minijack) for tilkobling til eksterne høyttalere eller hodetelefoner ved behov. 

Ytelsestestene 

Windows opplevelsesindeks gir oss følgende indikasjoner på styrkeforholdet mellom de to maskinene: 

Oppsiktsvekkende for mange er det kanskje at forskjellene i ren ytelse er minimale mellom i3 og i5. 
Dette ser vi også i testene fra Passmark. 
Her har vi sammenlignet med prosessorer som sitter i mange andre 13,3-tommere i samme prisklasse: 

Toshiba R630-13U har integrert Intel HD-grafikkbrikke. 
For få år siden var det et skjellsord, og fortsatt sitter mange med den oppfatningen at det betyr elendig grafikkytelse. 
Det er imidlertid en sannhet med store modifikasjoner i 2011. 
Ytelsen er mer enn bra nok til å vise full HD-video selv med begrenset prosessorytelse, og hvis du begrenser deg til spill av typen Football Manager, Simms og lignende, behøver du ikke mer kraft enn denne grafikkløsningen kan by på. 

Sammenlignet med hva du kan forvente fra andre 13,3-tommere i samme prisklasse, byr denne PC-en på middels grafikkytelse: 

Litt om støy Toshiba Satellite R630-13U har en vifte som går mer eller mindre konstant. 
Den varierer også i hastighet avhengig av belastning, og dette kan være forstyrrende - spesielt på steder der det er svært stille. 
Dette er med andre ord ikke PC-en du vil ta med deg på soverommet mens partneren prøver å sove. 

Vi legger også til at maskinen har plassert luftinntaket på undersiden av PC-en. 
Det ikke ideelt for deg som synes det er en god idé å ha PC-en i fanget når du jobber. 
Er du en av dem, bør du lese denne artikkelen. 

Batterilevetid 

Kombinasjonen 6-cellers li-ion-batteri, strømgjerrig prosessor, integrert grafikk og Toshibas meget effektive strømstyringsprofiler bidrar til å gi denne maskinen en eventyrlig lang batterilevetid. 
Med minimal belastning holdt den ut i 8 timer og 10 minutter i vår levetidstest. 
Og selv når vi kjørte i gang vår HD-video (720P) i Windows Media Player, holdt det ut i hele 242 minutter. 
Det er 4 timer og 2 minutter, nok til et par spillefilmer, altså. 
Det er imponerende, og faktisk ny DinSide-rekord. 
I praksis kan du forvente 6-7 timer batterilevetid med variert bruk. 

Konklusjon 

Toshiba Satellite R630-13U er svært kompakt og lett, faktisk en av de letteste PC-ene du kan finne på markedet som har innebygd DVD-stasjon. 
Den har også god generell ytelse, og en fantastisk god batterilevetid. 

Det største ankepunktet er at viften dessverre støyer en del, spesielt under belastning. 
Her taper den i forhold til Asus U36J. 
Hvis du ikke lar deg affisere av det, er dette definitivt en god PC - i kompakt og lett innpakning. 

R630 finnes i flere konfigurasjoner. 
Fra Toshiba får vi opplyst at modellen vi testet, R630-13U, blant annet fås kjøpt hos Elkjøp og Lefdal. 

Les også disse testene av andre aktuelle 13,3-tommere: 
Asus U36J Sony Vaio Z 
