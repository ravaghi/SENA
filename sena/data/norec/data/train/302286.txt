Har full groove-kontroll
Clutch tilbake i hardtrockende storform på plate nummer ti. 

ALBUM: 
Er det noe Maryland-bandet Clutch alltid har hatt i sin makt, så er det grooven. 
Og sann mine ord, på «Earth Rocker» er den mer bombastisk enn på lenge. 

Forrige langspiller, «Strange Cousins From the West» (2009), var en noe hard nøtt å knekke. 
Den hadde absolutt sine øyeblikk, men det kunne virke som om Clutch ikke helt visste hvor de skulle hen. 
Nå er det høylydt, breial og bluesmettet tungrock for alle pengene. 

Åpningssporene «Earth Rocker» og «Crucial Velocity» sparker opp dørene med gyngende melodilinjer og en Neil Fallon i lyrisk storform. 
Bandets tiende album er i det hele tatt en gjennomgående tempomettet og effektiv affære, kun ispedd en liten dynamisk avstikker i form av sumpballaden «Gone Cold». 

Men det betyr ikke at det er en kjedelig og likelydende plate. 
Clutch vet å variere instrumenteringen og krydre der det trengs, hør bare munnspillanthemet «D.C Sound Attack». 

Strålende formheving, rett og slett. 
