Bevinget eventyr
«Final Fantasy XII: 
Revenant Wings» er et luftig og lett tilgjengelig strategisk pirateventyr. 
Kanskje til og med litt for tilgjengelig... 

Et knapt år har gått siden det fantastiske storspillet «Final Fantasy XII» ble sluppet til PS2 i Europa. 
Nå plukkes trådene opp og veves sammen til et nytt eventyr på Nintendo DS med Vaan, Penelo og resten av gjengen i hovedrollene. 

Enkelte forandringer er selvfølgelig ikke til å komme utenom i overgangen fra TV-konsoll til håndholdt format, men selve essensen i spillet - en god historie, figurene vi ble kjent med på PS2 og spillbarhet basert på en fin kombinasjon av strategi og rollespill - er med videre. 

Du disponerer et flygende sjørøverskip som lar deg reise fritt mellom svevende øyer i skyene der historien utfolder seg. 
Det luftige øylandskapet i himmelen viser seg å være bebodd av et engleliknende folk som har sett seg lei av pirater som herjer i landet på jakt etter skatter. 

Vennegjengens velutviklede rettferdighetssans sørger derfor for at du tar de svakes side og utfordrer både pirater og de mystiske og mørke bakenforliggende kreftene. 

Historien blir levert i små drypp i forbindelse med oppdragene du legger ut for å løse, og er akkurat fengende nok til å gi en slags form for mening til de fint oppstykkede porsjonene med strategisk rollespill, som ellers ville fortonet seg som nokså like. 

I møtet med farlige dyr og pirater oppe i skyene står ditt mannskap til disposisjon sammen med et lite knippe usedvanlig skjønne monstre som er klare for å ofre liv og lemmer for din sak. 
Det er nettopp i bruken av disse monstrene at den strategiske sansen må benyttes. 

Sammensetningen, med nærkontakt-, flyvende- og avstandssterke monstre, samt riktig elementkombinasjon, er nøkkelen til god slagkraft. 

Med unntak av ikke å bite over for store porsjoner med motstandere av gangen, står man nemlig ikke overfor mange strategiske avgjørelser når oppgjøret kommer i gang. 
Kampens hete kan fortone seg som klyngefotball man ikke ser maken til utenfor den lokale lilleputtligaen, så noen stor grad av detaljstyring kan man ikke forvente. 

Selv om det er mulig å dele opp troppene i mindre enheter detaljstyring er dette i praksis så tungvint at man som regel kommer best ut av en «alle-på-en-gang»-fremgangsmåte. 

Til tross for en spillbarhet som med fordel kunne ha gitt enda mer rom til strategisk tenkning, er «Final Fantasy XII: 
Revenant Wings» et spill som byr på god håndholdt rollespillunderholdning. 

PS: 
I salg fra torsdag 14. februar. 
