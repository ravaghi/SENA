Skambra
Fire menn med gitarer, bass og et enkelt trommesett er alt man trenger noen ganger. 
Skambankts første konsert i Folken blir forhåpentligvis ikke den siste. 

Jæren har fostret et knippe gode band opp gjennom tidene, og helt i teten ligger dette fantastisk energiske rockebandet fra Klepp. 
De ble av mange, undertegnede inkludert, regnet som et av de store høydepunktene under fjorårets Pulpit Rock festival, og imponerte på et stort antall festivalscener både hjemme og i det store utland. 
Nå er de blitt enda bedre. 

Fra de satte sine bein på Folkens scene i går kveld, hadde de full kontroll over den i underkant av 200 personer sterke horden. 

Den nyansatte trommisen, Børge Henriksen, var såpass klar for å gi Stavanger skikkelig juling, at han like godt trampet hull i stortromma etter omtrent ett minutt. 
Til tross for at dette bare var hans sjette konsert med bandet, var han rutinert nok til å fullføre sangen langt der oppe på platået sitt. 
Resten gikk smertefritt, slik så det i hvert fall ut fra salen. 

Den noe utilsiktede trommeødeleggelsen til tross, bandet var raskt i gang igjen, uten å ha mistet verken energi eller jærsk pågangsmot. 

Siden sist har bandet blitt enda litt mer rocka enn i fjor, låtene groover mer, og de tar seg bedre ut på scenen. 
Noen erkerocka koreografiske grep er blitt gjort, og sceneoppsett og lys kler bandet perfekt. 

Særlig på «Desertør» viste det allerede eminente livebandet at de har blitt enda bedre. 

Lyden var de tidvis mindre heldige med, uten at det var snakk om graverende tilstander. 

På forhånd hadde Terje Vinterstø og hans svette menn lovet å svinge innom en nyhet, og løftet ble holdt. 
Jeg tror den nye låten het «Angst», og uten å bryte med den gamle stilen, pekte den mot et mer rock 'n' rollete uttrykk, som det skal bli spennende å høre mer av. 

Det burde naturligvis vært mange flere til stede i Folken i går kveld. 
Byens rockere bør ha en god unnskyldning på lager for ikke å innfinne seg når et av distriktets desidert beste live-band spiller. 
For det er liten tvil om at Skambankt snuser utenfor døra til elitedivisjonen. 
