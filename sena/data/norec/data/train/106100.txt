Bright Eyes:«Cassadaga» 

(Polydor / Universal) 

27 år gamle Conor Oberst er en like glitrende låtskriver som han er en produktiv og bråmoden musikalsk orkesterleder og tekstforfatter. 

Som sådan trenger han - lik sjelefrenden Ryan Adams - ofte en smule redigering, også denne gangen, men Oberst gir nå iallfall ikke ut to plater samtidig, slik han gjorde sist. 
«Cassadaga» er oppkalt etter en by i Florida som er kjent for å være et samlingspunkt for spiritister, healere, samt spåmenn og koner av ymse slag, hvilket også reflekteres av Obersts svært ordrike og til dels springende tekster. 

Den pompøse åpningen må i så fall sies å være påkallelsen av en kommende dommedag. 
Musikalsk orkestrerer han låtene sine med svære strykere, treblåsere og engleharmonier, men han lar like gjerne fela skape folk-aktig twang i lyse og lette lydbilder. 

Det er akkurat her han er på sitt beste - det er her han får utløp for sin fabelaktige melodisans og skjøre stemme. 
Det kan bli en fin kveld med Conor Obersts Bright Eyes på Hove i sommer. 

Anbefalte kjøp: 
«Four Winds», «Make A Plan To Love Me», «Middleman» og «No One Would Riot For Less». 
