Andersson ADT 1.0 nettbrett
Ser du etter et billig nettbrett, gjør du ikke noe dumt kjøp hvis du velger dette. 

Det er morsomt å følge utviklingen på nettbrettfronten, ikke minst når det gjelder Android-baserte brett. 
Det finnes svært mange produsenter, og utviklingen er rivende, både på tilgjengelighet, pris og kvalitet. 
Hvis du synes Apple- og Microsoft-baserte nettbrett blir for kostbare, finner du nå mange Google-baserte brett til langt lavere priser. 

Andersson ADT 1.0 er et eksempel på at bra kvalitet ikke behøver å koste skjorta. 
Dette kompakte brettet har en 7 tommers berøringsskjerm og bakside av børstet metall (aluminium), og gir absolutt et inntrykk av å være "hel ved", til tross for sin lave pris. 

Her er noen av de viktigste egenskapene: 

7" IPS berøringsskjerm (inntil 5 punkter), 1280 x800 piksler Dobbelkjernet Rockchip 3066 prosessor, 1,6 GHz 1 GB RAM 16 GB flashlagring Android 4.1.1 operativsystem MicroSD-minnekortleser (inntil 32 GB) 
Mini-HDMI-utgang Trådløst nett (b/g/n) Bluetooth 4.0 2 stk kamera, 2 MP + VGA Li-ion oppladbart batteri, maks 5 timer batteritid Mål: 185 x 130 x 10 mm Vekt: 315 gram Pris: fra 1290 kroner (jf Prisjakt 22.01.2013) 

Mulighetene i Android-sfæren er så store at det bare er fantasien som setter grensene. 
I skrivende stund har Android-brukere det største app-utvalget av alle. 

Dette likte vi 

I motsetning til billige brett vi har sett på tidligere, har dessuten Andersson-brettet en IPS-skjerm som kan beskues fra skrått hold uten å miste særlig av kontrasten. 
Lysstyrke og skarphet er absolutt godkjent. 

Brettet er overraskende kjapt og responsivt i de fleste situasjoner, og hadde ikke noen problemer med noen av våre testvideoer, uansett oppløsning. 
Det hadde vi slett ikke ventet av et så billig brett. 

Også streaming av videoer vi hjemmenettet og Netflix fungerte meget bra (se video øverst). 

Knappene på siden skrur enheten av og på, justerer lyden og tar deg ett skritt tilbake. 
De er litt dårlig merket, men du lærer fort bruken. 

I tillegg har den navigasjonsknapper på skjermen, i likhet med tilsvarende Android-produkter. 
Mulighetene for skreddersøm er stor, men det er også vår erfaring at det tar lenger tid å få oversikten på Android-brett enn for eksempel på iPad og Windows RT-baserte brett. 

Dette likte vi ikke 

Det vi ikke likte fullt så bra er først og fremst batteritiden. 
Fem timer sier produsenten, vi heller mer mot fire etter vår lille test, og kanskje enda litt svakere hvis du ser på video. 
Så ta alltid med deg strømkabelen. 
Vi hadde også satt pris på om det lot seg gjøre å lade brettet via USB-porten, noe det dessverre ikke gjør. 

Bilde- og videokvaliteten fra de innebygde kameraene er også ganske middelmådig, men under de riktige lysforholdene utendørs kan du få greie resultater. 
Innendørs er det derimot langt verre. 
Men det er kanskje ikke det man bruker nettbrettet mest til? 

Legg til at de medfølgende øreproppene har en lydkvalitet som skriker etter skrivebordsskuffen, ikke øregangene. 

Konklusjon 

Til tross for lytene er vi faktisk ikke så rent lite imponert over dette billige nettbrettet. 
Til lett bruk gir vi absolutt godkjent karakter, og for husets yngste kan det vise seg å være helt ypperlig. 
Definitivt mye for pengene. 

Takk til NetOnNet for utlån av brettet! 

Andersson ADT 1.0 
