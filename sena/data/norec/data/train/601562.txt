Soft fokus
Det er kun vellyd å høre på Captain Walkers debutalbum. 
Produksjonen er ren og klar, instrumenteringen smakfull og avmålt, de trestemte harmoniene svale som sommervind. 
Den gjennomgående følelsen er en av bittersøt melankoli. 
Tankene går til amerikanske feinschmecker-orkestre som Eagles og America. 
Når de musikalske detaljene er på sitt mest fikse, nærmer Oslo-bandet seg til og med selve flinkiskongene, Steely Dan. 

«Way Back Home» er kort sagt et usedvanlig dyktig utført stykke arbeid. 
Mindre imponerende blir det ikke når man oppdager at Captain Walker er et hobbyprosjekt. 
De fire bandmedlemmene holder til daglig på med helt andre ting enn musikk. 
Den mest renommerte av dem, Einar Tørnquist, er mer kjent som komiker med eget talkshow på VGTV enn som trommeslager og låtskriver. 

Nå kan man godt innvende at dette handler mer om å gjenskape et klassisk sound enn om minneverdige låter. 
Sangene til Captain Walker treffer øret som varm pust, men alle minner om noe man har hørt før og er glemt så snart de er over. 
Likevel låter det unektelig gildt så lenge de varer. 
Man må nok til Euroboys' «Soft Focus» eller The Loch Ness Mouses «11-22» for å finne like vellykket softrock med norsk opphav. 
