Samsung Z500
MOBILTEST: 
Nå begynner det endelig å bli litt fart i 3G-Norge. 
Samsung slapp nylig 3G-mobilen Z500 og vi har testet den. 

Det har vært litt tørke i 3G-markedet her til lands. 
Etter lanseringen til Telenor ved juletider i fjor har det bare kommet en drøy håndfull 3G-mobiler, og bare fra Nokia og Sony Ericsson. 
Nå derimot begynner de andre selskapene å komme med sine versjoner. 

Samsung har blitt et populært merke i Norge etter hvert og derfor er det gledelig at de også har begynt å slippe 3G-mobilene sine her til lands. 
Z500 er den første modellen vi har testet i så måte. 

Svak antenne 

3G betyr som de fleste vet at man får langt raskere overføringshastighet på data enn med de vanlige mobiltelefonene. 
Her kommer det første problemet med Samsung Z500. 
For det virker som den har en svak antenne. 

Telefonen sliter nemlig med å få god dekning, noe som betyr at man ikke kan regne med at man får den optimale hastigheten som 3G-nettet åpner for. 
Det går riktignok raskt, men andre 3G-modeller vi har testet overfører ofte data raskere. 

Dette gjør seg også utslag på talekvaliteten. 
For den fungerer heller ikke optimalt som telefon. 
Flere har slitt med å høre hva vi sier når vi har snakket i denne mobilen, og dette bør jo tross alt være det primære for en mobiltelefon. 

Flott design 

Det mest positive vi kan si om denne mobilen er at den har et veldig godt design. 
Da tenker vi ikke bare på utseendet som er veldig bra (nesten identisk med Samsung E700). 
Eneste 3G-modellen vi synes ser bedre ut er Sony Ericsson K600i. 

Samsung Z500 har også veldig gode taster, noe som Sony Ericssons modell ikke kan skryte av. 
Dette er ofte et irritasjonsmoment på nye mobiltelefoner, men ikke på Samsungs modeller. 
Den har også gode snarveitaster til de funksjonene man benytter mest. 

Tar mange bilder 

Som de fleste andre 3G-mobiler er også Z500 utstyrt med to kameraer, ett megapikselkamera til å ta bilder med og ett VGA-kamera man bruker til videotelefoni. 
Begge disse fungerer ganske godt, men man sliter veldig med å ta bilder når man ikke har fullt dagslys tilgjengelig. 

Vi har imidlertid ikke funnet noe løsning på problemet med at mobilen tar en del uønskede bilder. 
For har du Z500 liggende i lommen tar den en hel haug med bilder, og ikke av den typen man har lyst på. 

Heldigvis er Z500 utstyrt med mye minne. 
Internt har den bare 50 megabyte tilgjengelig, men den har støtte for minnekort slik at man kan bygge den ut til å takle store mengder data. 

En ting av gangen 

Den er da også utstyrt med MP3-spiller, som de fleste andre mobiltelefoner i dag, men har i så måte en hårreisende mangel. 
Man kan nemlig ikke gjøre andre ting mens mobilen spiller av musikk. 
Det vil si at man for eksempel kan glemme å lese og skrive meldinger mens man bruker MP3-spilleren. 

Men selve MP3-spilleren har meget bra lyd. 
Det hjelpes selvsagt av de gode stereohodetelefonene som følger med. 
For tilbehør har Samsung virkelig kontroll på. 
Det følger som regel alltid med alt det man trenger, som blant annet gode hodetelefoner og datakabel. 

Størrelsen teller 

Samsung Z500 er en sprek og ikke minst liten mobiltelefon. 
Den har en god del funksjonalitet, selv om den har litt problemer med å takle all funksjonaliteten, da i forhold til selvutløsende kamera og en MP3-spiller som ikke lar deg gjøre noe annet. 

Prisen på nesten 4 000 kroner gjør at det kan hende man skal gå for en annen telefon dersom det er viktig med funksjoner og brukervennlighet. 
Men er design og størrelse viktig er Z500 et meget godt alternativ. 
