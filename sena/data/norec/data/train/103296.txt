Ugress:«Cinematronics» 

(Port Azur/ Tuba) 

Gjeesp ... 

OK, debutplaten «Resound» fra 2002 hadde i alle fall et par soleklare singlekandidater med «Loungemeister» og «Spiderman Theme». 
Det har ikke «Cinematronics». 
Gisle Martens Meyer lager fremdeles samplebasert elektronika ispedd litt house og sløv easy listening. 
Også denne gangen beveger han seg i filmens verden, «Cinematronics» skal faktisk være en hyllest til skrekkfilmer, B-filmer og Bollywood-filmer. 
På tross av at albumet ellers ikke er lett å få tak på, er i hvert fall filmtemaet åpenbart. 
For Ugress har samplet både musikk og dialog fra filmens verden. 
Første single ut, «Manhattan Sapphire», er helt grei Bollywood-låt (men har Ugress samplet hun syngedama fra «Åpen post»-sketsjen?). 
«Cowboy Desperado» er også passe tøff, mens vokalist Therese Vadem i «Nightingale» bare blir en svak kopi av Saint Etiennes Sarah Cracknell. 
Ideen om filmtemaet er god nok, den. 
Problemet med «Cinematronics» er bare at produksjonen er kald og kjedelig, at albumet er forutsigbart og fullstendig blottet for fengende melodier. 

MARIT AABY VEBENSTAD 
