Rå rock'n'roll rett fra en hardt prøvet lever
75-årige Andre Williams & The Sadies i drømmemøte. 

ALBUM: 
Hvis det hadde gått an å tappe biografien til Andre Williams (75) på flasker, ville jeg vært ytterst forsiktig. 

Mer hardcore blir det ikke: 

Foreldreløshet, fattigdom, opptredener på honkytonkbarer og obskure plateinnspillinger på 1950-tallet. 

Komponering av et par klassiske låter, album som 30 år seinere får kultstatus. 

Et par tiår som hjemløs tigger og narkoman, tilbake i salen i pluss minus 70 års alderen, imøtekommet av en ny generasjon. 

Utsøkt backing The Sadies er et av flere band som har brukt Williams bak mikrofonen, der han med en røst pløyd opp av whisky & røyk snakkesynger tekster hentet ut av hans eget liv med kvinner og sheriffer, rasehatere og boms. 

De kanadiske garasjecountryrockerne The Sadies leverer superb backing; enten det er snakk om pønkblues eller glidende barrock, med et lysende kvinnekor som kontrast til Williams' grizzlyvokal. 

Uten filter The real deal, rett fra levra (hvis det er noe igjen), uten filter, tørk flaska med underarmen før du sender den videre. 

LEVD LIV: 
Med en røst pløyd opp av whisky og røyk snakkesynger Andre Williams tekster hentet ut av hans eget liv med kvinner og sheriffer, rasehatere og boms. 
Foto: Jon Langford/Yep Roc 
