Koksfarget armageddon
En gravalvorlig Supermann redder Manhattan og menneskeheten fra tilintetgjørelse i den humorfrie sonen «Man of Steel». 

FILM: 
Supermanns oppgave, så lenge han oppholder seg på vår planet, er å redde verden fra undergang. 
Men denne gangen står enda mer på spill: 
Det store spørsmålet er om «Man of Steel» vil bli starten på en ny «franchise». 
I krigen mellom DC Comics og Marvel er det sistnevnte som har lykkes over all forventning de siste årene, med Iron Man, Thor, Hulken og Captain America. 
«The Avengers», som samlet hele hurven i samme kurven, er fremdeles franchisens økonomiske klimaks, selv om monsteret «Iron Man 3» nå har passert 1,2 milliarder dollar i billettinntekter. 

Uten en franchise har du ingenting å gjøre i dagens Hollywood og Warner Bros. og DC Comics har vært på defensiven etter at Batman skrellet av seg gummien for siste gang. 
Nå setter man sin lit til Kryptons store sønn og den globale åpningshelga bærer bud om at han vil klare biffen, noe som innebærer at filmstudioet kan sette i gang med å snekre historier rundt Wonder Woman, Flash, Aquaman og de andre veltrente fargeklattene i Justice League. 

Skjebnetung 

Innad i Warner Bros. har stemningen vært positiv og man satte allerede for noen måneder siden i gang arbeidet med en oppfølger, basert på en nøye kalkulert intuisjon. 
Minst like kalkulerende må studiosjefene ha vært da de ga Christopher Nolan ansvaret for å utvikle «Man of Steel» sammen med David S. Goyer, som har jobbet med Nolan på Dark Knight-manusene. 
Etter flere avslag fra andre regissører, valgte de til slutt Zack Snyder, som har fått ansvaret for flere storproduksjon de siste årene, men som ikke har hatt en skikkelig hit siden «300» i 2007. 

Resultatet av denne komboen er en mørk, episk og skjebnetung fortelling som starter på dystre Krypton, der Jor-El (Russell Crowe) sender sin «enbårne» sønn til planeten Tellus, der han skal ... vel, det er litt uklart etter hvert. 
Deretter hopper vi omtrent tjue år fram i tid og Clark Kent (Henry Cavill) jobber på en fiskebåt. 
Barndommen får vi se i en rekke tilbakeblikk, mens filmen går sin gang. 
Reporter Lois Lane (Amy Adams i en altfor lite utfordrende rolle) får snusen i Supermann, men så kommer general Zod (en sedvanlig intens Michael Shannon) og lager ragnarokk. 

Lite livsbejaende 

Jeg vet at vi tror vi lever i ekstra mørke tider, men jeg savner en viss naivitet og humor. 
Cavill er «helt grei», men jeg synes det er synd at man har fjernet kontrasten mellom den naive Clark Kent og Supermann. 
Det er også noe sterilt og bokstavelig talt blodfattig over Snyders på mange vis kompetente regi. 
Byer raser sammen, men vi ser ingen jordboere få så mye som et skrubbsår. 

På flere plan er dette imponerende dystert og gravalvorlig, akkompagnert av Hans Zimmers storslagne lydspor, liksom Nolans Batman-filmer. 
Men hvorfor lage enda en alvorstung superhelt? 
Skal DC heretter stå for «depressive comics»? 
Trolig får vi snart se Batman og Supermann i samme film. 
Jeg gleder meg ikke. 
Supermann og Iron Man, derimot, det kunne blitt morsomt, men da må den ene franchisen sluke den andre. 
