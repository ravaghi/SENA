Grøss på landet
Aldersgrense: 
15 år 

«The Woman in Black» (2012) var en fiks liten spøkelsesfilm av den gamle skolen. 
I den fulgte vi Harry Potter — unnskyld! 
- Daniel Radcliffe mens han løste mysterier som lå begravet i et avsidesliggende kråkeslott på den engelske landsbygden. 
«The Woman in Black 2: Angel of Death» mangler Radcliffe, er litt mindre fiks og gir oss de samme mysteriene en gang til. 

Vi har flyttet oss 40 år frem i tid , til 1941, og London blir bombet av tyskerne. 
Til Eel Marsh House kommer en gruppe små barn og deres to kvinnelige lærere. 
Men selv om de her er skjermet for krigen, er det ikke fred å få. 
Damen i sort går fremdeles igjen, og hun gjør fremdeles forferdelige ting med små barn. 

«The Woman in Black 2: Angel of Death» er flott å se på , det skal den ha. 
Den får mye atmosfære ut av settinger som i utgangspunktet er klisjeer av mest utbrukte slag: støvete barnerom, dunkle kjellere, tåkete myrer. 
Problemet med filmen er at den har så lite å fortelle. 
Radcliffe kom tross alt til bunns i sakene forrige gang. 
Hyppig bruk av bø! 
-effekter - plutselige, unaturlig høye lyder, ting som bare popper opp i bilderammen - er på langt nær nok til å kompensere for lav temperatur og en svært slak spenningskurve. 
