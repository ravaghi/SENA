Kongene av norsk partyrap fyrer opp maskinen igjen
Jaa9 & OnklP er vassekte veteraner. 

ALBUM: 
Med seks utgivelser i beltet siden mixtape-debuten, «Bondegramatikk» (2002) er Jaa9 & OnklP nå utvilsomt for veteraner å regne i det norske rapgamet. 
Hvor de til tross for mer seriøse låtbidrag som «Konfliktsky», «Glir Forbi» og «Ikke se ned», først og fremst har posisjonert seg selv som kongene av humor/fyllerap. 

Personlig hadde jeg gjerne sett mer av det første, men duoens store og svært lojale fanskare er likevel et unektelig bevis på at de har lagt seg på en list som fungerer bra, og selvfølgelig også er en stor del av deres nye album, «Diskoteket er stengt». 

Som veteraner har de både lov og lyst til å sette sine yngre rapkolleger på plass, og fuktige Ryes-diskusjoner om dagens raptrender får denne gangen utløp på flere av skivas 13 spor. 
Heldigvis uten å høre mer bitre ut enn de selv innrømmer å være: 
«Jeg skjønner at jeg er gammal. 
Alle gamlingene hater den nye shit'en, men musikken ER faktisk rævva! 
Og de klærne du kler deg i, og måten du prater på...er du serriøs eller?!» («Ikke si LOL»). 

Beat-messig høres de bedre ut enn på lenge, men til tross for en variert produsentliste (Tommy Tee, Nasty Kutt, Blunder, Harald Apell Austad, Nottz), er det fortsatt Slipmats som leverer det best fungerende soundet for de to med godspor som «Fjern», «Fenomenon» og «Uten grunn». 

Likevel treffer man ikke alltid blink, og det er 9&P; sin tydelige blanding av mindre vellykka spor og udiskutable bangere som desverre også denne gangen ødelegger litt for helhetsinntrykket, som lett kunne ha vært tipp topp med rett oversyn. 
