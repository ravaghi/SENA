inFamous 2
Slett håndverk. 

Det koster mye penger å lage spill. 
De største spilltitlene har budsjetter som strekker seg langt inn i 100-millionerkroners klassen. 
Penger er ikke lik kvalitet eller et godt spill, men produksjonskvaliteten er oftere høy. 

God grafikk, polert spillmekanikk og en episk fortelling er ofte kjennetegn på spill-blockbustere; inFamous 2 oppfyller kun ett av disse tre punktene. 

I det første spillet blir vår hovedperson Cole utsatt for en merkelig ulykke. 
En mystisk eksplosjon ga ham superkrefter - han kunne plutselig kontrollere elektrisitet. 

På flukt 

Etter hendelsene i eneren, er Empire City fortsatt under karantene. 
Denne gangen er det ikke bare vanlige fiender som løper omkring, nå blir et ukjent monster sluppet løs. 
Cole flykter sørover med livet i en tynn tråd, fast bestemt på å trene seg opp til den uunngåelige konfrontasjonen. 

Lik en dårlig filmtrailer oppsummeres alle de viktige hendelsene fra både det første og andre spillet i en filmsnutt før du får ta fatt på selve spillet. 

Helt fra starten av vet jeg de fleste sentrale poengene i fortellingen. 

Hva skjedde med grafikken? 

Jeg stiller høye krav til AAA-spill (journ. anm.: amerikansk uttrykk - førsteklasses, høye produksjonskostnader) som inFamous 2, og på ett punkt imponerer grafikken meg. 

De elektriske kreftene til Cole ser imponerende ut på skjermen. 
Når du velger å bruke strøm fra en gatelykt for å reparere skader og fylle opp helsa, ser det rett og slett fett ut. 

Flammer, vann og andre naturelementert ser derimot ikke veldig bra ut. 
Fortellingen foregår i myrbyen New Marais, og der er det mye av både vann og flammer. 

Pikselerte teksturer og hakkete grafikk i actionfylte scener imponerer ikke meg - spillet er jo laget for denne generasjonens kraftigste spillkonsoll? 

Jeg mistenker Sucker Punch Productions for å ha kopiert store deler av spillmotoren fra det første spillet - ansiktsanimasjonene var ok for 4 år siden. 

Jeg er ikke snauere enn at jeg forventer mer av en storproduksjon som dette. 

Tegnerikt 

Er du glad i tegneserier vil du få mye å kose deg med i inFamous 2, spillets fortelling fortelles nesten utelukkende ved hjelp av animerte tegneseriesekvenser. 

I utgangspunktet er ikke mellomsekvenser en dårlig ting, men når nesten hele spillets fortelling hviler på ferdigproduserte filmsnutter føler jeg meg lurt. 

Sucker Punch Productions skal ha ros for å ha skapt en underholdende og actionfylt fortelling, med stort potensiale for videre utvikling, men skal også ha kritikk for å ikke la oss spille og ta kontroll over selve fortellinga - den blir fortalt til oss som passive tilskuere. 

En god stund er dette også noe jeg tåler, spesielt fordi inFamous 2 har lagt vekt på å utvikle sine allerede sterke stemmeskuespillere. 

BzzZZzz 

Etter åpningen av spillet, hvor du lærer deg å bli kjent med kreftene dine, slippes du løs i det som er spillets hovedattraksjon - den åpne byen New Marais. 

De elektriske kreftene dine gjør deg til en superhelt, eller kanskje mer lik en X-Men-figur. 
Ved hjelp av kreftene dine kan du hoppe, løpe, sprette og skyte din vei igjennom den åpne storbyjungelen. 

Det er naturlig (på tross av de teknologiske forskjellene i fortellingen) å sammenligne denne frie og åpne delen av spillet med Assassin's Creed-spillene - hvor det å løpe over hustak er alfa og omega for opplevelsen. 

inFamous 2 gir meg ikke samme følelse av flyt og godt brettdesign som jeg får av Assassin's Creed-spillene. 

Lag dine egne brett 

Spillet går motstrøms når det kommer til flerspillermuligheter, for det er faktisk ikke en flerspiller i det hele tatt! 

I stedet kan du skape og lage egne oppdrag, som du så kan dele med venner og ukjente via Playstation Network. 

Dette er et ganske nyskapende verktøy, i hvert fall om vi ser på andre spill med en åpen verden som dette, og kan gi spillet ekstra levetid. 

Enkeltspillerfortellinga er også overraskende lang sett i forhold til industristandarden for denne typen spill, jeg venter spent på hva kreative spilltilhengere kan finne på her. 

Ikke bra nok 

"Sånn helt greit" oppsummerer spillet i sin helhet, det er mange ting som burde vært ordnet før spillet kom ut i butikkene - men det er ikke fryktelig dårlig. 

Fortellingen er stor og spennende, men det holder ikke når en skal se på totalopplevelsen av et spill. 
inFamous 2 er rett og slett et midt-på-treet-spill. 
Vent med kjøp til det kommer i den store tilbudshaugen hos din lokale spillbutikk. 

Ønsker Sony å skape en ny stor spillserie, bygge opp en ny spillhelt og tiltrekke seg kunder ved hjelp av inFamous-serien - så må de levere bedre spill enn dette. 

inFamous 2 er gitt ut eksklusivt til Playstation 3. 
