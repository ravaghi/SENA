Plateanmeldelse:Kaveh - «Sannheten sårer» 

Sannheten seirer. 

ALBUM: 
HIP HOP 

﻿Det var en begredelig start på året for Kaveh. 
Først OL-kalkunen («The Best Of Us»), så en desperat oppfølger til flotte «Snufs» («Medisin») og deretter et samarbeid med Stargate og CC Cowboys ingen husker («Alle vet ingenting»). 
Dette kunne lett ha blitt året Rap-Norges lillebror falt av lasset. 
Men en helt trenger aske å reise seg fra og oslogutten reiser flere kjerringer med denne kompromissløse debuten. 

Dette høres ut som låtene Kaveh VIL lage - han spytter hardt på hysteriske «Mellommåltid: Kylling», rykker hjerterota med «Aldri komme hjem», ypper til bråk i introen og sjarmerer med «Tone Damli», den mest oppriktige (og pubertale) kjærlighetserklæringen jeg har hørt fra en norsk rapper. 
Så ufiltrert og intimt at man skulle tro platen kun var ment til kompiser. 

Med detaljfiksering og sample-snacks som på «To Trekk» og «Minimalt» (henholdsvis et Bobbi Humphrey-loop og en arpeggio fra Daft Punks «Voyager»), er albumet en sonisk fryd. 

Klart lar man seg rive med av en lykkelig slutt - på året, altså, ikke karrieren. 
Sistnevnte har vel akkurat begynt. 

BESTE LÅT: 
«To Trekk» 
