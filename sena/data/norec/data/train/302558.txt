Himmelen forby
«Heaven Is For Real» er klam forkynnelse kledd i dvaske pasteller. 

FILM: 
Til alle som måtte stusse over at en film med tittelen «Heaven Is For Real» har undertittelen «Basert på en sann historie»: 
Det spørs om dere er i målgruppa. 

Det er det vanskelig å si hvem som er, utover amerikanske evangelister med sans for anonyme tepper av svulstig pianomusikk og visjoner av en blåøyd Jesus i nystrøket kjortel som skrider gjennom et syrinfarget skylandskap. 

Himmelfart 

Han kommer for å ta tak i den lubne barnehånden til Colton (Connor Corum), sønnen til Nebraska-predikaten Todd (Greg Kinnear), som havner på operasjonsbordet med sprukket blindtarm og våkner opp igjen full av presise beskrivelser av familiens avdøde slektninger, som han har møtt i himmelen. 

Fram til da har familiens bekymringer i hovedsak dreid seg om å få de frynsete endene til å møtes. 
Nå trues farens jobb idet han begynner å blande sønnens himmelfart inn i prekenene sine, overfor et skeptisk menighetsråd. 

Fornærmelse 

Problemet er ikke at «Heaven Is For Real» har et kristent budskap. 
Problemet er at det er en film med et kristent budskap så banalt og svermerisk at også de som tror på himmelen må ta det som en mild fornærmelse - og at alt annet i filmen bygger oppunder dette. 

Ekteskapet til Todd og kona (Kelly Reilly) er en lyserosa kokong av støtte, hengivenhet og liksomfrekk erting; barna protesterer aldri på noe foreldrene sier; naboene får avlagte babyklær i gave fra prestefrua og reagerer med saktmodig takknemlighet. 
Bortsett fra himmelspørsmålet finnes ingen friksjon å snakke om, ingen indre spenning, ingen virkelig tvil. 

Reisen familien og menigheten må gjøre er å komme dit hvor de gir seg hen og aksepterer vitnesbyrdet til den bollekinnede barneskuespilleren som knapt kan uttale de utstudert søte replikkene sine. 

Det er noen minutter der Todd og de andre virkelig lurer på hva de skal tro. 
Men det er åpenbart at filmskaperne aldri tviler, og publikum heller ikke er ment å gjøre det. 
Sånt skaper klam forkynnelse, og dårlige filmer. 
