40-stemt enhet
Ja, dette var samkjørte stemmer. 
Bedre blir det sjelden. 

Etter den lite vellykkete åpningsforestillingen "Stemmer" ved Festspillene i Bergen var det en lise å få en andredagskonsert i Håkonshallen som satt som et skudd. 
Allerede etter noen få strakser hadde en fantastisk korklang spredt seg. 

Vi opplevde det man bare opplever med ensembler i aller høyeste divisjon: 
Menneskestemmer og instrumenter glir over i hverandre på en måte som gjør at man slutter å tenke på hva som er hva. 

Den homogene, særpregete og fokuserte klangen favner alt og alle, og fortsetter å bære musikken fram i én linje, til tross for en flerstemthet av en annen verden. 

Tidligmusikkensemblet Le Concert Spirituel har først og fremst fransk tidligmusikk som sitt varemerke, og ble grunnlagt for å gjenopplive repertoaret som ble spilt for hoffet i Versailles. 
Men italiensk renessansemusikk har de også på repertoaret, og ikke hva som helst heller. 

Rosinen i pølsa denne kvelden var utvilsomt Alessandro Striggios 40-stemmige messe "Missa sopra Ecco si beato giorno", der siste del, Agnus Dei, er skrevet for hele 60 stemmer. 
40 stemmer var det også i den avsluttende motetten av samme mann, som for øvrig ble framført for første gang i Skandinavia denne kvelden. 

Opprinnelig var denne musikken skrevet for fem kor plassert forskjellige steder rundt i kirkerommet. 
Denne stereoeffekten fikk vi ikke i samme grad i Håkonshallen, men man kan bare forestille seg hvor fantastisk dét må være med utøvere av dette kaliberet der faktisk hver mann og kvinne synger hver sin stemme. 
Og selv om Striggios musikk var hovedsaken og det mest fantastiske denne kvelden, var den elegant ledsaget av musikk av Francesco Corteccia, Orazio Benevolo og den mest kjente Claudio Monteverdi, som alle benyttet seg av flerkorsteknikk. 

Selv om dette også lød flott kunne ikke musikken helt matche Striggio, men hele veien frambragte de enestående musikerne, både de vokale og de instrumentale, fantastisk musikk som aldri stod stille, som aldri spriket, men som hele tiden dro oss videre og videre i stadig mer nyanserte og velformulerte klanger. 

Takk for en stor kveld. 

TORI SKREDE 
