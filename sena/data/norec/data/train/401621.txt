«Hvem drepte Birgitte?» er en grundig gjennomgang av en av Norges største drapsgåter
Medrivende true crime som må by på ny informasjon dersom vi skal la oss fascinere gjennom ni episoder. 

Anmeldelsen er basert på to av tilsammen ni episoder. 

Kvelden 5. mai 1995 er 17 år gamle Birgitte Tengs på vei hjem. 
Hun blir sett i Kopervik sentrum, men etter midnatt finnes det ingen sikre observasjoner av henne. 
Morgenen etter finner en bonde liket. 

Slik starter en av Norges mest omtalte drapsgåter. 
Det er skrevet spaltemeter på spaltemeter om saken, som nå er blitt Norges første true crime TV-serie. 

Serien er basert på Bjørn Olav Jahrs omfattende bok fra 2015. 
Jahr har også regissert serien sammen med Bjørn Eivind Aarskog. 

Repetisjon av fakta 

I motsetning til mange av historiene i de populære amerikanske true crime-seriene som The Keepers og Making a Murderer, kjenner alle som er oppvokst i Norge til Birgitte Tengs-saken. 
Dermed sitter de fleste av oss med sporadisk kunnskap om den. 

Kjenner du saken godt, vil nok de to første episodene oppleves som repetisjon av de mest kjente fakta. 
Det er den største svakheten i de to første episodene, og en kan spørre hvorfor TV 2 kun har frigitt to episoder til anmeldelse. 

Du får høre om akebrettmysteriet, at mistankene tidlig ble rettet mot fetteren, problemene rettsteknikerne hadde med å sikre åstedet og den 23 kilos tunge steinen med blod på. 

Dette er kjente elementer, men serieskaperne er flinke til tidlig å vise til alle de uavklarte spørsmålene. 

Vil det komme frem flere avslørende detaljer som kan peke mot en løsning? 
Det kan ikke denne anmelderen svare på, men inntrykket etter de to første episodene er at serien er basert på meget grundig journalistisk graving. 
Gåten engasjerer fortsatt, og jeg vil følge med videre. 

Det er ingen grunn til at denne serien ikke kan bli en like store internasjonal suksess som de mer kjente amerikanske forløperne. 
En drapsmann går fortsatt fri. 

Hvem var Birgitte? 

Serien er tro mot sjangeren. 
Grepene er tradisjonelle, og de to første episodene kunne godt hatt en brattere spenningskurve. 
Du blir introdusert for sentrale aktører i saken. 
Birgitte Tengs’ far, kriposetterforskerne, det lokale politikorpset, pressen og fetterens far forteller alle sine versjoner. 
Ferske intervjuer blandes med historiske bilder og dramatiseringene av hendelsesforløpet er godt merket. 

Tonen er nøktern og tilbakeholden uten sensasjonelle grep. 
I tillegg får du den menneskelige siden. 
Hvordan drapet påvirket den lille byen, vennenes reaksjoner, ryktene som oppsto, og ikke minst får du et innblikk i hvem Birgitte Tengs var. 

Noe av det mest rørende fra de første episodene er farens beretning om datterens kjærlighet til dyr. 
Vennene forteller om en jente som var kreativ, som elsket å synge og som ville bli organist. 
Den menneskelige siden er helt essensiell for å dra deg som publikum med videre inn i det uløste mysteriet. 

Fetterens stemme mangler 

Én stemme mangler i de to første episodene; fetterens. 
Du ser ham i de dramatiserte sekvensene, og du hører faren hans og en god venn fortelle om ham, men du hører ingenting fra ham selv. 
Med en erstatningssak som gikk helt opp til Den europeiske menneskerettsdomstolen er det ikke rart at han vil distansere seg fra saken og forbli anonym. 
Serien hadde stått enda sterkere dersom de hadde fått ham til å snakke. 

Etter to episoder sitter du selvsagt igjen med mange spørsmål, men i en serie som dette forventer vi noe nytt. 
I de neste episodene må det komme frem elementer vi ikke allerede kjenner til. 

Får vi noen gang svaret på hvem som drepte Birgitte Tengs? 
Det vil kun tiden vise, men serien ligger an til å være både underholdende, grundig og opprørende. 
