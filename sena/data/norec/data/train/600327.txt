Uhyggestund for (nesten) hele familien
USA 2015 

Regi: 
Rob Letterman 

Manus: Scott Alexander, Carl Ellsworth, Larry Karaszewski, Darren Lemke, R.L. Stine 

Skuespillere: Jack Black, Odeya Rush, Dylan Minnette, Jeremy Ambler, Larry Mainland 

Musikk: 
Danny Elfman 

Aldersgrense: 9 år 

Den første tenåringen Zach (Dylan Minnette) blir kjent med som ny i småbyen, er nabojenta Hannah (Odeya Rush). 
Hannahs pappa, skal Zach etter hvert skjønne, er den myteomspunne forfatteren R.L. 
Stine (Jack Black). 
Og sannelig skal det ikke også vise seg at alle monsterne Stine har skrevet om i sin umåtelig populære bokserie «Grøsserne», kan vekkes til live. 
Og vekket skal de bli. 
Til gagns. 

For familiens nest yngste — det voldsomme uttrykket gjør at filmen neppe egner seg for de aller minste - vil «Gåsehud» fungere som en innføring i klassiske skrekkfilmtroper. 
Her møter de både standardkarakterne (de søte, tapre ungdommene, den mystiske naboen og den nerdete klassekompisen), standardsettingene (den mørke kjelleren, den skumle kirkegården og det obligatoriske skoleballet) og, selvsagt viktigst av alt, standardmonsterne (Den avskyelige snømannen, det muterte kjempeinsektet, den nifse buktalerdukken og så videre ad infinitum). 

Oppjaget som den er, forveksler «Gåsehud» til tider grøss med støy og effektmakeri. 
Men god verbal humor og en tilforlatelig tone gjør at den flyter allikevel. 
Foreldregenerasjonen vil fryde seg over at arven etter 80-tallsfilmer som «Gremlins» lever videre. 
