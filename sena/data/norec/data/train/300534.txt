Husker du The Blasters?Nå har Dave og Phil Alvin gitt ut plate igjen! 

Brødrene la uvennskap til side da Phil ble alvorlig syk. 

ALBUM: 
Phil og Dave Alvin har ikke alltid vært perlevenner, men det var på tide å samarbeide igjen. 

Døden nær Phil var nær ved å dø av sykdom i 2012, og han og broren Dave bestemte seg for å lage sitt første studioalbum sammen på nesten 30 år. 

Med seg har de blant andre Gene Taylor (piano), som også var med i The Blasters. 

- Vi kan krangle nå og da, men aldri om Big Bill Broonzy, sier Dave Alvin om brødrenes felles fascinasjon for bluespioneren. 

Selv om særlig Dave er en meget anerkjent låtskriver, bestemte de seg for å lage en hyllest til en av de virkelig store navnene innenfor akustisk blues, Broonzy (1893-1958), med albumet «Common Ground: 
Dave Alvin & Phil Alvin Play and Sing The Songs of Big Bill Broonzy». 

Akustisk 
Det er eldgammel musikk de spiller, men likevel får de låtene til å virke moderne. 
Det er stort sett akustisk, en blanding av blues, folk, country og rock, men heller også over mot rockabilly. 

Kompet består stort sett av akustiske gitarer, National steelgitar, en og annen elgitar, bass og trommer, men det er mer enn nok for å ta Broonzys tradisjonelle blueslåter videre. 

Clapton 
Han er riktignok mest kjent for «Key To The Highway», som Eric Clapton har udødeliggjort på plate og ikke minst på konsertene sine. 
Men minst like gode er åpningen «All By Myself», «How You Want It Done» og «Big Bill Blues», sistnevnte med alle de klisjeene du forventer i en bluesstandard. 

Dave og Phil gjør så glimrende versjoner som sangene fortjener. 

Dave mest aktiv 
Det er 35 år siden brødrene Alvin fra California startet rootspunkbandet The Blasters sammen. 
Det varte ikke så lenge. 
Phil har riktignok holdt det gående, men uten Dave - helt til de ble gjenforent i 2002. 

Dave har likevel vært atskillig mer aktiv enn storebroren, seinest med albumet «Eleven Eleven» fra 2011 (der Phil er gjest). 
Blant høydepunktene er countrybluesalbumet «Blackjack David» (1998). 

Phils siste album ble utgitt for 20 år siden. 
Desto hyggeligere å høre ham igjen - sammen med broren. 

Uvenner eller venner, de er tross alt brødre! 
