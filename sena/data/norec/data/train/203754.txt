TEST:Den beste lyden vi har hørt fra trådløse ørepropper 

Aldri har vi hørt så god lyd fra et par helt trådløse ørepropper, men ikke alt er like rosenrødt med Sennheisers første forsøk. 

Lyd på ørene fås i mange former og fasonger, og mens mange foretrekker de klassiske hodetelefonene som dekker hele øret, er det andre som heller vil ha det mer diskret og går for en in-ear-modell, med en liten plugg i hvert øre. 

Her er valgmulighetene mange, og særlig på trådløsfronten har det kommet mange nye produkter de siste åra. 
Svært populære er Apple Airpods, og på denne tiden i fjor duelltestet vi to par fra Sony og Beoplay. 

Denne gangen har vi tilbragt de siste dagene med Sennheisers første variant av helt trådløse ørepropper, Momentum true wireless, altså der det ikke bare mangler kabel til lydkilden, men også mellom høyre og venstre ørepropp. 

Elegant ladeetui 

Når vi så pakker opp esken, ligger øreproppene hver for seg ved siden av ladeetuiet, som er trukket i et elegant grått tøystoff. 
En liten lapp ber deg putte dem i etuiet og lade dem først. 
Her sørger magneter for at pluggene bare smekker på plass. 

Ladeporten er av USB-C-typen, som vi gir tommel opp for, selv om vi gjerne hadde sett at den medfølgende kabelen var mer enn rundt 20 centimeter lang. 

Full oppladning av etui og ørepropper (fra 0-100) tar halvannen time, og da har øreproppene fire timers oppgitt batteritid, pluss to fulle ladinger i etuiet, altså med en total spilletid på tolv timer. 
Dette er på par med nevnte plugger fra Sony og B&O;, men godt bak Airpods, som kan skilte med omtrent det dobbelte totalt, og en time ekstra før du må lade dem i etuiet. 

Fra helt utladet fikk vi 46 prosent på ørepluggene etter et kvarter i etuiet, som da tilsvarer cirka to timers spilletid. 
Her kan Airpods skilte med tre. 

Knallrask paring 

En av tingene som imponerte oss med Airpods var hvor raske de var å pare med iPhone, og selv om du fortsatt må inn i Bluetooth-menyen på vanlig vis på Sennheiser-modellen, setter ørepluggene seg automatisk i paringsmodus første gang du drar dem ut av etuiet, så dette er gjort ganske kjapt. 

Men spesielt når du lader dem senere og tar dem ut igjen, er de paret med telefonen din før du rekker å få sukk for deg. 
I det du putter dem i øret høres «connected» og så er de klare til dyst – sjelden har vi opplevd Bluetooth-enheter som parer seg så raskt med lydkilden, som i vår testperiode var en Huawei Mate 20 Pro. 

Om du vil pare med flere enheter holder du fingre på begge proppene i fem sekunder. 
Momentum true wireless kobler seg automatisk til den siste lydkilden den hadde kontakt med (maks åtte i minnet), men kan ikke være tilkoblet to samtidig, så du er nødt til aktivt å koble fra en for å koble til en annen i stedet, som er litt synd for deg som bruker PC og mobil litt om hverandre. 

Momentum true wireless støtter for øvrig AAC og AptX, som sørger for å gi høy lydkvalitet henholdsvis på iPhone og Android. 
I tillegg støtter de AptX 
Low latency som betyr at du vil oppleve svært liten forsinkelse i lydsignalet når du ser på film eller lignende og dermed unngå lipsync-irritasjon. 
Lakmustesten her er å spille rytmespillet Dancing line i blinde, og det gikk brillefint uten å se på skjermen. 

Sitter godt 

Akkurat hvor godt in-ear-modeller sitter er noe som selvsagt varierer fra person til person, men det hjelpes godt når produsenten legger ved flere tupper slik at man kan finne de som sitter best. 

Med i esken på Momentum true wireless får du fire par – selv måtte jeg bytte ut de som var standard med de som var hakket større, og da sitter de nærmest som støpt i ørene, og det går helt fint å bevege seg rundt uten at de mister taket. 

For øvrig puttes disse i ørene før man vrir dem litt bakover for å få den riktige vinkelen. 

Ikke den beste betjeningen 

Det er på ingen måte uvanlig å betjene ørepropper som dette via berøringsfølsomme flater på proppene, og det er også tilfelle for Sennheiser-modellen. 

I den tilhørende appen får du en kjapp innføring, og alle snarveier er forhåndsprogrammert og kan ikke endres. 
Det betyr blant annet at du endrer volumet ved å holde fingeren inne på en av øreproppene, mens ett, to og tre korte trykk har annen funksjonalitet. 

En innsigelse fra får side er at du må trykke ganske hardt, og at du må treffe ganske riktig på midten av flaten – her synes vi Apple har løst det langt bedre med Airpods, der du bare så vidt trenger å prikke borti. 

Spesielt synes vi det er vanskelig å prikke to ganger, som henholdsvis hopper til neste sang på venstre øre og slipper inn omgivelseslyd på høyre øre. 
Her må du taime prikkene så til de grader i tråd med Sennheisers oppskrift at vi misser fire av fem ganger. 

Kjekt er det at musikken automatisk pauses om du drar ut en av proppene, men her har Sennheiser løst det noe merkelig – det virker som om det er avstanden til den andre øreproppen som er avgjørende, så om du tar ut den andre, eller holder den første litt for nærme hodet, starter musikken å spille igjen. 
Det er altså ingen sensor som registrerer om de faktisk sitter i øret eller ikke. 

Og dermed opplever vi altså at det å ta dem av seg og legge dem på kontorpulten gjør at de fortsetter å spille musikk. 
Om du ikke er oppmerksom her, og pauser musikken manuelt, kan du få deg en ubehagelig overraskelse batterimessig, med andre ord. 

Med mindre du alltid putter dem i etuiet, da, for da slår de seg av. 

Låter helt fantastisk 

Er dette noe du kan tilgi, får du imidlertid neppe kjøpt et bedre par med trådløse ørepropper, for Sennheiser Momentum True Wireless låter rett og slett eksepsjonelt godt. 

Lyden er krystallklar og velbalansert, med en varm og fin klang og en bass som på ingen måte dominerer lydbildet, men som allikevel er godt merkbar. 
Mellomtonen og diskanten låter meget godt og detaljert når vi setter på Melody Gardots «Baby, I'm a fool», der stemmen og vispene gjengis meget behagelig samtidig som det orkestrale i bakgrunnen låter rikt og velkligende. 

Og sjelden har jeg hørt Ralph Myerz «Think twice» gjengitt med så god presisjon og instrumentseparasjon som på disse Sennheiserene. 
Det samme går for Gurus «When you're near» med sine funky basslinjer, eller den dunkle bassen i Muse' «Dig down». 

Dette er rett og slett de beste trådløse in-ear-modellene undertegnede har hatt i ørene, og lydmessig står dette lett til toppkarakter. 

Hva gjelder handsfree-bruk synes vi også de fungerer godt, i hvert fall om du holder deg innendørs – i støyfulle omgivelser på toget synes motparten at vi ikke var så lette å høre, selv om vi hørte godt selv. 

Positivt er det i hvert fall at du får lyd på begge ørene når du snakker med andre, og du kan både ta i mot samtaler og foreta dem uten å trekke frem mobilen; sistnevnte ved å bruke Google Assistant/Siri, som er tilgjengelig med et trykk på høyre ørepropp. 

De har riktignok ikke den samme Assistant-støtten som Bose QC 35 II og Sonys 1000X-hodetelefoner, der du også kan få opplest varsler på ørene når de tikker inn på telefonen. 

Konklusjon 

Hadde lydkvalitet vært det eneste kriteriet, ville Sennheiser Momentum true wireless definitivt stått til full pott på terningen, for dette er de beste trådløse in-ear-modellene vi har hørt. 

Men det er noen skjær i sjøen. 
Betjeningen på øreproppene er ikke så veldig elegant utført, der du må trykke hardt, presist og i takt med Sennheisers definerte intervall, som gjør dobbelt- og trippeltrykking spesielt vanskelig. 
Det er heller ikke ideelt at de stopper å spille når du tar ut én, men fortsetter når du tar ut den andre. 

Batteritiden utmerker seg ikke, og med en ganske høy prislapp er de dyrere enn mange av konkurrentene. 
Allikevel – er du villig til å bla opp nesten 3.000 kroner for et par trådløse in-ear-modeller bør Sennheiser Momentum True Wireless så definitivt være blant de du vurderer tyngst. 
