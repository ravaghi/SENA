Film:Stor fis gir mange glis 

Mer drønnende promp enn det denne filmen byr på, har du neppe opplevd. 
Med kaskader av musikk blir det en smule pompøst - eller prompøst. 

Det er prompefeber i landet. 
Riksteatret og Nationaltheatret har scoret høyt med sine promponale festligheter. 
Nå har prompepulveret funnet veien til filmen. 

Den vil garantert treffe et stort publikum, selv om den mangler noe av det lekende og umiddelbare publikumsfrieriet sceneversjonene byr på. 

Jo Nesbøs Proktor-univers er spekket med frodig og sprelsk fantasi; den lille rødhårete Bulle, venninnen Lise, en noe eksentrisk professor, noen teite og dumme tvillinger, samt en håndfull voksne som er karikert til det ytterste. 
Det er en eventyrverden breddfull av fjerte-komikk og en del doser absurd humor. 

Regissør Frölich har skapt en fin tone mellom de tre hovedpersonene; to barn som mangler oppmerksomhet fra familie og venner, og en ensom, kjærlighetslengtende skrue av en professor. 

Joner gir professoren varme, sårbarhet og humoristisk kreativitet. 
Glaister er fin og smart som Lise og Noraker er en munter og geskjeftig liten Bulle. 
Utover muntre og til dels spennende episoder tilfører de filmen en dimensjon av omtanke og omsorg. 

Gjennom nyanser og små detaljer vises også dette universets mørkere og skarpere side. 
Med unntak av professoren er det øvrige voksengalleriet satt i et grelt lys. 

Som i mange eventyr er de er på en annen klode enn sine barn, i beste fall vennligsinnede, i verste fall slemme. 
En anakonda i det Oslos indre havnebasseng tilhører også filmens mer ubehagelige bekjentskaper. 

Det er prompen som gir filmen salutt. 
Her går det til himmels med drønn på linje med en amerikansk romferge. 
Der er morsomt og bærer preg av en fortelling som bobler av overskudd. 

Flyten i filmen er ikke like overbevisende effektiv. 
Den bremses i blant av et episodisk preg, og til tider forsøker musikken å overgå prompesaluttene. 

Men bevare meg vel; en stor fis gir gode glis - det gjelder også for denne filmen. 
