Tropic Thunder
Rå, brutal, nådeløs, hensynsløs og veldig, veldig morsom! 

Bomber og granater! 
Jeg så virkelig ikke dette komme. 
Ben Stiller har prestert en fantastisk komedie. 
Tropic Thunder er en av høstens aller morsomste filmer! 

Stiller er både manusforfatter, regissør og hovedrolleinnehaver, og leder an et fantastisk galleri som blant andre inneholder Jack Black, Nick Nolte og Robert Downey Jr. 
Tropic Thunder er rå, den er brutal, den er nådeløs, den er hensynsløs! 
Og fremfor alt, den er veldig, veldig morsom! 

Skuespillere i jungeltrøbbel 

Fire falmede stjerner vil lage tidenes krigsfilm basert på en Vietnam-veterans bok om sine opplevelser. 
Men innspillingen får store finansielle problemer, og regissøren bestemmer seg for å løse det på en heller ukonvensjonell måte. 

Skuespillerne droppes midt i den vietnamesiske jungelen, og skal spille seg igjennom manuset mens de filmes av skjulte kameraer. 
Problemene starter når skuespillerne havner i ekte trøbbel, men tror det er en del av innspillingen. 

Et spark i baken til Hollywood 

Det er morsomt når noen parodierer seg selv, og her får Hollywood mange spark i baken. 
Det finnes nok av slike falmede filmstjerner som har urealistiske høye tanker om seg selv. 
Her tas de på kornet, med bitende dialog, skarpe observasjoner og morsomme situasjoner. 

Filmen leker røft med tøffe titler som Platoon, Predator og Apocalypse Nå. 
Den har en rekke actionscener, som faktisk er utrolig bra filmet, omtrent som de ville blitt i en seriøs krigsfilm. 
Selvsagt går det over alle støvleskaft her og der, men det gjør det i John Woo-filmer, også! 

Fantastisk persongalleri 

Det som gjør Tropic Thunder ekstra bra er et fantastisk persongalleri. 
Ben Stillers Tom Cruise-lignende Tugg Speedman blir bare enda morsommere av at Tom Cruise faktisk er med i filmen selv, som en brutalt kynisk filmprodusent. 
Cruise viser seg fra en helt ny side, og fremstår som en overraskende god komiker! 

Men den uten tvil beste figuren i Tropic Thunder spilles av Robert Downey Jr. 
Kirk Lazarus er en australsk karakterskuespiller som ved hjelp av pigmentbehandling har forvandlet seg til afroamerikaner. 

Han beveger seg som Bill Cosby, ser ut som Lester Freamon i The Wire og snakker som Bill Duke i Predator. 
Resultatet er en uforglemmelig figur for komediens historiebøker! 

Jeg har gitt Ben Stiller endel pepper de siste åra etter flere svake filmer, men nå rykker han en divisjon opp. 
Tropic Thunder er en komedie helt etter min smak, og selv om den ikke trøkker inn morsomme poenger hele tiden, så ligger latteren på lur gjennom hele filmen. 
Og den har noen høydepunkter som fikk meg til å le så jeg hikstet og ristet, selv om jeg satt mutters alene på pressevisningen. 

Tropic Thunder? 
Jeg føler meg kallet til å sitere filmplakaten: 
”Get some!” 
