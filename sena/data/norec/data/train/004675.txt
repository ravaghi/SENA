Self/less
Middels sci-fi-thriller som mangler særpreg. 

Tarsem Singh er regissøren av The Cell, The Fall og Immortals, alle filmer med et sterkt visuelt preg. 
Nå har han laget sin hittil kanskje streiteste film, nemlig Self/less med Ryan Reynolds i hovedrollen. 

Det er en tidvis spennende thriller med sci-fi-elementer, men plages av en uforløst historie, actionsekvenser av den enkle sorten og skuespillere som kanskje ikke tror fullt og helt på historien de er satt til å spille ut foran kamera. 

Derfor blir Self/less kun en middels god film, som går rett på Blu-ray, DVD og strømming. 

Oppdager en farlig hemmelighet 

Den dødssyke milliardæren Damian (Ben Kingsley) henvender seg til et mystisk selskap som kan overføre bevisstheten hans til en ny og frisk kropp, skapt i et laboratorium. 

Den nye Damian (Ryan Reynolds) lever livets glade dager, helt til han oppdager en farlig hemmelighet som gjør at han blir jaktet av selskapets sjef, Albright (Matthew Goode), og hans farlige håndlangere. 

Hele tanken om å overføre bevissthet til en ny kropp er selvsagt et litt søkt premiss, som filmen behandler glatt og enkelt. 

Filmens figurer godtar prosessen litt for kjapt, og med liten grad av undring, slik at hele opplegget virker ganske kunstig. 

Kanskje hadde det blitt for rart med en forsøksvis forklaring, men historien er basert på at få figurer stiller spørsmål. 
Og publikum skal bare godta at dette fungerer. 

Jeg stusser litt med det samme, men velger å glemme det etter hvert som filmen går over til å bli en jaktfilm i stedet for sci-fi-drama. 

Borger ikke for sterkt særpreg 

Ryan Reynolds gjør en helt grei rolle som Damian, men hans væremåte føles ganske annerledes enn Ben Kingsleys eldre versjon. 
De to personlighetene samsvarer ikke særlig godt. 

Matthew Goode er akkurat passe hensynsløs som sjefen for kroppsbytteselskapet, selv om det ikke forklares hvordan en briljant vitenskapsmann på jakt etter nytt liv skulle bli så innbitt på å ta liv. 

En annen viktig person i historien er Madeline (Natalie Martinez), som jeg ikke skal forklare funksjonen til, men jeg kan si at Martinez kanskje har den vanskeligste oppgaven og løser den ikke med like stor suksess hele veien. 

Self/less fremstår som en jobb for regissør Tarsem Singh, ikke et personlig prosjekt. 
Visualiteten fra hans tidligere filmer er tonet sterkt ned, og får den til å se ut som om hvem som helst kunne stå bak. 

Ryan Reynolds i hovedrollen borger heller ikke for et sterkt særpreg, men han fungerer godt nok som både dramatisk skuespiller og actionhelt. 

Self/less har blitt en film som er grei med Grandiosa på fredag kveld, men den er stort sett glemt i løpet av lørdagen. 
