Derfor reiser vi bort i julen
Flust av fridager gjør at ekstra mange reiser bort i julen i år. 

- Julebestillingene strømmer på, 14 prosent opp i forhold til i fjor, forteller Ellen Wolff Andresen, markedssjef i Ticket Feriereiser. 

En undersøkelse Infact har gjort for VG, bekrefter at mange av oss skal reise bort i år. 
Hver tiende nordmann forteller at de skal til utlandet i julen. 
Det er flest Oslo-folk som reiser utenlands, mens nordlendinger holder seg mest hjemme. 

Apollo har beregnet at rundt 100.000 nordmenn skal tilbringe årets jul eller nyttårsaften i varmere strøk. 

Flest til Gran Canaria 

I tillegg kommer de som skal på utenlandsferie andre steder, som til storbyer og på ski. 

Men reisemål nummer en for de som skal utenlands i juleferien, er og blir Gran Canaria. 
Deretter følger Bangkok, Tenerife, Phuket og London, skal vi tro Tickets salgslister. 

Også de største charteroperatørene opplyser at flesteparten av gjestene deres reiser til Gran Canaria i julen. 

Jul med splash 

Familien på tre gleder seg til å feire jul på hotell med oppvarmet basseng, spa og badeland. 

- Da sønnen min hørte at vi skulle bo på den typen hotell som Star Tour kaller for «Splash,» begynte han å glede seg med en gang. 
Han har ingen problemer med å bytte ut ski og snø med et stort badeland, sier Jeanette Solvang. 

Det var hun som tok initiativet til at de skulle feire jul i varmere strøk i år. 
Både fordi hun lengter etter sol og varme, men også fordi hun synes det var på tide å gjøre noe nytt, siden hun ikke har så mye familie det er naturlig å være sammen med på selve julaften. 

All inclusive 

Hun var litt i tvil om hun skulle få med seg gutta sine til Syden når det bare ble de tre sammen. 
Men de var ikke vanskelige å be. 

Nå blir det julaften på hotell med all-inclusive i Tauritodalen på Gran Canaria. 

- Men vi blir bare borte i en uke, så da rekker vi også å treffe familie hjemme mens skolen ennå har juleferie, sier hun. 

Nå er hun spent på hvor mye julestemning det blir på hotellet, og om de får servert julemat på julaften. 

- De siste årene har jeg ikke gledet meg til å pynte til jul. 
Så når jeg nå reiser bort har jeg heller ikke behov for å ta med meg noe. 
Men vi tar med oss noen julegaver. 
De vi får plass til i kofferten, sier Jeanette Solvang. 

FØLG @vgreise på Instagram! 

Bort fra julestresset 

I en undersøkelse Star Tour har gjort blant sine 1800 nyhetsbrev-abonnenter, svarer nesten hver fjerde at de har tilbragt julen utenlands en gang de siste tre årene. 

For åtte av ti var det ønsket om å komme til sol og varme, vekk fra kulde og mørke, som fikk dem til å reise. 
Fire av ti svarte at de reiste for å komme bort fra julestresset. 

De to siste årene har julen vært gunstig for reiselystne. 
Også i år ser det bra ut. 

Tar du ut fem feriedager, kan du være borte i 16 sammenhengende dager rundt jule- og nyttårstider. 

– 
Dette virker selvsagt positivt på reiselysten, og fører til at ekstra mange velger å feire jul og nyttår utenlands i år, sier Wolff Andresen i Ticket Feriereiser. 

Til Thailand 

– Selvsagt skal vi feire julaften, men gavene blir nok kjøpt inn på et lokalt marked. 
Det sier Petter Johannessen Grødem, som drar med familien til thailandske Koh Lanta i julen. 

Nøtterøy-familien på fem kjenner Thailand godt etter flere ferieturer dit. 
Et halvt år bodde de også på familievennlige Koh Lanta, og ble kjent med driveren av Lanta Sand Resort & Spa, der de denne julen har leid seg en deilig, stor bungalow direkte på stranden. 

Barnefamilien har aldri feiret jul utenfor Norge før, men i år passet det bra med mange «løse fridager». 

- Spennende 

- Vi syntes det virket spennende å prøve en helt annen type juleferie, sier familiefaren. 

Mor Kjersti, som selv jobber i reisebransjen, står bak logistikken som gjør at de kan være borte over to uker og bare ta ut noen ytterst få feriedager. 

- At vi har vært der nede før og vet hva vi kommer til, gjør at vi kommer raskt i Thailand-modus, tror Petter. 

Koh Lanta er Thailands kanskje aller mest familievennlige reisemål, og ungene Sara Vår (som blir 13 på turen), Noah (9) og Linus (5) gleder seg vilt alle tre. 

Sammen på julaften 

Svenske barnefamilier fant tidlig fram dit, og er fortsatt tallrikt tilstede på den syd-thailandske ferieøya. 

- Svensker er hyggelige folk, sier familiefaren. 
– Thailand er jo i seg selv veldig familievennlig, og på Koh Lanta er infrastrukturen svært god, så det er lett å ta seg rundt og oppleve ting. 

Med Koh Lanta som base blir det garantert øy-utflukter i den flotte skjærgården. 
Familien skal bl.a. bo noen dager på idylliske Koh Ngai. 

- Hvordan blir selve julekvelden under palmene? 

- Vi reiser sammen med både venner og annen familie. 
Til sammen blir vi 15 på tur, som sikkert kommer til å feire julaften sammen. 
Ellers blir det ikke så mye julestyr, tror Petter Johannessen Grødem. 

Får nye venner 

- Jeg reiser alene sammen med andre, sier Siri Evensen, som for første gang skal oppleve Romas herligheter i nyttårshelgen. 
Det er første gang den reiseglade Larvik-kvinnen i 60-årene drar på romjulstur og blir borte i nyttårshelgen. 

Hun skal være med Carpe Diem til den evige stad, og er full av forventninger ettersom forrige «reise alene sammen med andre»-tur arrangert av singelreise-spesialisten ble en kjempeopplevelse. 

- Da dro vi et 20-talls mennesker til Bali, Singapore og Kuala Lumpur, en helt fantastisk reise full av høydepunkter, forteller Siri. 

- Nyter fellesakapet 

Hun har vært enke i 25 år, lever alene og nyter felleskapet med likesinnede på Carpe Diem-turene. 

– 
Vi blir alltid en fin gjeng. 
De aller fleste som drar på ferie er jo hyggelige, positive folk. 
Alle er jo innstilt på å ha det fint på ferie – og ikke sjelden knyttes varige vennskap, forteller Siri – som i nyttårshelgen altså besøker Roma for aller første gang. 

- Blir det nyttårsmesse på Petersplassen? 

- Et besøk i Peterskirken og Vatikanet står på tur-programmet, men akkurat hvor vi skal feire nyttårsaften er jeg usikker på, svarer Larvik-kvinnen. 

Pizza-bakekurs 

Men feiring blir det, ifølge Carpe Diems nettsider. 

Pizza-bakekurs står også på programmet. 

Julaften skal Siri og ti andre arrangere «Foreningen Julaften i Larvik» i hjembyen, også det et sosialt evenement med mye hjerterom. 

- 120-130 gjester er ventet, så det blir spennende, sier Siri. 

Etter å ha arrangert juleselskap for over hundre mennesker, imøteser hun Roma-turen – med mer sosialt samvær og kanskje flere nye bekjentskaper. 

Eksterne lenker 
