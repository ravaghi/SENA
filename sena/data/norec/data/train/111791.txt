Prima Donna!
VALLE HOVIN (VG) 
Ok da - Madonna (50) er popdronningen også i plaskregn. 

For i går kveld ble betongdekket på Valle Hovin forvandlet til en dreneringsfri vannpolobane etter et ellevilt torden- og regnvær over hovedstaden. 
Salig er dagens forkjølelse til de som i går til slutt ga f... og trasket barbeinte rundt i overvannet foran scenen... 

Men fandenivoldskheten fra publikum smittet tydeligvis over på Madonna selv. 
Begge parter var i går langt bedre enn på tirsdag, selv om Madonna ikke avvek fra konsertprogrammet. 
Men er det én ting Madonna kan langt bedre enn de fleste i pophistorien, er det å iscenesette seg selv. 
Da er en norsk regnskur tross alt ingen utfordring. 

Den overlagte perfeksjonismen kommer enda tydeligere frem etter å ha sett verdens største gjenlevende popikon to ganger på tre dager. 
Stikkordet er videoformatet. 
Musikkvideoene har gjennom 25 år vært vitale for Madonnas klatring til ikonstatus, og videoene er helt sentrale også i årets «Sticky & Sweet Tour». 

MTV skapte Madonna om til en «material girl in a material world». 
Hun ble superstjerne via MTV på åttitallet og deler samtidig sin rakettfart til superstjernestatus via MTV med sin ikon-make på herresiden, Michael Jackson. 
Det er nesten skremmende å tenke på at de to ble født med kun tretten dagers mellomrom for snart femtien år siden, bare fire timers kjøretur unna hverandre. 
Dessverre er bare én av dem tilbake. 

Kanskje er det nettopp Madonna fordi hun hele tiden - kledd i siste skrik fra Gaultier til Givenchy - iskaldt har styrt sin karriere mot å være rollefigur for andre kvinner på ulike områder. 
Grunnlaget la hun på siste halvdel av åttitallet ved nærmest manipulativt i sine videoer plassere seg som et forbilde i aksen mellom den jomfruelige madonnaen («Like A Virgin») til den mer vellystige skjøgen («Justify My Love») - med den religiøst seksuelle koblingen i «Like A Prayer» innimellom. 

Michael Jackson konsentrerte seg om å skape populærmusikalsk kunst og vise det via sine videoer. 
Madonna ville enda mer - hun ville forme en hel feminin generasjons personlighet gjennom konsekvent å skifte ham som en kameleon. 

«Long live the King!» utbrøt Madonna på Valle Hovin i går, under sin etter hvert velkjente hyllest til Michael Jackson i «Holiday»s midtparti. 
Dronningtronen vil hun nok selv ha, men hun trenger tydeligvis hjelp for å opprettholde retten til den. 
Derfor blir konsertens bruk av videobilder nærmest avslørende i all sin navnedropping av de siste års mest kontroversielle og innovative artister. 
Britney Spears, Pharrell, Timbaland og Justin Timberlake er alle like synlige via videoskjermen som Madonna selv er på scenen. 
Er det et statement som vi skal tolke som et rop om moderniseringshjelp? 

Madonna tøyer kanskje ikke tabuer lenger. 
Ikke musikalske grenser, heller. 
Men hun trenger det ikke. 
Hun har - i motsetning til Michael Jackson - tilsynelatende kontroll både over karriere og person. 
Statusen er allerede sikret. 

80000 nordmenn bør være enige. 
Det har vært en takknemlig begivenhet endelig å ønske Madonna velkommen til Norge. 
Heldigvis vet vi ikke hva hun finner på neste gang hun kommer. 
Madonna i et nøtteskall. 

Madonna - Sticky & Sweet Tour Sted: 
Valle Hovin Publikum: 40000 
