Friske nyord løfter den klassiske undergangsfortellingen «Under»
Hos J.K. Rowling bærer de språklige nyvinningene magien. 
Hos dikteren Øyvind Rimbereid bærer de fremtiden. 
Velvalgte nyord gir her liv til dystopiserien «Søsteranarkistane». 

Først kom «Dødslekene» av Suzanne Collins, trilogien som på film heter «The Hunger Games». 
I kjølvannet følger fortsatt dønninger av dystopier. 
Har ungdom flest så kompliserte liv at de griper til bøker som reduserer utfordringene til dette ene – kampen for å overleve? 
Eller har de det så godt at de liker å leke med tanken på å være i livsfare? 

Dystopiene spiller i alle fall på frykt for fremtiden. 
Bergensekteparet Hilde K. Kvalvaag og Sturla Bang gir oss en menneskeskapt miljøkatastrofe og et tyrannisk diktatur. 
«Under» er nervepirrende lesing og samfunnskritikk på én gang. 
Rent språklig er den unik. 
Innholdet er derimot påfallende typisk. 

Det lukter kinesisk kommunisme av sovesalen, matsalen og fabrikkhallen der Ela lever blant sine medsøstre i Zeijang-Volvo. 
Hun tilhører «prodeininga», produksjonsenheten, i grønn sektor. 
«Familiar og venner skal splittast for rettvis fordeling av kjærleik,» sier Ingmor, lederen Ela setter sin lit til. 

Romanen er basert på en av dystopienes mest brukte oppskrifter, derfor tar det ikke lang tid før Ela oppdager at hun blir lurt. 
Jentene som forsvinner blir ikke forflyttet, de blir drept. 
Ela er slave, Ingmor er tyrann og autoriteter er ikke til å stole på. 

Sannsynligvis har skoleungdom et evig behov for å lese om mangel på frihet. 
Og siden vi bor i et land der hver fjerde stemmeberettigede lot være å stemme ved siste valg, er det sikkert rom for nok en roman som minner om hvor galt det kan gå hvis du passivt lar andre bestemme over deg. 

Ela er katalysatoren som frustrert ruller opprøret mot urettferdighetene i gang. 
Jeg merker meg smerten hennes ved å oppdage at opprør koster uskyldige liv. 
I dystopier er evnen til medfølelse gjerne forbeholdt de gode. 
(Som om det ikke fins andre moralske rettesnorer å handle etter dersom du vil andre vel.) 
Vaktene får til og med «pervitinpiller» så de «ikkje skal bli plaga med empati». 
Virkelig banalt blir det likevel først i fremstillingen av Elas fiende i det daglige. 
Sarin er feit og stygg og har til overmål et giftig hjerte. 

Zeijang-Volvo er bygget på ruinene av «dei tre store utryddingane». 
Under byen ligger rester av vår tid, et metronett fullt av avstengte tunneler hvor undergrunnsbevegelsen gjemmer seg. 
Hva kan ha gått galt? 
Forurensningen er i alle fall påtrengende. 
Regnet renner svart og ustoppelig. 
Å gå utendørs krever beskyttende frakk og maske for å puste trygt. 
At denne trusselen er velbrukt litterært, gjør den ikke mindre aktuell. 

Regnet og diktaturets brutale metoder er likevel litt for velbrukte til virkelig å skremme meg. 
Det gjør derimot språket til makthaverne. 
Minner ikke dette avhumaniserte tåkepratet om vårt eget New Public Management? 
«Hausting av blodressursar frå alle sektorar skal skalerast opp til 85 prosent av berekraftig blindsone.» 
Det skal altså tappes mer blod av folk. 

Bokens sci-fi-teknologi får også sin ekthet og kraft gjennom språket. 
Stort mer enn ordet behøves ikke for å forestille seg skytevåpenet «sonPào», syntetisk mat som «synteple», «nanotepper» til dyner og kommunikasjon ved hjelp av flygende «infoSekt». 

Antagelig ligger dessuten mye av nøkkelen til den mystiske fortiden gjemt i ordene. 
Kan opprøret faktisk være ledet av en kunstig intelligens med svensk opphav? 
De tålmodige vil nok få se. 
Foreløpig fremstår kraftuttrykkene mer som banning for banningens skyld enn som identitetsmarkører. 

Cào tā māde for en irriterende slutt! 
Tenk å avslutte med å sette hovedpersonen i livsfare når neste bind i den varslede trilogien neppe er å se før neste år. 
Ge pì! 
