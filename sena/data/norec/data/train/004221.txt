Captain Phillips
En fryktinngytende neglebiter fra virkeligheten! 

Tom Hanks spiller hovedrollen i Captain Phillips, som handler om en gisselsituasjon utenfor kysten av Somalia. 
Men det er ikke bare kapteinen som er i knipe. 

Filmen gjør også meg til gissel gjennom en to gnistrende timer. 
Dette er nemlig en thriller med en ekstrem nerve og overhengende følelse av fare. 

Regissør Paul Greengrass holder meg i et jerngrep mens han overvelder sansene mine med skremmende inntrykk. 
Det er lenge siden jeg har følt frykten så tilstedeværende på kino! 

Forrest Gump i fare? 
Jeg er med! 

Filmen er basert på den virkelige kaptein Rich Phillips og det som hendte i 2009. 
Det amerikanske skipet Maersk Alabama blir kapret av fire somaliske pirater i Adenbukta. 

Det oppstår en dramatisk psykologisk kamp mellom en forsiktig kaptein og desperate kaprere med voldsomme temperamenter. 

Den amerikanske marinen mobiliserer flere skip i området, og tilkaller Navy SEALS fra USA, men er det tidsnok? 

For at filmen skal fungere, må jeg som publikummer investere følelser i hovedpersonen. 
Derfor er det genialt å la Tom Hanks, Hollywoods kanskje hyggeligste stjerne, spille hovedrollen. 

Forrest Gump i fare? 
Jeg er med! 
Hank gjør til og med en av sin karrieres beste roller. 

Han gir kaptein Phillips et høyst menneskelig preg, med troverdig reaksjonsmønster, og stadige hint til hans frykt for verst tenkelig utgang. 
Han opptrer klokt og modig under ekstreme situasjoner, men er ingen heltefigur. 

Har ingenting å tape 

De fire kaprerne er skremmende skildret, spesielt lederen Muse (Barkhad Abdi) og hans uforutsigbare kompanjong Bilal (Barkhad Abdirahman). 
De er desperate, khat-tyggende, psykotiske mennesker med alt å vinne og ingenting å tape. 

Filmen lar oss få et glimt inn i deres virkelighet, og håpløsheten de kommer fra. 
Kanskje kunne Billy Rays manus ha undersøkt bakgrunnen deres nærmere, for kanskje å avdekke hva som har fått somaliske fiskere til å bli voldelige pirater. 

Men dette er først og fremst kapteinens historie, vi opplever den gjennom hans øyne, og han har ikke denne informasjonen. 

Paul Greengrass har laget knallsterk film om kapring tidligere, nemlig United 93. 
Følelsen av desperasjon og hjelpeløshet er like stor denne gangen, mens handlingen raser avgårde med involverende kameraarbeid og fortreffelig klipperytme mot et nervepirrende klimaks. 

Bare av og til føler jeg at Henry Jackmans musikk blir litt for tilstedeværende, og overdøver spenningen i stedet for å underbygge den. 

Men ellers er Captain Phillips en fryktinngytende neglebiter fra virkeligheten, med en knallsterk hovedrolle av Tom Hanks! 
