Tok seg bra ut
Det er mulig vokalist og gitarist Sam Endicott lider av et kombinert Elvis/Morrissey-kompleks, men han tar seg godt ut på en scene. 

Kristiansand: 
The Bravery er kalt årets The Strokes, og gjengen fra New York sparer verken på maskaraen eller de tøffe gitarriffene. 

— Dette er vårt første besøk i Norge, sa Sam og lovpriste landet som det vakreste bandet hadde sett, og sa en stor takk til alle «hot ass-Norwegians». 

Slikt liker vi. 
Likevel fikk The Bravery en litt dempet mottakelse, men Bendiksbukta i ettermiddagsvarmt solskinn er ikke den helt rette ramme for rockeposørene. 
En svett nattklubb hadde passet bedre. 
De har heller ikke tilstrekkelig låtmateriale til å holde koken oppe i fulle tre kvarter. 

«The black cat» kom som en hyllest til U2 som de nylig fikk varme opp for, mens resten helst var hentet fra debutalbumet «The Bravery». 
Mot slutten fikk vi «Ring song», en låt om å leve i New York, og det hele ble avrundet med «Fearless». 
En halvveis overbevisende konsert, fra et band som har mulighet til å vokse seg sterke. 
