Tramp på en emoji
Har du noen gang hatt lyst til å se en film om livet inne i en smarttelefon? 
Selvsagt har du ikke det. 

Filmer kan baseres på så mangt. 
Alt fra romaner, skuespill, tegneserier og sit-coms til dataspill kan fungere. 
De kan fungere fordi filmskaperne får et univers og et sett karakterer å ta utgangspunkt i. 
Men at det også skulle være mulig å lage en severdig film om emojis – altså de teite, små symbolene folk henger på meldingene sine når de ikke klarer å uttrykke seg med ord – kan herved anses som grundig motbevist. 

"Emojifilmen" følger en gul runding som heter Gene i hans forsøk på å bli en emoji som alle de andre emojiene. 
Ferden går gjennom en grell, absurd marerittverden av apper og levendegjorte nettroll og mobilvirus. 

"LEGO®filmen" (2014) lyktes helt sykt mye bedre i sitt forsøk på å blande reklame med satire. 
"Innsiden ut" (2015) lyktes helt sykt mye bedre med å gi liv til noe så abstrakt som følelser. 
"Emojifilmen" er kun et masete, skravlete, desperat forsøk på å tjene penger på noe som er i tiden. 

Foreldre, vær så snill å ikke ta med ungene på denne filmen. 
Ikke bare risikerer dere å gjøre deres egne avkom dummere, men Sony kan også bli oppmuntret til å lage flere emojifilmer. 
