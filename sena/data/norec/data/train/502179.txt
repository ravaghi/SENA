Svært underholdende fra kultbandet Sparks
Noe av det rareste vi har sett på Bergenfest. 

Det skulle ta nesten 50 år fra Sparks debuterte på plate til de kom til Bergen. 
Men brødrene Ron og Russell Mael holder fremdeles koken til tross for at de er blitt 72 og 69 år gamle. 
Den siste platen «Hippotamus» kom i fjor til både gode kritikker og akseptable salgstall. 

En underlig blanding av rock, techno, operette og alt du ellers kan tenke deg. 
Med fem ekstra musikere i bandet – alle iført rosa dressjakker – ser de ikke akkurat ut som standard Bergenfest-artister. 
Vokalist Russell med århundrets mest mislykkede hårtupê og Ron bak pianoet med steinansikt, blek bart, hvit skjorte og rosa slips. 

Selv om plenen er fullsatt er responsen mer undrende enn overstrømmende. 
I den grad en skal sammenlikne kveldens forestilling med noe må det være Queens «A Night At The Opera». 
Det låter helt ålreit -om enn noe sært. 

Men det blir skikkelig liv i publikum når eldstebror Ron til slutt kaster slipset og gir seg hen i en heller sær dans på scenen. 
Og selvfølgelig kommer også Sparks største hit etter hvert, «This Town Ain’t Big Enough For Both Of Us». 
Toppet listene i 1974. 

Knapt dagligdags kost, men absolutt minneverdig 
