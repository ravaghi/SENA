Idol for viderekomne
Det er feststemning over NRKs «Stjernekamp». 

TV: 
Ingen tvil. 
Med «Stjernekamp» har NRK bestemt seg for å sette konkurrentene på plass og ta lørdagskvelden tilbake. 

Det er tydelig. 
De flesker til og lar hallo-dronningen Ragnhild Sælthun Fjørtoft introdusere showet på direkten på scenen så vi får rene MGP-følelsen. 
Så kjøres det på med et kolossalt åpningsnummer med skarptrommer, sangkor, dansere som tar salto og kveldens ti stjerner som rocker til Michael Jackson-musikk. 

Dét funker. 
Feststemning er stikkord for statskanalens storsatsing. 
Det er noe grandiost over showet som sendes live fra Chateu Neuf. 

Likevel må det sies at festen kan bli litt vel lang når den varer i 1,5 timer, når du kjenner de fleste gjestene godt fra før og du vet hva du får. 

«Monster fight» 
Konseptet er enkelt: 
Ti kjente norske artister er hanket inn for å konkurrere mot hverandre. 
I løpet av ti lørdagskvelder skal de prøve seg på en ny sjanger hver gang. 
I kveld åpnet ballet med musikalsanger. 
Underveis får deltakerne hjelp av fagfolk til å mestre nye teknikker. 

Journalist og eks-programleder Mona B. Riise og produsent Ole Evenrud utgjør dommerpanel sammen med en ekspert fra de ulike respektive sjangrene. 

Fra neste lørdag skal én artist stemmes ut hver gang. 
Det er det imidlertid ikke dommerpanelet som bestemmer. 
Det skal vi hjemme gjøre. 
Til tre kroner tekstmeldingen. 

Til slutt, etter «tidenes musikalske monster fight» skal kun én artist stå igjen som «Norges ultimate entertainer», får vi høre. 

Godstemning i stua 
Ideen å la gamle travere prøve seg på noe nytt i et slags idol for viderekomne er ikke all verdens original, men det er ganske moro, likevel. 
Ikke hysterisk underholdende, men slettes ikke verst. 

Vi liker å se kjente fjes overraske oss med å vise nye sider av seg sjøl. 
Det er morsomt når de overrasker oss både ved å gjøre det bedre eller ikke fullt så bra som vi hadde forventet. 

Å se Tuva Syvertsen fra Valkyrien Allstars gi jernet som prostituert under «Alabama Song», for eksempel, gir oss nytt, positivt blikk på artisten. 

Flott bukett Casterne fortjener ros for å ha hentet inn en variert og morsom bukett med sangere. 
Veteraner som Tor Endresen og Jenny Jensen side om side med mindre profilerte navn som Sisi funker bra. 

Uten tvil leverer mange av dem sangprestasjoner på svært høyt nivå. 
Det er en fornøyelse å høre på, men det bør det jo også være. 
De omtales vitterlig som stjerner fra før, disse deltakerne. 

Ikke bare er de dyktige, det er også valgt ut en gjeng med sympatiske og likandes folk. 
Vi blir glade av å se dem. 

Bergh er herlig 
At så mange slår oss å være sjarmtroll, kan skyldes at de bæres på gullstol gjennom showet av programleder Kåre Magnus Bergh som gjør en strålende jobb. 
Han er så jovial at det bør skrives med to v-er, «jovvial». 
Han var god i «Idol». 
Han er enda bedre nå. 

Han leverer morsomme kommentarer, han viser en oppriktig entusiasme, en bunnsolid og proff ro og han får stjernene til å skinne når han roser dem for strålende innsats. 

Mona B. Riise er også sprudlende engasjert. 
Evenrud kler også rollen som paneldommer, han har tross alt erfaring. 
En kan imidlertid lure på hvorfor de nesten utelukkende kommer med uhemmet skryt og ros, men så er deres rolle heller ikke den viktigste i konseptet. 

Det funker også godt med en liten introfilm til kveldens respektive sjanger. 
Alt i alt lykkes NRK godt i å skape en følelse av at vi ser «noe svært». 

Det blir spennende å se om de med sine ti syngende stjerner klarer å rappe seere fra TV2s dansende stjerner i «Skal vi danse». 

Hvorfor pause? 
Det er godt å se at NRK ikke har gitt opp lørdagskveldene våre, og at de flesker til. 
Sammenliknet med mange andre konsept som har vært servert de seinere år, er «Stjernekamp» underholdende. 

Men unektelig får vi en følelse av at det er et nederlag, rent underholdningsmessig, at vi er kommet dit at vi sitter og ser «gamle stjerner» i gamle programkonsept som synger gamle låter. 

Vi lurer også på hvorfor NRK deler programmet i to for å sende «Løvebakken» midt i. 
Hvorfor denne irriterende løsningen? 

PS: 
Dette sang artistene i kveld: 

Alejandro Fuentes: 
«Grease is the word» fra «Grease» Mariann Thomassen: 
«I don´t know how to love him» fra «Jesus Christ Superstar» Nico D: «Where do I go?» fra «Hair» Jenny Jensen: 
«Mamma mia» fra «Mamma Mia!» 
Rita Eriksen: 
«Out here on my own» fra «Fame» Tuva Syvertsen: 
«Alabama song» fra «Rise and Fall of the City of Mahagonny» Rein Aleksander:«Bring him home» fra «Lés Miserables» Sisi: 
«Aquarius» fra «Hair» Anneli Drecker: 
«Send in the clowns» fra «A Little Night Music» Tor Endresen: 
«You´ll never walk alone» fra «Carousel» 
