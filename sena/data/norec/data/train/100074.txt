Paul Weller - «22 Dreams»
(Island/Universal) 

Går inn i en fjerde kreativ vår, i en alder av 50. 

Mannen bak The Jam og The Style Council imponerte stort da han gjenoppfant seg selv som soloartist på første halvdel av nittitallet; nå tar han igjen et grep som bekrefter hans evne til å slenge kortstokken i været og samle den på fascinerende vis. 
«22 Dreams» er som et godt, gammeldags dobbeltalbum: 
68 minutter og 21 låter langt, komplett med essay og et omslag rikt på tolkningsmuligheter. 
Et herlig lappeteppe av musikalske stilarter: 
Klassisk mod-rock, hvit soul, tungt orkestrert pop, pianoballader, soft singer/songwriter-stil, psykedeliske lydcollager - alt finner sin naturlige plass her, og det er vanskelig å ikke bli imponert av Wellers trang til å tale sin alder midt imot. 

Det er likevel godt voksen musikk, dette - ikke et pinlig forsøk på å «henge med i tiden». 
Utpreget maskulin, i likhet med Wellers stemme, og klart myntet på folk som foretrekker platesamlingen sin i hyller, ikke på harddisk. 
«Oppfinnsom tradisjonalist» er muligens en selvmotsigende betegnelse, men det er slik Weller fremstår her. 

ANBEFALTE KJØP: 
«22 Dreams», «Have You Made Up Your Mind», «Empty Ring», «Where'er Ye Go», «Sea Spray» 
