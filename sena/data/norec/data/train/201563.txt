Black & Decker Gyro Driver skrutrekker
Denne skrutrekkeren styrer du ved å vri på hånden. 

Hadde det ikke vært bra med et elektronisk verktøy du kunne kontrollere bare ved en enkel håndbevegelse? 
Slik at du kan bruke venstre hånd til å holde, mens høyre hånd kontrollerer jobben. 
Det er nettopp dette Black & Deckers nye skrutrekker med gyroskop lover å gjøre. 
Vi har testet. 

Gyroskop? 

Et gyroskop (alternativt en gyro) er kort fortalt en enkel innretning som lar deg beregne en gjenstands plassering i rommet, og lar deg vippe eller vri på en gjenstand for å kontrollere den. 
De aller fleste har brukt det, uten å tenke over hvordan det fungerer. 

Innholdsfortegnelse:Gyroskop? 
Slik er skrutrekkerenSlik testet viI brukKonklusjon 

Slik er skrutrekkeren 

Ikke nødvendigvis venstrehåndsarbeid, men absolutt enhåndsarbeid, med andre ord. 
Det er altså denne teknologien Black & Decker har brukt i sin nye skrutrekker, som du kan styre med en hånd. 
Vi synes den var intuitiv i bruk, selv uten bruksanvisning, mens fotografen vår sablet den nord og ned etter å ha lekt litt med den for å ta bilder. 
Kraftglosene ble imidlertid raskt trukket tilbake, da vi fikk forklart hvordan den faktisk virker. 
Heldigvis er det enkelt beskrevet på pakken, om du er av den utålmodige sorten. 

Med andre ord: 
Se først, prøv etterpå. 

Det følger med en lader og ti bits, hvorav syv av dem er ekstra lange. 
Den kan selvfølgelig også brukes med de standardbitsene du allerede har. 

Ikke bare skru inn og ut: 
Er drillen sterk nok, er det ikke grenser for hva du kan bruke den til 

Slik testet vi 

Vi ga skrutrekkeren hardtesten, og hjalp til med å skru sammen et flatpakket kjøkken. 
I tillegg har vi luftskrudd ganske mye, for å venne oss til følelsen og lære å kontrollere den, til kollegaer og andre som måtte befinne seg i vår umiddelbare nærhets frustrasjon. 

Vi har skrudd mest inn - men vi har også demontert (og remontert) enkle møbler. 

I bruk 

Med Black & Deckers Gyro Driver er det gøy å skru. 
I hvert fall en stund. 
Det er absolutt en måte å få hjelp til å montere på, litt luftdrilling, og eventuelle handy mennesker vil stå i kø, for å vise hvordan de ville gjort det, og prøve hvordan det fungerer i praksis. 

Det vi var mest spent på var hvor lett det var å kontrollere at man ikke skrur for langt. 
Dette kan som flere flatpakkeentusiaster sikkert vet få noe uheldige følger. 
Vi har noen krater i en Billybokhylle eller to, og tør tippe at vi ikke er alene om det. 
Dette gikk forbausende greit. 
Det tok et par pysete forsøk, der vi måtte skru opp og ned dampen tre-fire ganger per skrue, men etter hvert ble vi rasende gode på å tilpasse bevegelsene. 
Klarer vi, klarer du. 

Batterilevetiden er det heller ingen ting å si på. 
I nyladet tilstand holdt batteriet gjennom en femtimers økt. 
Vi skrudde selvsagt ikke kontinuerlig - men når det er sagt, ville vi nok ha ladet den i pausene, om vi ikke skulle sjekke hvor langt den holdt. 

Se hvordan den virker her: 

Isoporbiten er kun brukt rent visuelt, for at det skal være lettere å se endringer i tempo og retning. 

Konklusjon 

Når du blir vant til den, gjør Gyro Driver-trekkeren jobben den skal. 
Den nye funksjonen er morsom, og det gjør, om ikke annet, at du sannsynligvis får mer hjelp med å montere flatpakkene enn om du hadde hatt en helt ordinær variant. 
Men når nyhetens interesse gir seg? 

Skrutrekkeren er fin til småjobber, men på større prosjekter blir vi sliten i hånden. 
Det er faktisk litt slitsomt for hånden at du må holde den fast for at den skal skru, når du skal montere ørten kjøkkenmoduler. 
Etter tre-fire, har vi lyst til å bytte. 

Nå kom ikke vi over noen situasjoner der vi ikke kunne bruke skrutrekkeren, men du vil nok kunne støte på situasjoner der det ikke er mulig å vri på hånden i den ene eller andre retningen. 
Dette er derfor en klar nummer to-skrutrekker, for deg som vil ha flere. 

Som gave til den som har alt og er mer enn gjennomsnittlig interessert i verktøy og elektronikk med det lille ekstra - ja. 
Og vi tar oss i å gripe etter den når vi skal gjøre småjobber. 
Dette er en supplementskrutrekker. 

Men skal du bare ha én skrutrekker, som du skal bruke en sjelden gang, men da gjerne over lenger tid, ville vi heller valgt en gammel klassiker, Bosch' IXO. 
Og til den seriøse hjemmefikseren, Bosch GSR Mx2Drive, som vi ga terningkast seks. 

Vi har valgt å gi denne terningkast fem, under forutsetningen at du allerede har en. 

Black & Decker BDCS36G (1x1,3Ah) 
