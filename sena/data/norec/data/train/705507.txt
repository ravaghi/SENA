Lyng:Der jazz møter viser 

En rask oppfølger til debuten, men trioen tar fortsatt livet med stor ro. 

Lyng: 
"Skyggen min" (Jøye Meg Musikk) 

Bare åtte måneder etter at Stavanger-trioen Lyng debuterte med albumet "Dragevind", er de tilbake med en ny plate. 

De holder på sin blanding av egen dialekt, fransk og engelsk, noe jeg fortsatt har litt problemer med. 
Men de har definert lydbildet ut fra medlemmenes ulike inspirasjonskilder, og det kan godt hende det er smart å holde fast ved dette. 
Tross alt er bare tre av 16 kutt på fremmedlandsk. 

Tekstene tar vokalist Rigmor Jønsson seg av, mens melodiene kommer fra gitarist Gerhard Ersdal. 
Tredje medlem er Astrid Espe på kontrabass og koring. 

Musikken ligger i skjæringspunktet mellom viser og jazz, og Lyng strikker et mykt teppe av musikken. 
Det gjør det vanskelig å bite seg merke i én bestemt sang. 
Samtidig setter hammondorgelet til Rolf Hinderaker en prikk over i-en på "Adle gamle dagar", og det kler Jønsson å synge intimt som her. 

Beste spor: 
"Adle gamle dagar". 
