Knallsuksess for Nasjonalballetten Ung
Det unge danseensemblet ved Nasjonalballetten er på turné for å markere at det er 60 år siden vi fikk opera og ballett som institusjon i Norge, og at det er 10 år siden operahuset i Bjørvika stod ferdig. 

Onsdag kveld gjestet de Kilden, og fikk applaus som fortjent - jeg vet ikke når jeg sist stod så lenge og klappet mens publikum hujet og ropte bravo. 

Denne uka har, antakelig litt tilfeldig, blitt de unges uke i Kilden. 
Mandag var det Trollmannen fra Oz. 
Onsdag var dagen for Nasjonalballetten Ung. 
Og fredag er det Ung Klassisk med KSO og to unge solister som har vunnet solist-rollen etter konkurranse for et år siden. 

Et stort publikum fikk gleden av å oppleve Nasjonalballetten Ung. 
For en kulturentusiast, undertegnede, som var ti år gammel da Den Norske Opera ble etablert med Kirsten Flagstad som den første sjefen, var det langt på vei en helt spesiell lykkelig kveld. 
Dette rare, lange landet så langt mot nord, og så utenfor folkeskikken i mange år, vi har endelig fått Nasjonalballetten Ung, og de viser seg å være helt formidable i dette faget som er så fremmed for så mange. 
«Jeg skal på ballett i kveld», hvor mange nordmenn sier det sånn dann og vann? 
Og enda mer: 
Jeg går på ballettskole? 
Så fjernt fra alt vi i hundreårene før oss har regnet for viktig. 

Men så er de her altså. 
Sytten ungdommer mellom 17 og 23 år, de fleste norske, noen fra andre land. 
Og hvordan er det mulig? 
Talent Norge har finansiert dette, og Talent Norge AS ble stiftet 21. januar 2015 av Sparebankstiftelsen DNB, Stiftelsen Cultiva og Staten v/Kulturdepartementet. 
Bare så det er sagt: 
Vi er med. 
Dette ballettensemblet er delfinansiert av Cultiva. 

Forestillingen varte to timer og ett kvarter, med to pauser under veis. 
Dansere skal jo også få igjen pusten. 
Det begynte med tåspiss og tutu. 
Det endte med elleville løyer der hver av danserne bød opp en partner fra salen. 
Og under veis fikk vi del i helt usedvanlige kvaliteter hos et ensemble som nok har noen dansetrinn igjen før de er helt proffe, men som gav en overbevisende oppvisning i avansert dansekunst av både ny og eldre dato. 
Fem koreografier, fra Balanchines Valse-Fantasie fra 1967, til helt nye koreografier utviklet sammen med ensemblet. 
Den siste, "Minus 16" huskes kanskje best fordi den var så full av humor. 
Men en pas de deux med to menn, for en gangs skyld, var helt usedvanlig vakker, på samme måte som duetten Different Futures gjorde dypt inntrykk etter tåspissoppvisningen i første del. 

Til slutt ville jubelen ingen ende ta, og det var et lykkelig publikum som forlot Kilden denne ung-dansens kveld. 
