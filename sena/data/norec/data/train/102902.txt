Spillanmeldelse:«Might & Magic Heroes VI» 

Få spillserier har gjort turbasert strategi mer tilgjengelig, uten å ofre dybde. 
Etter et par omdiskuterte utgivelser, gjør det sjette kapittelet i «Heroes»-serien det meste riktig. 

Å velge sitt favorittspill gjennom tidene er ingen enkel sak, for nostalgi og ferske spillminner trekker i hver sin retning. 
Blir jeg dog stilt til veggs og avkrevd et svar, må svaret mitt bli «Heroes of Might & Magic III». 

Ikke bare bød det på intense, taktiske kamper i store, fargerike verdener proppfulle av skatter, mystiske skapninger og magiske byggverk, det handlet like mye om bybygging, ressurshåndtering og strategiske valg. 

For de av oss som er glad i både rollespill og strategispill, er det få spill som så til de grader har klart å levere ren kvalitet på begge fronter. 

De to neste spillene i serien var slettes ikke dårlige, men med forventningene skrudd himmelhøyt kunne de ikke unngå å også være litt skuffende. 
Det var derfor med en blanding av sprudlende håp og sunn skepsis jeg begav meg inn i Ashan og «Might & Magic Heroes VI». 

Om du er ny til «Heroes»-universet, så handler det i første rekke om helter, hærer og byer. 
Heltene har en begrenset avstand de kan bevege seg hver dag, og i byene kan man i all hovedsak bygge én ny bygning i samme tidsrom. 

Kartet heltene beveger seg på, er det alt fra steingruver og tømmerhytter, til gravplasser og gladiator-arenaer. 
Noen av disse gir helten permanente eller midlertidige kampbonuser, andre øker inntekter av gull og ressurser til imperiet ditt. 

Problemet er at de fleste av disse er beskyttet av monstre som må beseires. 
Og for å kunne gjøre dette, må du først trene en solid hær i byen din. 
En hær som etterhvert også må bryne seg på andre spilleres helter og byer. 

Grunnmekanismen er solid, men det er alt krydderet som gjør «Heroes»-serien så bra. 
Heltene er for eksempel rollefigurer helt på høyde med vanlige rollespill, med nivåhevninger, ferdigheter og et vell av utstyr, våpen og rustninger. 

«Heroes VI» er intet unntak. 
Ferdighetssystemet er fullstendig overhalt i forhold til tidligere og fokuserer nå mer på «Might & Magic»-biten av spilltittelen. 
Man har et tre-sifret antall ferdigheter å velge mellom, fordelt i hovedkategoriene «Might» og «Magic». 

At hver eneste magiske formel nå må «kjøpes» enkeltvis med ferdighetspoeng, var noe som først slo meg som en særdeles dårlig idé. 
Tidligere har man nemlig blitt servert en hel haug slike bare ved å bygge en spesiell bygning i byen sin. 

Men skepsisen min bleknet etterhvert. 
Man kan velge seg et arsenal av ulike formler hvis man vil, men man kan også gjøre heltene mer spesialiserte og skreddersy dem til sin egen spillestil. 

At det tidligere varierte utvalget av ressurser nå kokes ned til gull, stein, tre og krystall, vil nok også mottas med begrenset begeistring av «Heroes»-seriens tilhengere. 
Men i praksis er det faktisk ikke noe man tenker så veldig mye på når man spiller. 

Andre nyvinninger er nok ikke like kontroversielle. 
Slik som et rykte-system som belønner både nådesløse helter som forfølger flyktende fiender, og de som velger å respektere det hvite flagget. 
Eller at erobrede byer nå kan bygges om til din egen fraksjon, mot en pengesum som avhenger av byens styrke og størrelse. 

Selve kampanjen er delt opp i to innledende kart, samt unike underkampanjer for hver av de fem forskjellige fraksjonene. 
Disse byr på noen skikkelige utfordringer, om du ikke setter ned vanskelighetsgraden, og er heller ikke noe du kommer deg igjennom på en helg eller to. 

Plottet i kampanjene er slettes ikke dårlig, men historiefortellingen kunne nok ha vært bedre og ikke alle kartene er like godt lagt opp. 

Noen stabilitetsproblemer, særlig når man kontrollerer mange byer, burde vært fikset før spillet ble sluppet, men er ikke verre enn at man kan leve med dem. 

Iallefall når selve spillopplevelsen er såpass bra som den er i «Heroes VI». 
For selv om jeg nok ikke kommer til å endre favorittspill, så vil jeg påstå at «Heroes VI» er det beste kapittelet i «Heroes»-sagaen siden «Heroes III». 

MIGHT & MAGIC HEROES VI Plattform: 
PC Genre: 
Strategispill Alder: 12+ Utvikler: 
Black Hole Entertainment 
Utgiver: 
Ubisoft 
Mer info (på Wikipedia) 
