Bruce Springsteen som krisepsykolog?
The Boss er ute med ny singel. 

LÅT: 
Med et inngangsriff som kunne vært hentet fra en god, gammel 1960-talls listetopper trer Bruce Springsteen inn i rollen som nasjonal terapeut med den første låta fra hans nye album, «Wrecking Ball», som lanseres 6. mars. 

Sangen «We Take Care of Our Own» har litt til felles med «The Rising»; en slags rock'n'roll-messe, der noenlunde de samme melodilinjene gjentas over fire minutter. 

Etter et par vers om å søke etter hjelp til å finne veien tilbake fra et landskap der hjerter er forvandlet til stein og gode intensjoner har tørket ut, dukker refrenget opp: 
«Whereever this flag's flown/we take care of our own». 

Neste vers uttrykker håp om at det skal være mulig å finne veien tilbake til et samfunn der folk tar vare på hverandre, og deretter refrenget igjen. 
Og igjen, inntil sangen toner ut. 

Noe stort musikalsk verk er ikke dette. 
Men en klar stadion-vinner, velegnet for allsang, men ikke representativt for Springsteen på sitt mest lavmælte og poetiske. 
Litt uklart også, hva dette med «hvor vi enn flyr dette flagget, tar vi vare på hverandre» skal bety. 
Det kunne vært syrlig ment, men ironi er ikke Springsteens spesialdistanse. 

Sangen rommer nok snarere et ektefølt og desperat håp om at menneskene skal finne veien tilbake; fra en ørken av steinhjerter til et regn av frihet, vilje til medlidenhet, kjærlighet og gode løfter for hele nasjonen. 

Springsteen som krisepsykolog, en rolle han gjerne tar på seg om det trengs. 
Og det gjør det nok. 
