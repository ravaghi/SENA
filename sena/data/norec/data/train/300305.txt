Om du er ute etter popmusikk som slentrer og bråker om hverandre
Bergensbandet The Megaphonic Thrift gir deg nettopp det. 

ALBUM: 
The Megaphonic Thrift er sikkert lei av å få kastet Sonic Youth-referanser etter seg, men de må nok svelge unna noen i denne runden også. 
Vel, det er uansett underordnet. 

Alt koker ned til at kvartetten virkelig har klart å skru sammen et album som lager bølger. 
De serverer fortsatt gitarvegger høye som hus, men det er mange åpninger i det hypnotiske shoegaze-universet til gjengen. 

«No Sleep, Only Dreams» kverner rundt Linn Frøkedals søvnige vokal og pulserende basslinjer. 
Om man lytter litt ekstra finner man et vell av spennende detaljer i instrumenteringen. 
Og det er her mye av magien ligger. 

Enkelte av låtene kan fremstå som store og ugjennomtrengelige, men når man først kommer under huden på dem, er det mange veier å utforske. 
Først og fremst har bandet fått et godt grep om popmelodiene, som en etter en flyter til overflaten når støyen fra gitarene har lagt seg, sjekk psykedeliamonsteret «If You Shiver (Overload)». 

Om du er ute etter popmusikk som slentrer og bråker om hverandre, har du mye fint å ta tak i her. 
