Kvinneskikkelsene står sterkest i Lars Saabye Christensens nye roman
Romanen «Byens spor» tar seg kraftig opp etter 100 sider. 

BT beklager: 
Deler av denne anmeldelsen inneholder avskrift uten kildehenvisning. 
Les mer her. 

Byen er Oslo, og årstiden er høst. 
Slik kjennes det å lese Lars Saabye Christensen, kjent for sine oppvekstromaner, og sin forkjærlighet for outsiderne – disse spesielle karakterene som gjerne har en fysisk skavank eller to. 

«Det er alltid høst», sier en av karakterene, og det er vanskelig ikke å lese linjen symbolsk, for i Christensens litterære univers er forfallet og forgjengeligheten uunngåelige motiver. 
Denne erkjennelsen blir gjerne formulert gjennom aforistiske utsagn som dette: 
«Tenk om jeg dør før bryllupet skal stå? 
Det er alltid en frist. 
Hele livet er en frist.» 

Årets roman, «Byens spor», er første del av en varslet trilogi. 
Boken åpner med et kart over Fagerborg, Slottsparken og Gamle Aker, steder som utgjør romanens geografi. 
Det er spesielt én gate Christensen vender tilbake til, hans egen mors barndomshjem i Kirkeveien 127. 
Leiligheten har tidligere befolket familien i «Halvbroren». 

Denne gang er det en ny familie som flytter inn, nemlig Ewald og Maj Kristoffersen og deres fem år gamle sønn, Jesper. 
Det er etterkrigs-Oslo som skildres, årene er 1947–1951. 
Ewald arbeider som teknisk tegner for et reklamefirma. 
Melankolikeren tar alltid et glass eller tre på Bristol før han vender hjem til Kirkeveien. 

Og det er noe med sønnen Jesper, som med alle Christensens unge gutter, han er vanskelig, taus, søvnløs og nervøs. 
Moren Maj er hjemmeværende, og den lille familien blir navet i fortellingen som også fletter inn naboer, kolleger og skolekamerater med sine sykdommer, tilbøyeligheter og tilkortkommenhet. 
Husmoren Maj er kasserer for Røde Kors avdeling på Fagerborg. 

Hvert kapittel i boken inneholder utdrag fra protokollene fra møtene, både sirlige og alvorstunge nedtegnelser som forteller historier om klasse, økonomiske forskjeller og ulikheter i etterkrigstiden. 
Barnekullene er store, det sivile samfunn stables på beina og «mangelvarer er det butikkene fremdeles har mest av». 
Ifølge intervjuer stammer disse protokollene fra den ekte journalen Christensen fant da hans egen mor død. 
Resten er fiksjon. 

Flere før meg har pekt på at kvinneskikkelsene står sterkest i denne boken. 
Romanen kan lett leses som hyllest til generasjonens kvinner og deres bidrag til fellesskapet. 
Til dem som strikker strømper og arrangerer basar for Røde Kors, samtidig som de holder hus og hjem og familie i orden, og bare tidvis rammes av tanken «jeg har aldri fri». 

Ett av de sterkeste portrettene handler om nabokvinnen fru Vik som finner lykken på nytt etter å ha blitt enke, men som føler nærmest at hun er utro, og dessuten opplever at den nye mannen slett ikke er hel ved. 
Og når hovedpersonen Ewald etter hvert blir alvorlig kreftsyk, gjør han absolutt alt for å skjule det for sin kone. 
Dermed blir hun nærmest lettet når det er sykdom som er grunnen til at han har vært så mye borte. 
«Han vil ikke løsrives. 
Han vil bindes til». 

Han kjenner jo knapt sin egen kone, tenker han. 
Men å uttale disse tankene? 
Nei, det faller ham ikke inn. 
Han vil heller la konen tro at han har et sidesprang enn å fortelle henne at han er syk. 
«Vemod er verdig. 
Vemod krever disiplin. 
Vemod er den langsomste av alle følelser», heter det et sted. 
Flere av karakterene er dermed alene om sine følelser og i sin eksistensielle ensomhet. 

«Byens spor» er en roman som tar seg kraftig opp etter hvert. 
I begynnelsen er den for dominert av Christensens hang til å bombardere leseren med bilder: 
«En by må være på sin egen alder. 
Ellers ligner den et barn i smoking eller en olding i matrosdress», «en hvit ball ligger i grusen, som punktumet etter en sommers siste serve». 

Når vi nærmest teppebombes av slike sammenligninger blir det for lite plass til leserens egen refleksjon. 
Men etter hvert i boken demper han språket og skaper stor empati med sine utsatte, tidvis skakkjørte menneskeskikkelser. 
