Uutgrunnelig
Gjennom et hverdagsgrått filter fortelles historien om desillusjonerte Raquel, hushjelp hos en chilensk familie fra øvre middelklasse. 
Etter år med slit innser de at hun trenger avlastning, men Raquel insisterer på det motsatte og motarbeider sine nye kollegaer så til de grader at de gir opp én etter én. 
Portretter av «hverdagsmennesker» fra lavere sosiale sjikt resulterer ofte i velmente skillingsviser på film, men så er ikke tilfelle med «La Nana». 

Filmen utfordrer med en hovedperson det til tider er umulig å fremkalle noen sympati for, og vi blir ikke direkte presentert for noen grunn til at hun har endt opp slik. 
Tvert i mot, hun blir behandlet med respekt og som en del av familien. 
Langsomt utvides bildet, men filmens fremste styrke er at den nekter å gi svar på alle gåtene. 
En uutgrunnelig og original karakterstudie. 

ØYSTEIN DAVID JOHANSEN 
