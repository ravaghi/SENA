Beckstrøm:Stilig sidesprang 

Lars Beckstrøm trives i selskap med sin andre gjeng. 

Beckstrøm Kvartett: 
"Gjest i mitt liv" (Drabant) 

Delillos er inne i en produktiv periode, men er det gått ti år siden forrige album fra Beckstrøm Kvartett. 

Etter fire soloalbum fikk Lars Beckstrøm med seg gitarist Marius Stegegjerde-Kristiansen, bassist Tov Ramstad og trommis Lars Birkelund og ga ut "Døgenikt" i 2008. 
Bjørn Einar Hanstveit er nå ny mann på trommer. 

De åpner med "Jubileum" som viser at det ikke bare er Lars Lillo-Stenberg som dyrker nostalgien. 
En frisk sang om et jubileum for russen, der en og annen kjendis legges inn: 
Hør, der har vi Gro, latteren runger så den blir ko-ko/.../Kåre har mistet hår, og Eli har tykkere lår. 

En sang som bør få et langt liv som intro til talløse gjenforeninger. 
Jeg må bare få lov å legge til at min gamle mor ikke gadd å gå på gjenforeningsfest med kongen i høst. 
Respekt. 

"Romantikken i mitt liv" er om henne med det lange, lyse håret; hun som savnes sårt av en sliten trubadur. 
"Snøtoget" åpner med et vers om livet som passerte forbi: 
Inne i avisa stikker venner fra gymnaset hodet frem. 
Nå er de ministre og banksjefer, jeg sitter her på toget igjen. 

Hva er det som skjer, spør Beckstrøm og sier at det er ting han så gjerne skulle gjort før alt blir sort. 
Sort, ikke svart, på dannet vestkant-sprog. 

"Gjester i mitt liv" er følelsen som melder seg etter tre pils i vårsola, med en innlagt hyllest til det multietniske. 
"Tre minus to" minner om både om Beatles, Jacques Brel og Lillebjørn Nilsen, mens "Bartender" heller i retning Ole Paus. 

"Ferie" er et dobbeltsidig spark til hjemlandet, der mørketiden gjør at man trenger en ferie. 
"Sy mine vinger" er en vemodig cello-ballade om julenatt på aldershjemmet. 

Det er nattestemning også på "Bellmans måne", før det rundes av med "Narestø", en drøm om det gode livet langs kysten. 
Sommertid i godt vær, vel å merke. 

Samlet sett en flott plate fra Lars Beckstrøm, med et par-tre sanger som går inn blant hans aller beste. 

Beste spor: 
"Jubileum", "Gjest i mitt liv", "Sy mine vinger". 
