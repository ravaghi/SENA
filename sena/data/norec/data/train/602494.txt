En alvorlig, nesten trist bok
Biografien om en sjimpanse er også en fortelling om mennesker. 

”Nesten menneske” er biografien om sjimpansen Julius. 
Født i 1979, langt unna jungelen i en dyrepark i Norge. 
En stor kjendis var han, selv er undertegnede litt for ung til å huske det store rabalderet rundt Julius, men i denne biografien får en god greie på det – biografen siterer mange medieoppslag, noen ganger til humring for leseren. 

Til tross for det er ”Nesten menneske” en alvorlig bok, til tider trist, for særlig enkelt å være Julius kan det ikke ha vært. 
Faktisk virker det ikke som om det er noe særlig enkelt å være sjimpanse i fangenskap i det hele tatt. 

”Nesten menneske” belyser dette generelle temaet gjennom å fortelle om livet til Julius, både ved å være kritisk, vise til forskning og hvordan sjimpanser i andre dyreparker har det. 
Biografien er interessant, men til tider kan det bli litt monotont – stadig er det en eller annen sjimpanse som skal settes inn sammen med Julius, noe som ikke funker, og så prøver man på nytt med en annen sjimpanse. 

Det er imidlertid vanskelig å legge skylden på biografen, slik er nå livet til en sjimpanse i fangenskap. 
Kanskje er det også flisespikkeri, for det skjer jo faktisk dramatiske ting også – Julius biter av fingre på folk mer enn én gang, og en gang var det til og med en skogbrann i Dyreparken! 

For mer enn bare å være en bok om Julius, inneholder den også en liten fortelling om Dyreparken, om hvordan den begynte i det små, om hvordan Julius ble brukt som trekkplaster og om hvordan det som ble vist av Julius for folk ikke alltid var sannheten. 

Det sies ofte at dyreparker er en måte å konservere arter på samtidig som man opplyser publikum om naturen og de problemene som finnes der – selv mener jeg at det bare er en unnskyldning for å tjene penger på levende dyr, for det er jo ikke til å komme utenom at det er det som er hovedbeskjeftigelsen til en dyrepark. 
Tematikken rundt dette blir bragt fram i lyset av Fidjestøl, og godt er det. 
