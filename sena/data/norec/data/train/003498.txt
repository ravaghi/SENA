Han er faktisk ikke interessert
Jeg må innrømme at jeg gikk til visningen av ”Han er faktisk ikke interessert” med små forventninger. 
Kanskje til og med noen fordommer. 

Det luktet kvinnefilm lang lei, og jeg er ikke kvinne, jeg er mann. 
Jeg var faktisk ikke interessert. 
Men jeg ble både overrasket, underholdt og sjarmert. 
Århundrets relasjonsfilm er det ikke, men den toucher fornøyelig innom samlivsproblematikk som burde være kjent for mange. 
Jeg ble interessert! 

Sliter med kjærligheten 

Vi blir kjent med et knippe mennesker i Baltimore. 
De fleste kjenner hverandre, deres veier krysses ofte, og de sliter med hvert sitt kjærlighetsliv på ulike måter. 
Gigi (Ginnifer Goodwin) sliter med å tolke menns signaler, og får hjelp av bartenderen Alex (Justin Long) til å forstå. 

Beth (Jennifer Aniston) takler ikke at samboeren Neil (Ben Affleck) ikke vil gifte seg med henne. 
Og ekteskapet mellom Janine (Jennifer Connelly) og Ben (Bradley Cooper) settes på prøve når vakre Anna (Scarlett Johansson) kommer inn i bildet. 

Gjenkjennbare problemstillinger 

Denne filmen forsøker altså å underholde oss med et tema de fleste av oss vet ett og annet om. 
Den går ikke i dybden, men tilbyr mange gjenkjennbare dilemmaer, diskusjoner og problemstillinger, som du selv kanskje har vært nødt til å ta stilling til. 

Og den gjør det på en søt og sjarmerende måte som gjør det lett å like filmen. 
Den tyr heldigvis ikke til altfor enkle løsninger, og alle lever heller ikke lykkelig resten av sine dager. 

Ginnifer Goodwin skinner sterkest 

Som du kanskje la merke til, spiller en hel del kjente mennesker i denne filmen. 
Aniston. 
Affleck. 
Johansson. 
Jeg kunne også nevnt Drew Barrymore, som spiller annonseselger. 
Men jeg er egentlig mest opptatt av skjønne Ginnifer Goodwin, kjent fra ”Walk the line” og tv-serien ”Big Love”. 

Hun burde være en langt større stjerne enn hun er. 
Hun har muligens ikke verdens største rekkevidde som skuespiller, men her skinner hun i hvert fall sterkere enn både Aniston, Johansson og Barrymore! 

Ingen nye triks 

”Han er faktisk ikke interessert” har ingen nye triks å lære deg. 
Kanskje bekrefter filmen noe av det du vet om parforhold fra før, mens andre vedtatte sannheter i dette manuset bør tas med en stor klype salt. 
Det finnes ingen fasit for kjærlighet. 

Men regissør Ken Kwapis lykkes i å fortelle om dette med en passe miks av skjemt og alvor. 
Derfor lukter det mer av datefilm enn av kvinnefilm, bare jenta får lurt gutten til å se denne i stedet for ”Transporter 3”. 
