Amped 2
For alle de som ikke gidder å kjøre snowboard selv, men likevel blir fascinert av snø og brett, er det få bedre valgmuligheter enn Amped 2. 
Dette spillet tar nemlig sporten svært seriøst. 

Vi frykter at Amped 2 ble lansert på et noe dårlig tidspunkt - spillet må tross alt dele scenen med det fantastiske SSX3, som tilsynelatende omhandler samme tematikk. 
Begge spillene handler nemlig om snowboard, men det er også det eneste de har til felles. 
SSX3 er fullstendig urealistisk og overdrevent, mens Amped retter seg mye mer mot de seriøse snøbrett-entusiastene. 

LES OGSÅ: 

Vi stiftet opprinnelig bekjenskap med Amped (les vår test) samtidig med XBoxens lansering våren 2002. 
Det var et flott spill, selv om noen kontrollproblemer dempet litt av inntrykket. 
Med oppfølgeren har utviklerne gått for mer av det samme, men med en god del nyheter og forbedringer. 

Konseptet er fremdeles likt. 
Spillet skal simulere karrieren til en snøbrettkjører, så du begynner selvsgagt med ganske begrensede ferdigheter og tilgang til bare ett fjell. 
Når du klarer deg bra på det første fjellet og oppfyller visse krav til poeng og klarer samtidig å imponere media, låses det opp flere baner, og etter hvert flere fjell. 
Alle banene har i tillegg flere ekstra oppdrag du kan prøve deg på, som å samle opp alle snømenn. 
Det er både sponsorer og diverse fotografer tilstede på alle fjellene, og du må også imponere dem på egne baner. 
Alt for å komme deg opp i rankingen av verdens beste snowboard-kjørere. 

Det er langt bedre muligheter for å tilpasse utseendet på din boarder, og du kan velge blant mange ansikter, og plukke klær og utstyr. 
Det er også flere profesjonelle snøbrettkjørere med, men disse kan du bare bruke i free ride-modusen. 
Det sier seg selv at det er liten vits å bruke meget flinke proffer i en karrieremodus. 

Herlige baner 

Det er kun nye baner i Amped 2, men designen på disse er ikke ulik det første spillet. 
Banene er svære og flotte, og som før er det fullt med hopp, pipes, ramper og rails du kan trikse på. 
Det er alltid noen skjulte triksesteder som du finner hvis du bare tar deg tid til å utforske litt. 

Mange av banene er rett og slett genialt designet, og henter inspirasjon fra virkeligeheten. 
Vi trekker spesielt frem New Zealand-banene som noe av det ypperste spillet har å by på, med luftige hopp i vakre omgivelser. 

Det er virkelig en fornøyelse å suse nedover de flotte fjellene i Amped 2, og det er i brettdesignen spillet virkelig skinner. 
Selvsagt går det aldri like raskt som i SSX3, men som vi allerede har sagt er dette en helt annen type spill. 

Nye triks, gammel kontroll 

Amped 2 fokuserer først og fremst på triksing, og det er grunnen til at spillet ikke har noe kappkjøringmodus. 
Kontrollsystemet fra det første spillet er brukes også i denne omgang, og det er fortsatt noe upraktisk. 
Den venstre analoge styrespaken brukes til styring og aksellerering, mens den høyre spaken trikser du med. 
Det fungerer ikke alltid like lett, men etter en god del trening vil du nok klare å utføre de mer spektakulære hoppene. 
Det er fremdeles vanskelig å lande rett, og klarer du ikke det får du ikke det nødvendige antallet poeng. 

Det er nye elementer i triksesystemet - først og fremst "butter", som brukes til å linke triks sammen for å utføre kombinasjoner. 
I tillegg er det også lagt mer vekt på stil: 
Det er mer lønnsomt å utføre triks saktere og mer nøyaktig, og det gir mer poeng. 

Den aller viktigste nyheten i forhold til det forrige spillet er støtte for internett-spilling på via Live. 
Du kan nå konkurrere mot andre spillere, og det gjelder å først og fremst utføre flere og bedre triks enn dine motstandere. 
Det er poengsummen som avgjør hvem som vinner, det er ikke så viktig å være først ute. 

Fortsatt den peneste 

Det første Amped-spillet hadde svært bra grafikk, og oppfølgeren skuffer heler ikke. 
Banene er meget detaljerte, snøen skinner i solen og bakkene er fulle av konkurrerende snowboardere og fotografer. 
Detaljnivået er definitivt høyere enn i det første spillet, og det hele gjør supert inntrykk. 
Riktignok oppdaget vi en del merkelige animasjoner, men det er ingen tvil om at totalt sett er Amped 2 det fineste snowboard-spillet på markedet. 

Det som irriterte oss sist og som irriterer fortsatt, er at din snowboarder har tendenser til å bli sittende fast i landskapet alt for ofte. 
Det skal gjerne ikke mer til enn at du kjører ett stykke ut i skogen for å havne på flatt terreng og bli sittende fast. 
Back-knappen skal i utgangspunktet resette spillet, men vi opplevde faktisk å bli sittende fast selv etter å ha trykket på den. 

Enda en videreføring fra det første spillet er det fantastiske soundtracket. 
Amped 2 inneholder hundrevis av låter fra uavhengige artister, innen sjangere punk, ska, hip hop, emo, surf rock og flere. 
Nok en gang gir Amped-teamet lite kjente artister mulighet til å markedsføre seg selv til tusenvis av potensielle kjøpere. 
Glimrende ide - og musikken er også meget bra. 

Konklusjon 

Amped 2 er ikke akkurat noen revolusjonerende oppfølger - her er det rett og slett mye nytt og mye forbedret, men i bunn og i grunn er det det samme spillet. 
Dette er ikke negativt ment i det hele tatt - det første Amped var meget bra, og oppfølgeren er rett og slett enda bedre. 
Det er ikke verdens enkleste spill, og vil kreve en god del tålmodighet og trening før du kan kalle deg ekspert. 
Men investerer du tid, får du tilbake et dypt spill, som vil også vil leve videre på Live-tjenesten. 
