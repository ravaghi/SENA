Calvary – Golgata
Mørk historie om katolsk synd. 

Den katolske kirkes synder slår tilbake på en uskyldig prest i den irske filmen Calvary – Golgata. 

Brendan Gleeson spiller en utmerket hovedrolle som presten som må bære andres forbrytelser på sine skuldre, samtidig som han må se til noen bortkomne sjeler i den lille menigheten. 

Det er et drama med mørke drag, godt skrevet dialog, flere interessante figurer, og et dypt alvorlig bakteppe. 

Drepes om en uke 

Under et hemmelig skriftemål forteller en kirkegjenger til Father James (Brendan Gleeson) at han ble seksuelt misbrukt som barn av en prest. 

Han sier også at om en uke skal Father James drepes som hevn mot den katolske kirken. 

Presten er uskyldig, men stemmen i den andre skrifteboksen sier at hevnen dermed vil bli enda sterkere enn om han hadde drept en skyldig. 

Regissør John Michael McDonagh gjør problemstillingen kjent fra første stund. 
Det jeg nå har fortalt skjer i filmens aller første minutter. 

Deretter blir vi gradvis introdusert for det lille samfunnet som utgjør Father James sin menighet. 
Vi får også møte hans datter, Fiona (Kelly Reilly), som kommer på besøk fra London etter et mislykket selvmordsforsøk. 

Father James gjør sine plikter med tilsynelatende stor omsorg, samtidig som han bærer på vissheten om at livet etter alt å dømme snart tar slutt. 

Noen karikerte figurer 

Filmen introduserer oss for et knippe figurer som alle lever desillusjonerte liv, og det viser seg at flere bærer nag. 
Father James sliter med å lede dem på rett vei. 

Det er påtagelig hvordan stemningen i filmen gradvis dreier mot rent hat og sinne mot alt det kirkelige som Father James representer. 

Noen av figurene er påtatt karikerte, som den yppige Veronica (Orla O’Rourke) og den direkte doktoren Frank (Aiden Gillen fra Game of Thrones). 
Forholdet mellom presten og hans datter er mest interessant. 
Har han sviktet henne til fordel for kirken? 

Brendan Gleeson spiller godt i en utfordrende hovedrolle, der Father James nærmest ignorerer trusselen som henger over ham, men det er interessant å se hvordan han etter hvert avfinner seg med det som kanskje skal skje. 

Skal han ofre seg for andre menneskers skyld slik Jesus gjorde? 
Han spør seg ikke dette selv direkte, men det er problemstillingen han står overfor, slik jeg ser det. 

Filmen handler om menneskers synd på flere måter, og bibelkjennere kan nok finne flere paralleller. 
Tittelen Calvary 
- Golgata kan være en pekepinn på det 
