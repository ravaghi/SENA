Begin Again – Forelsket i New York
En fin film om vennskap og musikkglede. 

Hvordan musikk du hører på kan avsløre mye om deg som person, for musikk er personlig – musikk er følelser satt i system. 

Begin Again – Forelsket i New York tar for seg nettopp hvor personlig musikk kan være, både for de som lager den og for deg som hører på. 

Denne romantiske drama-komedien er et kjærlighetsbrev til musikken, som spiller på nøyaktig de rette strengene. 

Lyden av New York 

Mark Ruffalo spiller Dan Mulligan, en selvdestruktiv og alkoholisert plateprodusent som er lei av livet. 
Når han får sparken fra plateselskapet han var med å starte, går han for å drukne sorgene sine på en bar, men ender isteden opp med å oppdage stemmen som skal forandre livet hans. 

Stemmen tilhører låtskriveren Gretta, i Keira Knightley sin skikkelse, som nylig har blitt dumpet av sin rockestjernekjæreste Dave, spilt av Maroon 5s Adam Levine. 

Gretta fremfører en låt om hvordan det er å være ensom i New York, og treffer Dan rett i produsenthjertet. 
Han er bombesikker på at hun har potensial til å bli en stor stjerne, men hvordan kan han få til det når han hverken har studio eller penger? 

Dan får ideen om å spille inn et album på gata i New York, og med lyden av storbyen som bakteppe lager han og Gretta et album som hyller byen de begge er så glad i. 

Se traileren for filmen her. 

Dårlig innlevelse 

Gretta og Dan utvikler etter hvert et nært vennskap, og jeg synes det er fint når det ikke på død og liv alltid må handle om en romanse når en kvinnelig og mannlig hovedrolle møtes på lerretet. 

Ruffalo og Knightley har god kjemi som gjør vennskapet deres troverdig – Det kan dessverre ikke sies om Grettas forhold med Dave. 

Adam Levine har et ansikt som ser ut som om det er lammet av Botox, og han evner ikke å levere replikkene sine med innlevelse. 
Kun når han fremfører låten «Lost Stars» mot slutten av filmen, virker det ektefølt. 
Det er til gjengjeld en svært fin og rørende scene. 

Vever og fin stemme 

Begin Again er full av ekte musikkglede, som når ut til meg som publikum i kinosalen. 
Mark Ruffalo og Keira Knightley spiller med en overbevisning som får meg til å tro på at deres kjærlighet for musikken er virkelig. 

Når Gretta fremfører låtene sine, blottlegger hun samtidig sjela si, og Keira Knightley klarer å formidle de nære følelsene gjennom sangene, og dermed blir også jeg rørt av musikken i filmen. 

Knightley er ingen stor vokalist, men hun har en vever og fin stemme som passer godt til Grettas singer-songwriter-stil. 
Dessverre er det for åpenbart av lyden er innspilt i studio, noe som blir spesielt fremtredende i scener med synging til kassegitar på sofaen. 

Utenom dette er lydsporet, som for det meste er skrevet av Gregg Alexander, svært godt. 

Hjertevarmende og bittersøt 

Selv om mange av sangtekstene er av det triste slaget, skaper musikken i Begin Again en koselig stemning. 
Og sammen med historien om vennskap og hvordan musikk kan hjelpe deg å overkomme livets store bølgedaler, blir dette en hjertevarmende, bittersøt film. 

Av og til så kommer det en film som har noe ekstra ved seg du blir glad i, som gjør at du kan se den igjen og igjen ved jevne mellomrom – Begin Again – Forelsket i New York er en slik en. 
