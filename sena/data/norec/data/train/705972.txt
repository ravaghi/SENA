Utakk:Sympatisk indierock 

Andreplate med popmelodier som sitter, men som mangler en helhet. 

Utakk: 
"Et lite horn i siden" (Tik) 

Dette er Utakks andre album, etter debuten «En pause fra evigheten» i 2013. 
Der fikk vi blant annet den finfine «Ole Bull 2.0» som har tålt repetisjon siden. 
Utakk lager gode poplåter med en leken tilnærming – uhøytidelige, men smarte. 

Låttitlene trigger nysgjerrigheten: 
«Svamp i en bøtte», «Krokodilletårer» og «Luksustårnet»? 
Der er en mørk absurditet over tekstuniverset, men også jordnære betraktninger omkring relasjoner mellom folk. 
Det er tekstene sammen med frontfigur Øystein Sundlands stemme som gjør at Utakk skiller seg ut i mengden, en stemme som spenner fra brummende dyp til sart, og som er usedvanlig behagelig å høre på. 

Etter en litt underveldende start på platen, tar det seg opp med «Instrumenter»: 
Vi er så privilegert at vi nesten må ødelegge litt for oss sjøl, før andre bruker oss som instrumenter. 

Rytmene med et slør av sydlandsk stemning, og med en saksofon som også får plass på den britpopaktige «Tromleren». 
Der er det klokkeklare gitarer som stjeler oppmerksomheten i en rent ut berusende låt. 
«Sanseinntrykk» er vakkert rørende, på grensen til trist. 
En låt som sitter fra første gjennomlytting og som etterlater bilder av sommerkvelder, laks som hopper og triste gamlehjem. 

Den mer drivende og aggressive «Doktor Natur» kaster et sideblikk til psykologer som bare prater, mens «Krokodilletårer» avslutningsvis trekker tankene mot Thåström, noe som sjelden er en feil referanse i min bok. 

«Et lite horn i siden» framstår som en samling singler, mer enn et helhetlig album. 
De tre første låtene er platens svakeste, uten at de er dårlige. 
Det er bare at de seks låtene som følger, er mye bedre. 
Låtene i andre halvdel har mer kant og makter holde på oppmerksomheten. 

Hele veien er lyden lekker, varm og analog. 
Den oppleves som ekte og rett fram, med nok detaljer som gjør det til en interessant lytteopplevelse. 

Beste spor: 
«Sanseinntrykk», «Tromleren». 
