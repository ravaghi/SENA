Kvinnekampens historie på tre kvarter
Stykket er kjapt, friskt og freidig og kan nok komme til å provosere noen rundt om i Agder som jo ikke er kjent for å ligge lengst fremme i likestilling 

Teatersjef Birgit Amalie Nilssen skrev stykket Kvinnekuppet på Utsira til stemmerettsjubileet i 2013. 
Når stykket nå settes opp i Agder er det finansiert av Den kulturelle skolesekken og skal vises for noen tusen skoleelever før det settes opp i Kilden fra 19. april. 
Torsdag var det generalprøve i Mandals kulturhus Buen. 
Elevene var enten svært disiplinerte eller de ble veldig engasjert av forestillingen, jeg velger å tro det siste. 
De fulgte nøye med. 
Stykket er av en sånn karakter at det innbyr til samtale etterpå, noe jeg håper det legges opp til rundt om på skolene. 

Les også: 

Kvinnekuppet på Utsira var en merkverdig hendelse i denne vesle øykommunen i 1925. 
Man har egentlig aldri skjønt helt hvorfor det skjedde, at 11 av 12 innvalgte i herredsstyret var kvinner, og at øya fikk Europas første kvinnelige ordfører, en jordmor fra Marnardal som avløste sin mann i vervet, og ga det videre til ham i 1928. 
Hendelsen ble tabubelagt og fortiet i mange tiår seinere. 
Ordet skam dukker opp i denne forbindelse, og jeg savner en klargjøring av nettopp dette. 

Hendelsen på Utsira blir i dette stykket et bakteppe for å gå igjennom kvinners kamp for like rettigheter fra huleboernes tid, via antikken og middelalderen, til kvinnekampen i forrige og vårt eget århundre. 
Det gjøres fikst og frekt, med spark både til paver og filosofer. 
Ikke minst får kirken og gud sitt pass påskrevet. 

Utsiras ordfører i dag, Marte Eide Klovning, åpner og avslutter med kloke ord om kvinners kraft og evner. 
I de tre kvarterene imellom spiller Linn Løvvik og Elin Gunnarsdotter Sandvik en rekke roller. 
Det slår meg at nesten halvparten av rollene er menn. 
Og de to er flinke til både i kroppsspråk og stemme å illudere det maskuline, men jeg undrer meg likevel over hvorfor ikke stykket like godt kunne ha vært gjort av en kvinne og en mann? 
Stykket er nå tilegnet «De skamløse arabiske jentene». 
Nettopp derfor vil det være svært påkrevet at elevenes opplevelse etterfølges av samtale. 
