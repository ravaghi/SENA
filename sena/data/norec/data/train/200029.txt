Brute Force:Multiplayer, grafikk, konklusjon 

LES OGSÅ: 

Gøy mot andre 

Flerspillerdelen er absolutt underholdende, selv om den ikke er så innovativ. 
Det er mulig for flere spillere å koble seg inn i enkeltspillerkampanjen, slik at du plutselig får levende lagkamerater, noe som er en ganske kul funksjon. 
Ellers har vi vanlig deathmatch og squad deathmatch, som setter to lag opp mot hverandre. 

Dessverre er det ingen andre modi tilgjengelige, og heller ingen muligheter for å spille mot bots. 
Men det som svir mest er nok mangelen av XBox Live-støtten, som hadde passet perfekt for dette spillet. 
Men for all del, flerspillermulighetene er morsomme og forlenger spillets levetid betraktelig. 

Fin grafikk 

De tidlige skjermbildene lovet revolusjonerende bra grafikk, og selv om det kanskje ikke er helt tilfellet, er det fortsatt et svært attraktivt spill. 
Brute Force er ikke like pen som Halo, og vil nok blekne ytterligere når oppfølgeren kommer. 
Men når dette er sagt, er animasjonene meget fine og siden det meste av spillet foregår utendørs vil du se noen riktig så pene landskap, gjerne med diverse spesialeffekter. 
Det eneste problemet er at teksturene er til tider lite detaljerte  men alt i alt er grafikken svært solid. 

Lydeffektene er også av høy kvalitet, med et soundtrack som er forglemmelig, men likevel passer godt med spillets stemning. 
Stemmene til karakterene er noe harry, men igjen  passer med det faktum at Brute Force ikke tar seg selv så veldig seriøst. 

Konklusjon 

Etter lang tids utvikling er Brute Force blitt et morsomt actionspill som ikke akkurat revolusjonerer sjangeren, men byr på mye god underholdning. 
Lagsystemet og de forskjellige karakterene gjør Brute Force variert og mer involverende enn et hvilket som helst skytespill. 
Hadde bare XBox Live-støtten vært på plass, ville vi anbefalt det langt varmere, men vi synes fortsatt at du bør gi Brute Force en sjanse, bare ikke ha enorme forventinger. 
Men gøy er det. 
