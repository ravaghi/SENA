Legendarisk karaoke
Låtlisten til «Singstar Legends» er så bra at den får trauste spillanmeldere til å miste vettet. 

Det å anmelde den populære karaokeserien «Singstar» er strengt tatt unødvendig. 
Det er låtlisten fra spill til spill som er avgjørende, og jeg er spillanmelder - ikke musikkanmelder. 

Men nå er det nå en gang slik at jeg liker «Singstar». 
Og av en eller annen grunn liker jeg «Singstar» bedre og bedre jo senere det blir lørdag kveld. 

«Singstar» nytes best på fest, og de tilgjengelige låtene er bestandig avgjørende for hvor hyppig nye spill i serien gjør sin skrålende rotasjon i PS2-spilleren. 
Etter flere spissede, målgruppefokuserte versjoner som kan virke ekskluderende på mange, har nå Sony funnet tonen igjen. 

I «Singstar Legends» er nemlig variasjonen enorm, og det å velge personlige favoritter blant de 30 låtene er muligens enklere enn noen gang. 
Derfor tror jeg vi snakker om et obligatorisk kjøp for syngeglade PS2-eiere. 
Og det bør markeres. 

Låtlisten er faktisk så bra at jeg har gjort noe jeg garantert kommer til å angre fryktelig på. 
Se min videoanmeldelse av spillet, så skjønner du hva jeg mener. 

Bortsett fra låtlisten, er det - som vanlig - fint lite nytt å hente her. 
Sony har funnet en suksessformel de ikke ser noen grunn til å endre, noe som gir hvert eneste nye «Singstar»-spill et klart preg av å være «gammelt nytt». 

Det er heller ikke alle låtene på «Singstar Legends» jeg vil karakterisere som «legendariske». 
Flere av artistene hører åpenbart ikke hjemme her, mens andre artister har låter på samvittigheten med langt høyere allsangfaktor. 

Men jeg skal ikke klage for mye her. 
«Singstar Legends» er sannsynligvis en veldig sikker vinner i festlige lag nå i høst. 

Så får det ikke hjelpe at mitt eventuelle gode navn og rykte nå er ødelagt for alltid. 

PS: 
«Singstar Legends» kommer i salg onsdag 1. november. 
Dette er alle de 30 låtene i spillet: 

Aretha Franklin - Respect Barry White - You're The First, The Last, My Everything Black Sabbath - Paranoid Blur - Parklife David Bowie - Life On Mars? 
Depeche Mode - Enjoy The Silence Dusty Springfield 
- Son Of A Preacher Man Ella Fitzgerald & Louis Armstrong - Let's Call The Whole Thing Off Elton John - Rocket Man Elvis Presley - Blue Suede Shoes Jackie Wilson - Reet Petite (The Finest Girl You Ever Want To Meet) John Lennon - Imagine Johnnny Cash - Ring Of Fire Lynyrd Skynyrd 
- Sweet Home Alabama Madonna - Papa Don't Preach Marvin Gaye - I Heard It Through The Grapevine Nirvana - Smells Like Teen Spirit Patsy Cline - Crazy Pet Shop Boys - Always On My Mind Roxy Music - Love Is The Drug Sam Cooke - What A Wonderful World The Jackson 5 - I Want You Back The Monkees - Daydream Believer The Police - Roxanne The Righteous Brothers - Unchained Melody The Rolling Stones - Sympathy For The Devil The Smiths 
- This Charming Man Tina Turner - What's Love Got To Do With It? 
U2 - Vertigo Whitney Houston 
- The Greatest Love Of All 

I «Singstar Legends» får du 30 allsang-favoritter. 
VG Netts spillanmelder tok muligens testingen litt VEL langt... 
