Rørende til tusen
Å se norske ildsjeler bli overrasket med hundretusener av kroner, får fram nesten like mange tårer hos oss lettrørte. 

Den britiske TV-suksessen «The Secret Millionaire» er godt kjent i Norge etter å ha blitt sendt på NRK under navnet «Millionær i forkledning». 
En amerikansk versjon har også tatt seere med storm. 

Da TVNorge annonserte en norsk versjon, var det lett å tenke: 

Dette blir opprørende, men på hvilken måte? 
Blir vi rørte, som av den engelske varianten, eller kvalme av klam sosialpornografi som av den amerikanske? 

Konseptet går jo ut på at rikinger i ei uke går «undercover» i en by. 
Med kamera på slep og en dekkhistorie om at de deltar i en dokumentar om frivillig arbeid, gjør de seg kjent med ulike frivillige organisasjoners arbeid for trengende i området. 

Til slutt overrasker millionærene med sannheten - og rause pengegaver. 

Til å grine av 

Etter første norske episode er det bare å fastslå at dette er til å grine av. 
På den gode, varme måten. 
I hvert fall om du er av det lettrørte slaget. 

Svulstighetene uteblir. 
Ingen overemosjonell programleder er å se, heller. 
I kveld følger vi ganske enkelt millionæren Einar Øgrey Brandsdal når han begir seg ut i organisajonslivet i Trondheim. 

Han møter ildsjeler som Walther, en kar som i en årrekke har drevet Omsorgskaféen som, blant annet, kjører ut gratis mat. 

Vinn-vinn-TV 

Det er enkelt og jordnært. 
Ingen er superhelter. 
Ingen må brette ut elendighet. 
Ansiktsuttrykket til dama som prøver å fortelle hvor glad hun er for at Walther kommer med mat, holder i massevis. 

Selvsagt er dette et konsept som bevisst sikter mot hjerterota og fyrer av. 
Gjør det noe da? 
Pengene er ekte penger. 

Kanskje millionærene kan skrive av noe på skatten, men igjen: 
Hva så? 

Enkelte av deltakerne i programmet ser også ut til å ha lukta lunta og skjønner hvilket program de er med på. 
Igjen: 
Det gjør det ikke mindre tut-verdig. 

Kanskje viktigst av alt: 
Vi har ikke vondt av møter med mennesker som ikke har det så greit her på bruket. 
Vi har ikke vondt av å sende varme tanker og anerkjennelse til de frivillige som yter en enestående innsats, heller. 
