22 år og på vei mot legendestatus
(Kamerun - Brasil 1-4) 
Har Brasil noen gang vært mer avhengig av én fotballspiller? 
Neppe. 

Mot Kamerun var ikke Neymar (22) bare verdensklasse. 
Han var på en egen planet sammenlignet med de andre ute på stadion i Brasilia - og blir belønnet med 9 på VG-børsen. 

Han lyktes med nesten hver involvering, det var flikker, hælspark og finter. 
Og han regisserte eller avsluttet omtrent alt Brasil skapte. 
Sirkus Neymar leverte på første klasse. 

Med sine to scoringer er han nå også toppscorer i VM med fire mål. 
Men enda mer imponerende: 
22 år gammel har han scoret 35 landslagsmål for Brasil. 
Han passerte Rivaldo, som har 34 scoringer, og er nå nummer seks på listen over spillerne med flest landslagsmål. 

Bare legendene Pelé (77), Zico (66), Ronaldo (62), Romario (55) og Bebeto (39) er foran Neymar. 

Uten alvorlige skader ligger han godt an til å utfordre den aller største, Pelé, som tidenes toppscorer for Brasil. 

Mot Kamerun var Barcelona-spilleren den store forskjellen. 
Det var faktisk de grønnkledde afrikanerne som styrte kampen da Neymar lekende lett prikket inn ledermålet på innlegg fra Luiz Gustavo. 

Men et aggressivt og høytpressende Kamerun ga Brasil mye trøbbel før pause. 
Og det var ikke ufortjent da midtstopper Joël Matip utlignet etter 26 minutter. 
Ni minutter senere svarte vidundergutten. 
Fra sin venstrekant dro han seg forbi et par kamerunere og skjøt i korthjørnet. 
Keeper Itjande kastet seg den andre veien, og maktbalansen var gjenopprettet foran et særdeles entusiastisk publikum i Brasils hovedstad. 

Scoringen var hans åttende på de siste seks landskampene. 
Snakk om å prikke VM-formen? 
Ikke tenk på det. 
Med et voldsomt press på sine spinkle skuldre har nasjonens kjæledegge slått til på imponerende vis i gruppespillet. 

– 
Vi spilte veldig bra og vant fortjent. 
Jeg påtar med gjerne ansvar når jeg er på banen. 
Jeg hjelper til og scorer mål. 
Alle har en rolle på laget, og ingen er viktigere enn andre, sa Neymar. 

Etter 71 minutter gikk han av banen til stor applaus. 
Da var jobben for lengst gjort. 
Til og med den utskjelte spissen Fred fikk lov til å være med på moroa. 
Muligens var han offsida da han headet innlegget fra David Luiz i mål, men den svenske dommeren Jonas Eriksson godkjente scoringen. 

Seks minutter før slutt økte Fernandinho, som hadde et godt innhopp i andre omgang, til 4-1. 

Dermed ble Brasil gruppevinner. 
Nå venter Chile i åttendelsfinalen 28. juni. 
