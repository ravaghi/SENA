Sjarmerende Askeladd
Forventningene er ganske store når Askeladden skal portretteres av en levende skuespiller, i stedet for en Ivo Caprino-dukke. 

Askeladden – I Dovregubbens hall 

Norge 2016 

Eventyr 

Regi: 
Mikkel Brænne Sandemose 

Manus: 
Aleksander Kirkwood Brown, Espen Enger 

Skuespillere: 
Vebjørn Enger, Eilie Harboe, Mads Sjøgård Pettersen, Elias Holmen Sørensen, Allan Hyde, Thorbjørn Harr, Arthur Berning, Robert Skjærstad, Synnøve Macody Lund, Gard B. Eidsvold, Ida Ursin-Holm 

Aldersgrense 9 år 

Og Vebjørn Enger («Kompani Orheim») klarer det med glans. 
Eilie Harboe er i vinden for tiden, og selv om denne rollen ikke er så utfordrende som den hun hadde i «Thelma», spiller hun prinsessen med både mot, muskler og glimt i øyet, og slår et slag for likestillingen mens hun nekter å gifte seg med hvem som helst. 
Selv ikke når det fører til at Dovregubben våkner og kommer for å ta henne. 

Espen Askeladd og brødrene hans legger ut på en lang og farefull ferd for å redde henne. 
Hakk i hæl kommer den onde prins Fredrik, spilt ypperlig av Allan Hyde («True Blood»), som også vil ha prinsessen og halve kongeriket, og han skyr ingen midler for å få viljen sin. 

Regissør Mikkel Brænne Sandemose («Gåten Ragnarok») har laget en sjarmerende film som stort sett treffer der den skal. 
Jeg ble imidlertid skuffet over trollet som burde vært mye kulere, og hatt mye større plass i historien. 

Dovregubbens hall er ikke mer enn en kjedelig hule, og monsteret i tjernet er heller ikke det helt store. 
Filmen er på sitt beste i de mer komiske scenene. 
Men alt i alt er det en underholdende film som absolutt er severdig, men den mangler det lille ekstra for å bli magisk. 
