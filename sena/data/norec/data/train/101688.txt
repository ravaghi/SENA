Robben og van Persie lekte med Spania
OSLO/SALVADOR (VG) (Spania - Nederland 1-5) 
Spania ble slaktet av Nederlands superspisser Arjen Robben (30) og Robin van Persie (30) i et fyrverkeri av en gigantduell. 

Spania tok ledelsen på straffespark, og i de 84 foregående kampene Spania kom foran vant de 81 og spilte tre uavgjort. 

Den statistikken skremte ikke «Oranje» som moste av en VMs desidert største favoritter og snudde 0-1 til 5-1. 

Fra øverste rad på pressetribunen var VG vitne til et vaskeekte fotballsjokk i Salvador. 
Det klare flertallet av nederlanske fans på tribunen jublet besatt for sine helter mens de tok æresrunde etter 5-1-seieren. 
Da var de spanske verdensmesterne allerede i garderoben. 

- Dette er så ydmykende. 
Det er det verste. 
5-1, det er så ydmykende, sier Viasat-ekspert Jan Åge Fjørtoft i VGTVs VM-studio. 

- Nederland-seier ville vært overraskende, men ikke noe mer enn det. 
Men at de vinner 5-1, og kunne scoret et par til, det er sjokkerende. 
Det er en kamp som vil stå i VM-historien. 
Hvis den fører til Spanias fall, blir den et markant avsnitt, supplerer VG-kommentator Truls Dæhli. 

Sist gang Spania slapp inn minimum fem mål i en landskamp var mot Skottland i 1963 (2-6). 
Og for å finne sist Spania slapp inn minimum fem mål i et verdensmesterskap må vi helt tilbake til 1950. 
Da røk spanjolene 1-6 mot Brasil. 

Det sier litt om Nederlands prestasjon i Salvador fredag kveld. 
I VM for fire år siden slapp Spania inn to mål. 
I finalen slo de nettopp Nederland 1-0... 

Costa pepet ut 

I den nevnte finalen mellom de to lagene for fire år siden kunne Arjen Robben blitt helten etter å ha blitt spilt gjennom av Wesley Sneijder. 
Etter åtte minutter i Salvador var rollene byttet om, og denne gang var det Sneijder som avsluttet svakt alene med Iker Casillas. 

Diego Costa ble pepet ut fra start i sitt opprinnelige hjemland og ble stoppet på samme måte som David Silva av oppofrende nederlendere da Spania tok tak i kampen. 

26 minutter ut i kampen stilnet pipekonserten da Costa stakk gjennom, vartet opp med en skuddfinte og gikk i bakken etter å ha lurt Stefan de Vrij da han «la igjen» stamfoten. 

Xabi Alonso steg frem og banket ballen sikkert i hjørnet. 
Jasper Cillessen gikk til rett side, men klarte ikke stoppet Spanias første straffemål i VM siden David Villas fulltreffer i 2006. 

Feiret med sjefen 

To minutter før pause slo Andres Iniesta en strålende stikker til David Silva. 
Manchester City-spilleren forsøkte seg med en frekk vipp over keeper, men Cillessen sto lenge og slo til corner. 

Ett minutt senere, og litt ut av ingenting, slo Daley Blind en lang ball i bakrom der Robin van Persie hadde startet. 
Ballen landet inne i feltet der spissen kastet seg frem og lobbnikket inn utlikningen på vakkert vis. 

Van Persie feiret sitt 44. landslagsmål med å løpe ut til sin kommende klubbtrener Louis van Gaal og forsøkte seg på en langt mindre heldig utført «high five». 

Åtte minutter etter pause var kampen snudd. 
Nok en gang slo Blind en strålende ball inn mellom Spanias stoppere. 
Robben tok ned ballen, lurte vekk Gerard Pique og avsluttet mot hjørnet. 
Ballen traff Sergio Ramos og gikk til venstre for Casillas - målvakten som var med på å ydmyke Robbens Bayern München i semifinalen i Champions League. 

Spanias sindige sjef Vicente del Bosque reiste seg for en gangs skyld fra benken etter baklengsmålet og ga klare beskjeder til sine utvalgte. 

Lekte med Casillas 

På en corner tre minutter senere gjorde hissige Costa seg bemerket igjen da han skallet borti Bruno Martins Indi før en corner. 
Nederlenderne ble rasende, men dommeren lot det hele passere. 

2-1 kunne blitt 3-1 etter en times spill. 
Van Persie sto riktignok i offside, men ble ikke avvinket og banket ballen i tverrliggeren med høyrefoten. 

Kun fire minutter senere smalt det igjen. 
Casillas ropte på frispark i en duell med van Persie i feltet, men dommeren blåste ikke og Stefan de Vrij brukte både hodet og foten på å kjempe kula over streken. 

18 minutter før slutt klønet Casillas det til for seg selv, mistet ballen og van Persie trillet inn Nederlands fjerde i tom kasse. 

Ti minutter før slutt var utklassingen komplett. 
Robben spurtet fra Ramos, lekte med Casillas og banket ballen i mål. 

VM-studio oppsummerer thrilleren Spania - Nederland. 
VGs Truls Dæhlie mener Spania er i kjempetrøbbel allerede etter èn kamp i VM. 

Det tok fullstendig av for VGTVs studiogjester da Nederland knuste Spania 1-5. 

Etter at Arjen Robben hadde parkert Spanias forsvar, rundet Casillas og banket ballen i krysset, tok det helt av i VM-studioet på VG-taket. 

"Kroppen hans er laget for å få den buen på ballen", sier Jan Åge Fjørtoft etter Robin van Persies klassescoring mot Spania. 

VGTVs studiogjester klarte overhodet ikke å bli enige om Spanias Costa skulle hatt straffe eller ikke. 

VG-studio har delte meninger om straffesituasjonen, og Jan Åge Fjørtoft rekonstruerer hendelsen i studio. 
