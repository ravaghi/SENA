Uskarpe barnsligheter fra Sunnhordland
Det var da han mistet gifteringen i do før han trakk ned at jeg holdt på å gå. 
Stønn, hvor barnslig går det an å bli når man lager komedie på Vestlandet? 
Jeg forstår godt at Oslo, Bergen og Trondheim takket nei til «På bølgelengde». 

Som da de to rivalene – dumme Jonny og sleipe Jan Remy (eller hva han nå heter) – hiver bananer og grønnsaker i hodet på hverandre. 
Og tenke seg til, det har tatt 19 år før ungdom i Sunnhordland har oppdaget «Menn er fra Mars, kvinner fra Venus», samlivsboka som kom i 1992. 
Jeg kan melde at Thomas Aske Berg (fra Stavanger) og Bjørn Moan gjør så godt de kan i rollene som hjelpeløse Jonny og sleske Jan Remy i møte med diverse damer. 
Problemet er bare at manuset som regissør Frode Nordås har snekret sammen, får dem til å virke som småunger. 
Er mannfolka i Austevoll og Stord, Vikedal og Valevåg så inn i hampen teite? 

Budskapet Nordås vil ha fram, er omtrent dette: 
Kvinner bør slappe av med sine voldsomme forventninger om det perfekte bryllup. 
Menn bør be om unnskyldning når de har gjort noe dumt, hoppe ut i det og fri. 

Svakheten er at handlingen som skal formidle disse tankene, er masete, durer fram og tilbake i ett sett, men inneholder bare tidvis morsomme scener som løftes over dårlige numre fra en slett bygderevy. 

Dessuten irriterer det grenseløst at annenhver tagning er filmet med en linse (eller hva det nå er) som gjør at bare midten av bildene er skarpe. 
Det er skikkelig stygt å se på. 

Mange synes det er moro å lage film. 
Men det skal mer til enn gøy på settet for at resultatet bør havne norske kinoer. 
