Filmanmeldelse:Glamorøst, men ensidig portrett av Sonja Henie 

Ine Marie Wilmann gnistrer som Sonja Henie, men filmen er et regelrett karakterdrap på atleten, kunstneren, filmstjernen og divaen. 

Sonja Henie debuterte i OL i Chamonix i 1924. 
Hun var 11 år gammel. 
Hun vant tre gullmedaljer i OL, ti verdensmesterskap og seks europamesterskap. 
Det må du vite før du ser filmen om henne. 
For regissør Anne Sewitsky er ikke opptatt av kunstneren og atleten Sonja Henie, men av filmstjernen og divaen. 

Problemet med biografiske filmer er at de sjelden forteller hele historien. 
Du kan velge å fortelle historien fra A til Å, eller du kan velge å fokusere på en periode i vedkommendes liv. 
Det er ikke en riktig eller gal metode her, men Sonjas største problem er at den ikke makter å formidle hvor stor stjerne hun faktisk var. 

Hvor kom egoet fra? 

I 1936 drar Henie til filmbyen, og hun valser inn på kontoret til Hollywood- mogulen Darryl Zanuck som om hun eier verden. 
Men hvor kom egoet, motet og selvtilliten fra? 
Den historien forblir i en grå tåke. 

I starten hopper historien hurtig fra det ene til det andre – fra isshow i Madison Square Garden til filminnspillinger og box office-suksess. 
Faren, moren og broren Leif følger med på lasset. 
Du aner konturene av sterke familiebånd, men forholdet mellom henne og broren tegnes ikke klart nok til at bruddet mellom dem berører deg som seer. 

Forholdet til faren, som presset henne opp og frem, og som må ha preget henne, får du heller ikke vite mye om. 
Det er en svakhet for filmen og din forståelse av det som skjer i Hollywood. 

Karakterdrap 

Ine Marie Wilmann spiller Henie som et forfyllet og selvopptatt diva på glattisen. 
Dette er Willmanns film. 
Hun gnistrer på skøyteisen, selv om jeg vil anta at de mest avanserte hoppene er begått av en profesjonell. 

I noen scener spiller hun henne som en blond bimbo opptatt av dyr champagne og smykker. 
I neste øyeblikk kommer sårheten og usikkerheten frem. 
På mange måter er det et rent karakterdrap. 

Tidskoloritten er også utrolig flott. 
Du får en følelse av å være i Hollywood på 30-tallet med store stjerner, digre villaer og flotte kostymer, mange er gjenskapt akkurat slik du har sett på bilder og i Henies filmer. 

Shakespearsk tragedie 

Det er ikke uproblematisk å skildre historien fra utsiden slik regissør Anne Sewitsky gjør her. 
Karakterene forblir fjerne og konfliktene fremstår udramatiske. 
Du får et avkledd og usminket portrett som ikke går i dybden, men som får frem den mørke siden. 

I stedet for den hvite svanen, isdronningen, tegner Sewitsky et bilde av en kvinne som var ambisiøs, og som visste hva hun ville. 
Hun var sta, grådig, egoistisk og til tider ondskapsfull. 
Hun skildrer pengehungeren, at hun elsket å feste og var glad i sex. 
Du får ikke servert et glansbilde av en superstjerne, men du blir vitne til en kvinne i fritt fall. 

Alt dette er skildret på et bakteppe av hevede champagneglass, Hollywood-glamour og et dundrende moderne soundtrack. 
Mot slutten av filmen fikk jeg assosiasjoner til historien om stumfilmstjernen Norma Desmonds fall i Billy Wilders Sunset Blvd (1950). 
For når Sonja Henie faller på isen i Rio de Janeiro, er det som tatt ut av en Shakespearsk tragedie. 

Skyr det sentimentale 

Fordelen med måten Anne Sewitsky har fortalt sin historie på, er at hun styrer unna mange fallgruver og klisjeer som følger med den biografiske filmsjangeren. 
Ved å fortelle historien fra utsiden holder den avstand og styrer dermed unna sentimentalitet og melodrama. 

Sonja er så langt fra et opphøyet helteportrett det er mulig å komme. 
Sewitsky avkler et ikon. 
Det er rått og brutalt. 
Henie må da også ha hatt positive sider ved sin personlighet for å komme så langt som hun gjorde? 

Sewitsky har valgt å fremstille henne som et egoistisk monster. 
Det gjør at du får lite forståelse for Henie, men du får et besnærende portrett av en kvinne som nektet å oppføre seg etter datidens normer for kvinnelig oppførsel. 
