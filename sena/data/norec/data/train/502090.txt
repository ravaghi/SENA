Hvor langt er du villig til å gå for å få det du vil ha?
«The Place» inviterer til refleksjon rundt skjebne og moral. 
Men blir det interessant film ut av det? 

På søndagsskolen lærte vi at alt står skrevet i livets bok. 
Og kanskje er det den som materialiserer seg her, i form av en tykk, svart notisbok full av løse lapper og tettskrevne notater. 

Boken tilhører en navnløs, mystisk mann. 
Han kan være gud, han kan være djevelen, han sier ved ett tilfelle at «jeg tror på detaljene». 
Han er en iscenesetter. 
Med fast plass på kafeen som gir filmen navn, tar han imot mennesker med sterke ønsker. 
En nonne vil ha tilbake følelsen av Guds nærvær. 
En blind vil bli seende. 
En eldre kvinne vil at ektemannen skal bli frisk fra Altzheimers. 
Og en ønsker seg bare en natt med Amanda, pin up-en som har hengt på verkstedveggen hans i årevis. 

Greit, sier mannen, og noterer i boken. 
Hver og en skal få det de vil ha. 
De må bare gjøre noe til gjengjeld. 
Sprenge en bombe som tar livet av mange. 
Drepe et barn. 
Ødelegge et ekteskap. 
Voldta en kvinne. 

«The Place» er, med andre ord, et kammerspill om skjebne og moral, der viktige problemstillinger trekkes opp: 
Hvilke uhyrligheter er vi villige til å begå for å hegne om egen tilfredsstillelse og lykke? 
Kan vi nyte lykken når den baserer seg på andres tragedie? 
Skal vi ta skjebnen i egne hender, eller akseptere det som ble oss tildelt av små og store sorger? 
Og hva med menneskets frie vilje? 

Med elleve rollefigurer involvert, er kammerspill kanskje ikke helt riktig betegnelse. 
«The Place» er mer som en filmet teaterforestilling der folk i tur og orden entrer scenen, kafeen, mens de ulike sakenes utvikling fører til stadig nye omdreininger. 

Som fortelling låner filmen fabelens form, med inspirasjon fra sagnet om Faust, mannen som solgte sin sjel til djevelen. 
Manus baserer seg på den amerikanske TV-serien «The Booth at the End» (2010), og kanskje var seriens 20 minutter lange episoder et mer velegnet format enn langfilmens. 
For selv om regissør Paolo Genovese og fotograf Fabrizio Lucci gjør det de kan for å endre på utsnitt og kameravinkler, får flere av samtalene fort et ganske repetitivt preg, samtidig som kafeen etter hvert oppleves som en temmelig trang og begrenset scene. 

«The Place» er på flere måter i slekt med Genoveses forrige film, «Perfekte fremmede». 
Også den foregår i et begrenset lokale, en leilighet, og tar for seg menneskelig moral og selvbedrag. 
Også der er det mye mer prat enn handling. 
Eller; praten er handlingen, så å si. 

At Genovese lykkes litt bedre nå, skyldes dels at fabelen er lettere å svelge som premiss enn den heller påtatte og konstruerte ideen «Perfekte fremmede» hvilte på, dels at «The Place» har en mørkere tone og mer interessante problemstillinger. 
I hvert fall et stykke på vei. 
Etter en stund viser opplegget seg for gjennomskuelig til å fremkalle det helt store wow-et, og filmen fremstår som grunnere enn utgangspunktet skulle tilsi. 
Men den har en fiffig vri, og med blant andre Alba Rohrwacher og Valerio Mastandrea på rollelisten er den også velspilt. 
