Roman:Original og skummel podcast-krim 

BOK: 
En skummel og lovende debut. 
Men den originale formen skaper problemer. 

Matt Wesolowski: 
Seks historier. 
Spenningsroman. 
Oversatt av Sverre Knudsen. 
268 sider. 
Font forlag. 

1997. 
Liket av den forsvunne tenåringen Tom Jeffries blir funnet i Scarclaw, et isolert høydedrag i Northumberland nordøst i England. 
Sannheten om hva som skjedde på den nifse heia - det vet bare morderen. 

Tjue år etter begynner den berømte journalisten «Scott King» å grave i saken. 
Han lager en serie på seks podcaster, der han intervjuer ungdommene som var med på hytteturen der Jeffries forsvant. 

Forfatteren legger ikke skjul på at han er sterkt inspirert av podcasten «Serial», som gikk sin seiersgang i 2014. 
Podcasten handlet om hvorvidt en mann ble uskyldig dømt for et drap i 1999. 

«Seks historier» er altså formet som seks podcast-episoder, brutt opp med historier fra han som fant liket - overklassegutten Harry Saint Clement-Ramsay. 

Podcast-grepet virker i begynnelsen friskt og flott. 
Men det harskner etter hvert. 
Det er så mange forskjeller på å lese bok og høre på podcast. 
I en podcast kan det være fint å minne lytterne på poenger: 
«Jeg vil gjerne stoppe opp her et øyeblikk. 
I andre episode sa Haris Novak noe om at Udyret fra Bekeld «spiste sauene». 
Det er helt tilfeldig at jeg husker akkurat dette». 
Slike oppsummeringer og innsmett blir det alt for mange av i «Seks historier». 
Etter hvert blir det bare plagsomt. 

Alle skiftene i boken, fra intervju til oppsummering, til Harrys fortelling, stykker opp fortellingen. 
I en podcast ville det flytt mye bedre. 

Hovedpersonen «Scott King» forblir en gåte. 
Han er helt tydelig en dyktig journalist, som er god til å få folk til å stille opp i intervjuer. 
Men han går altså rundt med en maske foran fjeset. 
Det kan ikke være lett å skape tillit da? 
Tenk på en journalist i burka. 

Nå det er sagt er britiske Wesolowski god på mye: 
Han får til å skape skrekkelige og skumle scener, der både en heks og det omtalte «Udyret» lusker rundt i heia, nesten som «Hunden fra Baskerville». 

Wesolowski kan også skape karakterer, slik at vi ser dem for oss: 
«Det er noe fascinerende over Anyu - holdningen hennes kanskje? 
Hun har noe eterisk over seg - en slags overjordisk sinnsro.» 

Matt Wesolowski har alt han trenger av skarpslipte verktøy i kassa. 
Men neste gang må han bruke dem litt bedre. 

LES OGSÅ: 
