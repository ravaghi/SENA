Beastie Boys:«To The 5 Boroughs» 

(Capitol/EMI) 

En rytmisk hyllest til slitesterke New York. 

Med albumet «To The 5 Boroughs» hyller Beastie Boys innbyggerne i New York som etter angrepet på World Trade Center reiste seg fra ruinene og insisterte på at livet måtte gå videre. 

Utallige album opp gjennom årene har handlet om denne smeltedigelen av en millionby, men «To The 5 Boroughs» er rett og slett den beste tematiske New York-utgivelsen på mange år. 

Selv omslaget med den detaljerte håndtegningen av øya Manhattan i hele sin lengde avslører at de tre nasale skrålhalsene i Beastie Boys har noe uvanlig på gang. 
Og trioen skuffer ikke med et hip hop-album hvor all unødvendig staffasje er skrellet bort. 

Beastie Boys handler om rytmer, feite beats og finurlig sampling (de låner friskt fra Dead Boys, Kool & The Gang, Nas, RZA, Sugar Hill Gang osv.), men herrene Adam «MCA» Yauch, Michael «Mike D» Diamond og Adam «King Ad-Rock» Horowitz har også en del på hjertet som er verdt å få med seg. 

På «An Open Letter To NYC» beskriver Beastie Boys mulighetene som ligger i hjembyens slitesterke miks av etnisiteter («Two towers down, but you're still in the game»), mens amerikansk våpenkultur får sitt på «Right Right Now Now» («Columbine bowling, childhood stolen, we need more gun controlling»). 

Beastie Boys har jobbet i seks år med «To The 5 Boroughs», men det kan jeg leve med såfremt trioen fortsetter å levere låter som «The Hard Way», «It Takes Time To Build», «Triple Trouble» og «Crawlspace», som dessuten viser at det er mulig å modnes med verdighet selv innen hop hop. 

ESPEN A. HANSEN 
