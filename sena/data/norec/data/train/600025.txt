Pappa og de 533 ungene
Komedie 

USA 2013 

Regi og manus: 
Ken Scott 

Skuespillere: Vince Vaughn, Chris Pratt, Cobie Smulders, Britt Robertson, Jack Reynor 

Aldersgrense: 7 år 

Egnethet: 
Ungdom/Voksen 

David, spilt av Vince Vaughn, er selve arketypen fra de siste årenes amerikanske komedier: den sjarmerende, men håpløst umodne guttemannen. 
Han er udugelig i jobben sin, har en gravid kjæreste, en leilighet full av cannabisplanter og gjeld til noen skumle typer. 
Tidlig på 90-tallet var han dessuten en ivrig spermdonor, og nå viser det seg at han er far til ikke mindre enn 533 unge mennesker. 
142 av disse saksøker ham for å få kjennskap til identiteten hans. 

Ideen bak "Delivery Man" – regissør Ken Scotts "remake" sin egen film "Starbuck" – er ikke så dum. 
Man kunne sikkert fått mye komikk ut av at en evig ungkar plutselig må forholde seg til et utall avkom. 
Dessverre kommer filmen til poenget – altså at David lærer seg å bli en ansvarlig voksen – i løpet av en snau time. 
Resten blir et seigt pliktløp hvor plottråder skal samles og sentimentale tårer skal gråtes. 

Ekstra forsmedelig føles det bortkastede potensialet fordi Vaughn ("Swingers", "Wedding Crashers") antakelig er akslet for langt smartere filmer enn dette. 
Hans naturlige, mest fascinerende side er den til en åleglått bruktbilselger, noe et familieorientert Dreamworks-produkt som "Delivery Man" ikke gir ham sjansen til å vise. 
