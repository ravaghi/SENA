80-tallet lever
Sesong 2 av «Stranger Things» innfrir først og fremst på grunn av den deilige, skumle 80-tallsstemningen. 

«Stranger Things» 

Amerikansk tv-serie. 

Sjanger: 
Skrekk, drama, fantasy. 

Sesong 2 slippes på Netflix fredag. 

«Stranger Things» ble, antakelig helt fortjent, en av de mest omtalte Netflix-seriene i fjor. 
Det var noe med den skamløse 80-tallsflørten som virkelig traff nostalgikerne, men en serie som kun spiller på nostalgi vil fort falle igjennom og bli glemt. 
En spennende historie, karakterer det var lett å bli glad i og en god miks av humor og alvor sørget for at den ikke gjorde det. 

Når vi møter den sjarmerende og nerdete guttegjengen igjen, er det gått nesten et år fra forrige sesongs hendelser, som endte med at gutten som forsvant i en slags parallell dimensjon kom til rette igjen. 
En liten vri i siste scene sørget imidlertid på at serieforfatterne hadde noe å spinne videre på, og det har de gjort til gangs. 

Will sliter fortsatt med ettervirkningene fra de dramatiske hendelsene han var involvert i, mens hans tidligere så monomane mor (Winona Ryder) endelig har fått et nytt ansiktsuttrykk, og et nytt forhold. 
Det nærmer seg Halloween, og på uforklarlig vis blir alle gresskaravlingene i distriktet ødelagt. 
Når den lokale politibetjenten Jim Hopper (David Harbour) begynner å grave i saken, leder sporene i en retning som tar opp løse tråder fra forrige sesong. 
Det hele bygges langsomt og omstendelig opp, med god tid til gjensyn med flere nøkkelpersoner. 
Det er elegant og effektfullt gjort, og krydret med store doser 80-tallseffekter, både musikalsk, i filmreferanser og ikke minst visuelt. 
Serien låner friskt fra blant andre Stephen Kings filmer og bøker fra den aktuelle perioden, men den ser ut til å være klar over det selv, slik at lånene mer framstår som en hyllest enn et tyveri. 

På samme måte som i nevnte inspirasjonskildes «It», er det i stor grad barna som bærer serien. 
Denne gang dukker det opp et nytt tilskudd til gjengen, den tøffe jenta Max, en på alle måter velkommen utvidelse av rollegalleriet. 
Noen flere nye fjes dukker også opp og påvirker den videre handlingen, uten at det skal røpes hva dette består i. 
Det viktigste er at disse nye personene bidrar til at serien utvikler seg videre, i stedet for å bare gjenta seg selv. 
Det skal godt gjøres å finne en bedre ny serie enn denne hvis man skal benke seg foran tv-en på Halloween. 
