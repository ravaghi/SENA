Forviklinger i julen
Regi: 
Thomas Bezucha. 
Med Claire Danes, Tyrone Giordano, Diane Keaton, Rachel McAdams, Dermot Mulroney, Craig T. Nelson, Sarah Jessica Parker, Luke Wilson. 
Amerikansk. 
Komedie/drama - tillatt for alle, egnet ungdom/voksne. 

Alle familiegjenforening-til-jul-klisjeene på plass. 
Og det funker! 

Faktisk er det nesten forunderlig at det blir såpass godt; det kalles ensemble-spill. 
Og det betyr at alle gjør sitt beste for at filmen skal lykkes. 

Det handler om en typisk liberal storfamilie, der Diane Keaton og Craig T. Nelson i hovedrollene ganske sikkert har en morsom hippietid bak seg. 

Nå har familiens eldstemann og streiting funnet seg et glasshardt dydsmønster av en jappekvinne til koneemne. 
Og så bærer det hjem til jul. 

Det går helt galt. 
Koneemnet (kvast fremstilt av en opplagt Sarah Jessica Parker) har et utviklet talent for alltid å si de gale tingene til galest mulig tidspunkt. 
Hun vil, for eksempel, ikke ligge på rom sammen med sin forlovede. 

(- Betyr det at dere ikke knuller? spør den lattermilde mor sin sønn.) 

Og så videre. 

Det går så galt, så galt. 
Inntil det går virkelig godt - til slutt og omsider. 

Slutten er for lang og for sentimental. 
Men ellers handler dette om levende mennesker i presise roller. 
Slett ikke dårlig, faktisk! 
