Logitech S715i høyttaler
Den kan brukes med det meste, men mest for iPod/iPhone. 

En portabel høyttaler til iPhone er kjekt å ha. 
At den går på oppladbare batterier er også praktisk, da blir bruksområdene flere. 
Med trådløs fjernkontroll blir det enda mer praktisk. 

Et slikt anlegg kan brukes på hytta, på reiser, på stranda, som ekstra anlegg på barneværelse og i mange andre sammenhenger. 

Men hva kan den brukes sammen med, og hvordan låter det? 

Logitech S715i - egenskaper 

Dette er en ganske spesiell, men tiltalende høyttaler, med et kabinett som strekker seg godt ut til hver side. 
Fasongen er ganske avrundet, men designet er først og fremst funksjonelt, en god ting. 

Den har 8 høyttalerelementer: 4 stk 2-tommers basshøyttalere, 2 stk 3-tommers høyttalere med neodymmagneter til mellomtone og 2 stk halv-tommers diskanthøyttalere. 
Dette gir både god spredning og et fyldig lydbilde. 

Støtten som gjør at den kan stå på bordet er også deksel for tilkoblingen til iPod/iPhone. 
Man vipper den bakover og gir den et ekstra trykk over en kneik, så sitter den stødig og godt. 

Dokken til iPhone/iPod passer uten "innleggsåle" til alle nyere modeller. 
Men den fungerer ikke hvis du har et beskyttende deksel rundt, da rekker ikke kontakten helt inn. 

Skal du koble til en annen lydkilde enn en Apple-enhet bruker du stereo minijack-kontakten på baksiden. 
Den sitter i samme brønn som kontakten for lader/strømforsyning. 

Volum og spoling/skip styres fra fjernkontrollen og du kan også velge om du skal gjenta låta eller spillelista eller spille tilfeldige låter (shuffle). 

Manøvrering i hele arkivet med låter må du derimot gjøre på selve spilleren, her er ikke fjernkontrollen til noen hjelp. 

I bruk 

Vi sjekket først ut høyttaleren drevet av batteriene. 
Lydbildet var balansert, klar diskant og nærværende mellomtone, overraskende fyldig og tight bass og volumet var akseptabelt. 

Så koblet vi inn strømforsyningen, og da var vi over i turbo-modus. 
Volumet ble vesentlig høyere, og det var enda mer trøkk i bassen. 
Alle som har hørt på har reagert på overraskende mye og god lyd i den vesle boksen. 

Lydtrykket uten påtagelig forvrengning, med strømforsyningen tilkoblet ligger såvidt i overkant av 90 db målt med en meters avstand. 
Kjører du på batteri faller nivået med ca 10 db - en påtagelig reduksjon i volumet. 
Det oppfattes også som en reduksjon i bassen, men dette skyldes først og fremst at ørets følsomhet for bass minsker med lavere volum. 

Vi lyttet på mange forskjellige typer musikk, og inntrykket holdt seg uansett sjanger. 

Konklusjon 

Denne portable høyttaleren fra Logitech leverer overraskende mye god lyd, størrelsen tatt i betraktning. 

Den er praktisk i bruk, og tar ikke mye plass på reise. 
Når den er klappet sammen og ligger i futteralet er den også rimelig godt beskyttet. 

Prisen er 1499 kroner. 
