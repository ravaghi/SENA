iGrill for iPhone og iPad
Steketermometer til iPhone - er det lurt? 

Det som er stilig med iPhone er ikke bare alle appene man kan laste ned, de har jo sin begrensning hvis de bare skal kjøre på selve mobilen. 
Når du kobler til annet utstyr med tilhørende app får du enda med funksjonalitet - og iPhone blir enda mer nyttig. 

Det er innlysende at iPhone egner seg svært dårlig som steketermometer på egen hånd. 
Det trengs en ekstra dings, her kommer iGrill inn i bildet. 

iGrill-enheten 

Digitale steketermometre med trådløs overføring til en mottaker du kan ha i lomma eller liggende på bordet er ikke noe nytt. 
De har som regel et display hvor du leser av temperaturen, og en alarmfunksjon. 
Forhåndsinnstillinger for forskjellige kjernetemperaturer finner man også på noen enheter. 

iGrill er en viderutvikling av dette konseptet, men her bruker du iPhone som mottaker. 
Overføringen skjer med Bluetooth og rekkevidden er opptil 65 meter, avhengig av lokale omstendigheter. 
Der vi testet, i en enebolig av tre, fungerte det fint fra kjøkkenet i første etasje og to etasjer opp, eller fra hagen der grillen står og hvor som helst inne i huset, mer enn tilstrekkelig med andre ord. 

Selve enheten er en boks som er stor nok til å ligge stødig når temperatursonden er koblet til. 
Den kan også stå eller henge i en krok som du vipper ut på baksiden. 
Sonden er vinklet og har en ledning på 120 centimeter. 
Det er innganger for to separate sonder, som kan måle forskjellige deler av maten. 
Begge temperaturene vil vises i appen. 

På baksiden er det en bryter som velger mellom visning av temperatur i Celsius eller Farenheit. 

Betjeningen skjer med tre knapper, av/på og pluss og minus. iGrill kan også brukes alene, du setter temperaturen alarmen skal varsle med knappene og det er det. 

Når den ikke er i bruk fester du sonden i et spor på siden, vikle kabelen rundt og sette pluggen i en av kontaktene. 
Så har du alt samlet. 

Men sammen med iPhone åpner det seg mer avanserte muligheter. 

iGrill app 

Appen lastes ned fra AppStore og er gratis, eller inkludert i prisen etter som man ser det. 

Du kan stille inn ønsket temperatur, når denne er oppnådd går alarmen og du får lydvarsling og skjermvarsling. 

Du kan også få en graf som viser temperaturutviklingen over tid. 

Praktisk? 

Det er absolutt praktisk med et steketermometer, og for oss som alltid går med iPhone i lomma uansett er iGrill en utmerket løsning. 

Det finnes faktisk to forskjellige apper til denne enheten, bare en av gangen kan være i bruk. 
Classic-varianten er mer omstendelig og har også oppskrifter og andre forslag. 
Den nyere som vi testet har mer fokus på rask og grei betjening, pluss oversikt. 

Mer info finner du hos iGrill. 

Artikkelen ble første gang publisert sommeren 2011. 
