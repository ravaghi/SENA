Vidunderlige virtuelle verden
Steven Spielberg setter ny rekord i 80-tallsreferanser. 

"Ready Player One" 

SCIENCE FICTION 

USA 2017 

Regi: 
Steven Spielberg 

Manus: Zak Penn, Ernest Cline 

Skuespillere: 
Tye Sheridan, Olivia Cooke, Simon Pegg, Hannah John-Kamen, Ben Mendelsohn, T.J. Miller, Mark Rylance Aldersgrense: 
12 år 

I 2045 er virkeligheten blitt så kjip at folk foretrekker å tilbringe tiden sin i en virtuell verden kalt OASIS. 
Der kan de bestige Mount Everest sammen med Batman eller hva som helst annet hjertet måtte begjære. 
Og et eller annet sted i alle lagene av fargerike fantasier har skaperen av OASIS, en ordentlig 80-tallsgeek, skjult et "påskeegg" som vil gi finneren kontroll over, vel, hele greia. 
Tenåringen Wade (Tye Sheridan) er en av dem som leter. 

"Ready Player One" er langt på vei en popcorn-film av den typen Steven Spielberg skapte navnet sitt med. 
Det handler om smarte, litt såre kids, fraværende voksne og mektige krefter som ønsker å kontrollere alt og alle. 
Filmens egentlige beholdning er likevel vellet av populærkulturelle referanser: 
I OASIS eksisterer Jernkjempen side om side med King Kong, på soundtracket regjerer New Order og Twisted Sister om hverandre. 

Og man kan få nok av den slags også. 
"Ready Player One" varer i to timer og 20 minutter, formidler enorme mengder informasjon og arter seg store deler av tiden som et spesielt intenst dataspill. 
Men den er unektelig ganske kul helt til man kjenner hjernen koke over. 
