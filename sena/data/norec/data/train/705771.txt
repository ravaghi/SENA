Neil Young:Til Donald fra Neil 

Vi får stadig flere pakker adressert Det hvite hus. 

Neil Young: 
«The visitor» (Warner) 

72 år gamle Neil Young fra Ontario er framme ved sitt 39. album, denne gang sammen med backingbandet Promise of the Real med blant andre Willie Nelsons sønn Lukas. 

Forrige gang Young hadde dem med seg, var på to år gamle "The Monsanto years", et knallhardt oppgjør med jordbruksgiganten. 
Platen som fulgte, fjorårets "The peace trail", tok for seg oljeindustriens rørlegging over indiansk grunn. 
Denne gang er det ikke overraskende den amerikanske presidenten som får gjennom. 

Åpningskuttet "Already great" handler om landet som var "great" nok fra før. 
No wall, no ban, no fascist USA, lyder det taktfast fra koret i bakgrunnen. 
Ikke mine ord, synger Young, bare noe jeg hørte deg si ute på gaten. 
Selve sangen lyder som den gang backingbandet het Crazy Horse. 

"Stand tall" maner om å stå oppreist i en tid da kvinners rettigheter og vitenskap forkastes. 
Heller ikke i vakre "Almost always" sparer han på kruttet: 
I'm living with a gameshow host, who has to brag and has to boast, by tearing down the things that I hold dear. 

Akustiske "Change of heart" handler om ikke å la hatet overta. 
"Carnival" er like løssluppen som tittelen sier, mens "Diggin' a hole" er sumpblues. 
Enda mer overraskende er "Children of destiny". 
Den lyder av alle ting som noe hentet fra en musikal på Broadway, selv om budskapet er youngsk nok: 
Stand up for what you believe, resist the powers that be. 

Heller ikke "When bad got good" er typisk Young, en to minutter lang oppfordring om å fengsle presidenten. 

Han avslutter i mer kjent stil med over ti minutter lange "Forever": 

So 
I made my way down this highway 

Stopping now to rest and then to eat 

Trying not to damage that that's in my way 

Lookin' for a way to be complete. 

Sangen lyder som et gravskrift og 72-åringen sliter med de lyse tonene, men kraften er ikke svekket. 
Heldigvis. 

Beste spor: 
"Already great", "Almost always", "Change of heart", "Forever" 
