Drive-By Truckers kjører aldri i grøfta
Ratter stødig videre på studioalbum nummer ti. 

ALBUM: 
Drive-By Truckers moderniserte og oppdaterte sørstatsrocken med doble «Southern Rock Opera» i 2001, som interessant nok er en hyllest særlig til sjangerpionerene Lynyrd Skynyrd, men også til Neil Young og politikeren George Wallace. 

Sørstatsmiks 
Siden har DBT holdt fanen høyt hevet - og levert det ene gode albumet etter det andre. 

Min personlige favoritt er fortsatt «Brighter Than Creation's Dark» (2008). 
2011-albumet «Go-Go Boots» (spilt inn i 2009), som mikser sørstatsrock, americana, blues, soul, rhythm'n'blues og tradisjonell country, er også en fulltreffer. 

«English Ocean» føyer seg inn i rekka - spilt inn på 13 dager hjemme i Athens, Georgia. 

Coley og Hood Siden sist har bassist og tidvis vokalist Shonna Tucker forlatt bandet, og hun tok like godt med seg kjæresten, gitarist John Neff. 

Men Mike Cooley og Patterson Hood holder stand. 
De har til og med rukket å gi ut hver sin soloplate siden sist. 

De to startet bandet i 1996, og er mer likeverdige partnere her. 
For første gang har Cooley skrevet nesten halvparten av sporene - og som vanlig synger begge. 

Det er med på å reindyrke et noe mer strømlinjeformet DBT-sound, mer avgrenset til en blanding av sørstatsrock og americana. 

Historiefortellere 
Og - det er akkurat som om stemmene deres likner mer og mer på hverandre. 
De er også begge solide historiefortellere, uavhengig av hverandre, og nå altså med en skjerpa Cooley som sier han måtte «lære seg å skrive låter på nytt». 

Da det løsnet, havnet den ene sangen etter den andre i e-postkassa til Hood. 
En av dem, «Made Up English Oceans», angriper høyresida i amerikansk politikk. 
Det er også tema i Hoods «The Part Of Him». 

Du kan lese om bandets vei tilbake etter ei tøff tid i dette intervjuet i Paste Magazine, som også streamer albumet her. 

Seng av gitarer «English Oceans» mangler kanskje de store låtene, til gjengjeld har albumet en imponerende jevnhet. 

Blant høydepunktene er «Primer Coat», som er Drive-By Truckers på sitt aller beste, der den bølger fram på ei seng av skingrende gitarer og enkle riff. 
Bandets tredje gitarist, tangentmann Jay Gonzalez, spiller solo!. 

Like typisk er to andre perler, neddempede «Hanging On» og «Natural Light» - tre låter som markerer ytterpunktene hos dette bandet fra «R.E.M.-byen» Athens. 

Hyllest 
Men den uslepne diamanten på albumet er nesten åtte minutter lange «Grand Canyon» - en psykedelisk og leken hyllest til Craig Lieske, mangeårig turnémedarbeider og venn av bandet. 
Han døde av et hjerteinfarkt for et år siden - etter et show der han spilte gitar med bandet på stamklubben 40 Watt. 
