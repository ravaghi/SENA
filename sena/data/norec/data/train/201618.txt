HP Pavilion Media Center HDX9050EO
HP har nå en 20,1-tommers slepbar datamaskin for deg med store behov og nok av plass. 

For halvannet år siden omtalte vi Acer Aspire 9800, som vakte både begeistring og forferdelse da den som den eneste 20-tommers "bærbare" vi hadde sett inntok redaksjonslokalet. 

LES OGSÅ: 

Siden den gangen har vi ærlig talt ikke tenkt på 20-tommers laptoper som noe annet enn et hobbyprosjekt for diverse produsenter, men til glede for dere der ute som tenker stort skal vi altså nok en gang innom mastodontklassen innen bærbare datamaskiner. 

Denne store laptopen fra HP også et såpass langt navn som Pavilion Media Center HDX9050EO, noe som står godt til vekten på drøye syv kilo. 

Her i trivelige omgivelser, ettersom maskinen er for stor for lysbordet vårt... 

Spesifikasjoner: 

Intel Core Duo T7300 @ 2,0 GHz 20,1" skjerm i bredformat (1680 x 1050 piksler) 2 GB DDR-minne (2 x 1024 MB) 2 x 120 GB harddisk (5400 rpm) i RAID Dual layer DVD-brenner ATI Mobility Radeon HD 2600 XT (256 MB minne) Trådløst nett: 
802.11 a/b/g/n Gigabit LAN og blåtann 4 x USB, 1 x FireWire (4-pin), 1 ExpressCard kortplass IR-mottaker og fjernkontroll Lyd ut/inn i front, lyd ut bak (surround) 5-in-1 kortleser: SD, MMC, Memory Stick/Pro, xD VGA, HDMI og S-Video-utgang (4-pins) TV-kort med digital/analog antenne, pluss fjernkontroll Integrert webkamera og integrert mikrofon 9-cellers batteri Dimensjoner (B/D/H): 
47,5 x 34,0 x 5,9 cm Vekt ca. 7,1 kilo Pris: ca. 15.000 

Konstruksjon 

HP har på sine senere Pavilion-modeller satset stort på plast i blank lakk og subtile mønstre, og dette har de videreført på denne HDX-modellen. 
Fargespekteret er ikke uventet begrenset til sort og sølv, og noe av det første du vil legge merke til er det kraftige og noe spesielle festet for skjermen. 
Denne løsningen ligger tydelig over lokket og har to oppgaver, hvorav den første selvfølgelig er at skjermen skal være solid festet til resten av maskinen. 
I tillegg virker denne slik at skjermen, når den er oppslått, kan vippes opp og ned. 

I motsetning til Aceren er skjermlokket ikke spesielt tykt, selv om festet plusser på en centimeter der den står opp fra lokket. 
Det lar seg heller ikke låse i lukket posisjon, men dette er uansett ikke en laptop som slenger rundt i skoleveska sammen med penner og en svett matpakke. 
Så stor veske har du nemlig ikke, og i praksis er også maskinen lagd for å hovedsaklig bæres mellom forskjellige rom - ikke tas med i parken eller på café. 
Selv om det sistnevnte frister - om ikke annet for å kunne se reaksjonen til de andre gjestene. 

Men for å gå tilbake til selve skjermen så har vi ikke mye å utsette på den. 
Noen ville kanskje ønske seg enda høyere oppløsning, men avstanden mellom lokket og tastaturet gjør at du uansett ikke sitter klistret opptil skjermen, og fører til at vi synes 1680 x 1050 pikslers oppløsning fungerer fint på denne modellen. 
Likevel hadde vi likt muligheten til å velge. 
Det blanke kontrastbelegget gir tydelige farger og fin (nettopp) kontrast. 

Det er nok av plass til tastatur på en bærbar med 20 tommers skjerm, og i tillegg til numerisk tastatur har også HP dokkingplass til fjernkontrollen som kan brukes til å betjene Window Media Center og andre kompatible programmer. 

Tastaturets er av den felles nordiske typen, og er relativt godt å skrive på. 
Støynivået er heller ikke galt, selv om mellomromstasten (space) lett kan gjøre litt vel mye ut av seg ved hard tasting. 
Layouten er vi fornøyde med, men merk at piltastenes plassering gjør høyre shift-tast nokså liten. 

Touchpaden er litt spesiell, og vi har blant annet sett denne før på HP Pavilion tx1020ea. 
Mangelen på en spesielt glatt overflate er likevel ikke noe problem med mindre du er svett eller fuktig på fingertuppen. 
Dedikert skrollefelt er kun for vertikal skrolling. 
De to tastene under gir markante, men myke nedslag. 
Er du av typen som gjerne kommer borti paden når du skriver har den også en egen knapp rett over som deaktiverer den. 

Over tastaturet ligger det en hel rad med blålysende touchknapper for medieavspilling, lydkontroll og slå trådløst nett av og på. 
Plager lyset fra knappene deg når du ser film i mørket er det også en dedikert knapp for å dempe de andre. 
Hvorfor ikke den slukkes samtidig er vi ikke sikker på... 

Tilkoblingsmuligheter 

Siden HDX9050EO er en maskin som mer eller mindre skriker Media Center er det naturlig nok også en god del muligheter for å koble maskinen til eksterne kilder. 
En 20-tommer holder kanskje på hytta og gutterommet, men i stua er det langt artigere å koble opp mot noe enda større. 

Høyre side har det optiske drevet, 2 x USB og plass for kensingtonlås. 

På venstre side finner vi en rekke kontakter. 
Enda to USB, LAN, ekspansjonsport for dokking, VGA ut, HDMI, eSata for harddisker, FireWire, 5-i-1 minnekortleser og ExpressCard/54-slot. 

Fronten har IR-mottaker, inngang for mikrofon og to utganger for hodetelefoner. 

Bak sitter det heldigvis også en rekke kontakter, noe som hjelper til med å holde synsfeltet fri for en del ledninger - som strømledningen. 
I tillegg er det kontakter for ekstern IR-mottaker, lyd, S-Video ut og antenneledning. 
Til slutt er det fire minijack-utganger for å koble til surroundanlegg. 
Varmluften blåses også ut bak. 

Det innebygde TV-kortet fungerer med både analoge og digitale signaler, men har per i dag ingen støtte for MPEG4, noe som gjør at den ikke er kompatibel med det nye digitale bakkenettet. 
I følge HP jobbes det med programvare som skal fikse den biffen, og skal kunne lastes ned i løpet av januar 2008. 

God spillytelse! 

Om ikke en slepbar/bærbar med 20-tommers skjerm kvalifiserer som en potensiell erstatter for stasjonær PC, er vi ikke sikre på hva annet som gjør det. 
Og HP forsøker med denne maskinen ikke bare å fri til dem som enkelt kan putte hele herligheten inn i skapet når den ikke er i bruk. 
Med TV-kort, mange tilkoblingsmuligheter og fjernkontroll har den altså stort mediesenterpotensiale, og spillelskere vil sette pris på grafikkløsningen Mobility Radeon HD 2600 XT fra ATI. 

Observante lesere vil kanskje huske at dette er identisk med kortet som sitter i iMac til 11.990,-, men da med det unntaket at iMacens grafikkløsning er lavere klokket på grunn av varmeutviklingen. 
Mobility Radeon HD 2600 XT fra ATI er uansett et av de beste grafikkortene som finnes for bærbare PCer i dag, og selv om det ikke kan måle seg med hva vi finner i stasjonære datamaskiner sparker det greit fra seg. 

I våre ytelsestester har vi målt mot den nylig testede 17-tommeren Satellite X200-20T fra Toshiba, i følge dem selv deres første "gaming-notebook". 
Det artige med å sammenligne disse to er at de har samme prosessor og like mye minne. 
Derfor blir det enkelt å sammenligne nVidia GeForce 8700M GT og ATI Mobility Radeon HD 2600 XT. 
Vi rekker riktignok kun 3D- og PCMark, men det gir en god pekepinn... 

I tillegg vil vi også gjøre noe såpass utradisjonelt som å ta med den nevnte iMacen i denne lille sammenligningen. 
En 20-tommers iMac er jo på en måte en liten og nett stasjonær med "bærbar" innmat, og veier tross alt kun to kilo mer enn en HDX9050EO som vi altså vurderer i dag. 
iMacen mangler selvfølgelig mye av portabiliteten i forhold til en bærbar på samme størrelse, men "oppslått" tar den like mye/lite plass og er minst like yndig. 
Billigere er den også. 

Verdi i poeng, høyere er bedre. 

Ikke uventet er det iMac som med en konvensjonell harddisk og raskere prosessor gjør det best. 
Den henger litt etter på grafikksiden, og dette har altså å gjøre med at grafikkortet er lavere klokket enn det vi finner i HPen. 
Toshibaens nVidia-løsning ligger også etter ATI-kortet i PCMark. 

Toshibaen gjør det også bedre på harddiskmålingene ettersom Pavilionen mangler Intel Turbo Memory. 

Kjøretid i sekunder, lavere er bedre. 

Ingen overraskelser her. 

Verdi i poeng, høyere er bedre. 

nVidia GeForce 8700M GT og ATI Mobility Radeon HD 2600 XT kniver om å være best, og spesielt stor forskjell er det altså ikke. 
I praksis vil nok de to Direct 3D 10-kortene yte omtrentlig likt. 

Batteri: 
Med to harddisker, kraftig grafikkløsning og skjerm på hele 20,1 tommer kommer det ikke som noen stor overraskelse at Pavilion HDX9050EO ikke er batterikongen. 
Den klarer seg i litt over halvannen time, og en halv time bak Toshiba X200-20T. 
Ikke noe skrytepunkt altså, men med mindre du har kraftige markeringsbehov er jo tross alt ikke dette maskinen du kjøper for å dra rundt på... 

Når det gjelder støy så ja, den har vifter som går mer eller mindre kontinuerlig. 
Den bråker selvfølgelig mindre enn en støyende stasjonær, men så kan du til gjengjeld ikke gjemme den under pulten for å få støykilden lenger unna. 

Vurdering 

20-tommers bærbare er uten tvil spesielle greier. 
Størrelsen er en ting - den passer jo ikke i vanlige "PC-vesker" - og dersom du mener vekten på litt over syv kilo er på grensen må vi nevne at strømforsyningen med tilhørende kabler (og den trenger du å ha med deg) veier 1,2 kilo. 

Det praktiske bruksområdet begrenser seg derfor en del, og med kraftig grafikkløsning, fjernkontroll og TV-kort er den helt klart rettet mot bruk som et spill- og mediesenter. 
Fordelen med å bruke en bærbar til dette er at den tar liten plass og kan enkelt flyttes mellom rom eller stues vekk når den ikke er i bruk. 
Den egner seg selvfølgelig også til alle andre normale dataoppgaver, men det er er altså deg som trenger en "alt-i-ett"-bærbar som virkelig vil ha størst glede av HP Pavilion Media Center HDX9050EO. 
Og til det er dette også en god maskin. 

Direkte konkurrenter har den få av, men det finnes altså relaterte alternativer. 
Den nylig testede Toshiba X200 har mindre skjerm men samme oppløsning, er tre kilo lettere og kommer med HD-drev. 
På den annen side er den også dyrere og mangler TV-kort - men til det finnes det også eksterne løsninger. 

Et annet alternativ kan være iMac, som ikke tar stort mer plass. 
Men den er vanskeligere å enkelt gjemme vekk eller transportere dersom det er hva du er ute etter. 
Som mediesenter til å kobles opp mot TVen vil den heller ikke passe spesielt godt inn. 

Vi minner til slutt også på at femten tusenlapper kan skaffe deg en god stasjonær PC pluss en anstendig mindre bærbar (i ordets rette forstand) for deg som krever et visst nivå av portabilitet. 
