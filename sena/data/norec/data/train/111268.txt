Spillanmeldelse:«Shaun White Skateboarding» 

(VG Nett) 
Med «Shaun White Skateboarding» leverer utviklerne et spill som er lett å like. 
Men forelskelsen uteblir. 

Handlingen i «Shaun White Skateboarding» finner sted i den fiktive byen «New Harmony», men her er det lite som minner om harmoni. 
Det onde «The Ministry» har bannlyst all form for følelser og kreativitet, og dette gjenspeiles i det grå og monotone bybildet som preger storbyen. 

Heldigvis finnes det en liten rødtopp med evnen til å forandre den grå og kjedelige hverdagen ved hjelp av sitt skateboard. 
Men når Shaun White blir tatt til fange av «The Ministry» blir det din oppgave å redde byen. 

Handlingen er på ingen måte banebrytende, men det hele drives greit fremover av gode karakterer og en god, underliggende humor. 

For å blåse nytt liv i byen skater man rundt, utfører triks og gjennomfører diverse utfordringer. 
Etter hvert som man gjør dette vil byen gradvis komme til liv. 
Planter og trær vil sprette opp, kul graffiti vil pryde veggene og innbyggerne vil bli mer fargerike og aktive. 

Spillet gir deg også muligheten til å påvirke enkelte gjenstander ved å bruke forming. 
Med denne egenskapen kan du enkelt manipulere spesielle rails, ramper og broer. 
Det tar litt tid før man forstår potensialet i denne egenskapen, men når man har knekt koden blir det et bra verktøy for å nå områder som før virket uoppnåelige. 

Utviklerne har uten tvil hentet inspirasjon fra det klassiske «Tony Hawk Pro Skater 2», noe som betyr at realisme er ofret for overdreven fysikk og lekenhet. 
Likhetene slutter derimot der og «Shaun White Skateboarding» byr aldri på de store utfordringene. 

«Shaun White Skateboarding» er et velkomment avbrekk fra den realistiske trenden innenfor skateboardsjangeren de siste årene. 
Men de store høydepunktene uteblir. 
Mye på grunn av for lav vanskelighetsgrad og en lineær historiemodus. 

Men det er fortsatt et morsomt spill som det er enkelt å kose seg med. 

SHAUN WHITE SKATEBOARDING Plattform: 
Xbox 360, PS3, Wii og PC Genre: 
Sport Alder: 12 Utvikler: 
Ubisoft Montreal Utgiver: 
Ubisoft 
Mer info 
