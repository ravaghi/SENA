BMW 3-serie Touring prøvekjørt
MÜNCHEN (DinSide Motor): 
BMW har funnet sin vinnerformel, og finpusser den fra generasjon til generasjon. 

Det er blitt september og denne måneden lanseres en av mange etterlengtet nyhet: 
BMW 3-serie Touring (det vil si stasjonsvogn på BMW-språket). 

Til glede for de mange leserne som ikke fikk det med seg første gang, publiserer vi derfor i dag vår første test av bilen. 
Denne fant sted i juli som, i motsetning til hva som er tilfelle nedover i Europa, jo er fellesferietid her i landet. 

Toppkarakter! 

Mens vi vurderte sedanen til et, riktignok sterkt, terningkast fem, er stasjonsvognutgaven så gjennomført og gjennomtenkt når tilleggskriteriet praktiske aspekter tas i betraktning, at vi belønner denne, enda mer komplette bilen, med toppkarakter. 

Mer voksen 

Når vi ser den nye 3-serie Touring i virkeligheten, slår det oss at bilen designmessig virker større, mer "moden". 
Designmessig finner vi den enda mer velproporsjonert og elegant enn sedanen. 
Da vi etter test-økten skulle kjøres tilbake til flyplassen i den adskillig større 5-serie Touring, hadde vi en stakket stund inntrykket av at det var en av de nye 3-seriene som nærmet seg parkeringsplassen. 

Det er likevel ingen tvil om at BMW skal fortsette å tilfredsstille den samme kundegruppen som tidligere, de som ønsker en familiebil som samtidig skal være litt over middels sporty for de med behov for ekstra plass. 

Touring gir både i pose og sekk 

Og det er på det sistnevnte punktet nye 3-serie Touring skårer best: 
Samtidig som bilen er mer velkjørende enn noensinne, er den nå også fullt dugelig som familiebil, etter vår mening for første gang. 
Plassen i baksetet er nå god nok til at voksne på rundt 190 cm kan sitte der - bak like store personer i forsetene. 
I tillegg er bagasjerommet fullt godkjent med bortimot 500 liter og alle de praktiske anordninger for festning og beskyttelse av bagasjen som kan forventes er tilgjengelige. 

Det gjør etter vår mening bilen så komplett og gjennomført på alle måter at den fortjener den beste karakteren i klassen. 

For bedre å se utviklingen i historisk perspektiv, kan du her lese vår test av den tidens 3-serie Touring fra 1999! 

Sedan - "pluss" 

I det følgende vil de som leste vår testkjøring av sedanen finne mange gjentagelser; ganske enkelt fordi det utover det praktiske og plassmessige i hovedsak dreier seg om samme bil - med unntak av et relativt moderat tillegg i vekt, som BMW-ingeniørene har kompensert for gjennom en viss forsterking av understellet. 
Touring er om mulig enda mer velbalansert enn sedanen, og kjørekomforten sett opp mot de dynamiske egenskapene ganske enestående med en svært effektiv avdemping. 
(Velger man lavere dekkprofil enn standard, forringes dette inntrykket naturlig nok noe). 

Større, men lettere 

Som vi konstaterte etter å ha testkjørt 3-serie sedan: 
Den nye 3-serien er nå vokst ut av kompaktnisjen i mellomklassen, selv om den fortsatt er eksempelvis 20 centimeter kortere enn en Ford Mondeo. 
Men med 462,4 centimeter er den 9,3 centimeter lengre enn forgjengeren. 
Sammen med en akselavstand på 281 centimeter betyr det også merkbart mer innvendig plass - og plassfølelse. 

Den nye BMW-stasjonsvognen er nå blitt mer praktisk i bruk, da baksetet nå er delt etter forholdet 40/20/40. 
Det betyr at midtre del kan felles ned, og fortsatt er det god plass til en passasjer på hver side. 
Dette vil i mange tilfeller kunne bety at man kan ta farvel med skiboksen. 

Alle med TwinPower turbo 

Som sedan-versjonen kommer BMW 3-serie Touring i første omgang med fire ulike motoralternativer. 
Felles for dem alle er - som man i våre dager forventer - lavere forbruk og utslipp, samtidig som motorytelsen har økt. 

Alle versjonene tilbys i tre ulike utførelser, kalt Sport Line, Luxury Line og Modern Line, men forskjellene er ikke større på det stilmessige plan enn at den uinnvidde vil se nye 3-serien som én modell. 
Det må plusses på cirka 20.000 kroner i forhold til grunnprisen for hver av pakkene - en politikk som for så vidt gjør at man ikke lenger får en totalt ribbet innstegsversjon, men som gjør at den såkalte grunnprisen fremstår som noe kunstig. 

I tillegg kan man velge M-Sport-pakke, med eget og mer sporty utseende og oppsett. 

Alle modellene er nå utstyrt med BMWs TwinPower Turbo-teknologi, og kombinert med at konstruksjon nå er lettere enn tidligere gir dette både forbedrede ytelser og lavere utslipp. 

Mer effektiv 

Som nevnt er nye 3-serie blitt både mer drivstoffeffektiv og har fått bedre ytelser. 
Under lanseringen fikk vi anledning til å teste bensinversjonen 328i, men ikke denne gangen dieselversjonen 320d. 
Den kjørte vi imidlertid i sedanen i fjor høst, og det er utvilsomt sistnevnte - tilgjengelig i to varianter (163 og 184 hestekrefter) - som vil bli solgt mest i Norge i første omgang. 

Allikevel var vi mest spent på bensinversjonen. 
På papiret fremstår den som en teknologisk lekkerbisken. 
Men det var med denne vi pådro oss den lille (og høyst relative) skuffelsen - det skal vi komme tilbake til. 

Heldigvis vil det utover høsten komme mer tilgjengelige versjoner av 3-serie Touring - både en 316d og en 318d. 
Det vil få innstegsprisen ned mot 360.000 kroner - testbilen uten ekstrautstyr starter på 600.000. 

Dyrt med seks sylindre 

Vil man ha seks sylindre er det i Touring-versjonen 330d som gjelder. 
Den har i overkant av 680.000 kroner som grunnpris, hvilket i praksis innebærer at man må bla opp mer enn 700.000. 
Da har man til gjengjeld litt av en kraftpakke på 258 hestekrefter fra tre liter sylindervolum og 0-100 på 5,6 sekunder. 

I tillegg til de nevnte motorene tilbyr BMW i sedanen. 
men ikke foreløpig i Touring, en toppversjon ved navn 335i. 
Det betyr at "inngangsbilletten" for å nyte en bensindrevet BMW-rekkesekser nå er på minimum 763.000 kroner. 

Sekseren 335i er utstyrt med har et slagvolum på tre liter og produserer 306 hestekrefter. 
Det er ikke lenger en biturbomotor; også den er utstyrt med twin scroll turbo, som alle de andre tréerne. 
Dreiemomentet er 400 newtonmeter og 335i har veritable sportsbil-ytelser. 
0-100 går unna på 5,5 sekunder. 
Blandet forbruk er 0,72 liter per mil hvilket gir 169 gram CO2 per kilometer. 
Alle tallene er målt med åttetrinns automat. 

Men nå over til de motorene vi faktisk har prøvd i denne bilen. 

Verdens beste med fire sylindre? 

Her kan vi bare gjenta det vi skrev da vi testet 328i sedan, og for å ta den - relative - skuffelsen først: 
Den har ikke med selve motorens karakteristikk å gjøre, men rett og slett med at det ikke lenger er en sekssylindret BMW-motor som ligger under panseret på 328i anno 2012. 
Og den har tross alt lenge vært et av symbolene på BMWs egenart i bilverdenen. 

Når det er sagt kunne det vanskelig gjøres å få til en bedre erstatning enn den vi nok en gang har fått prøvekjøre. 
Rekkefireren med to liter slagvolum får hjelp fra en såkalt twin scroll-turbo, for øvrig i likhet med de andre BMW-motorene, og maksimal effekt er 245 hestekrefter, tilgjengelige fra 5.000 til 6.500 omdreininger. 

Uvanlig velfylt momentkurve 

Det som ytterligere forbedrer denne motorens karakteristikk er dreiemomentet på 350 newtonmeter som kan utnyttes hele veien fra 1.250 til 4.800 omdreininger. 
Dette er imponerende tall på papiret og 328i imponerte også ute på veien. 
Fartsøkningen kommer kontant og raskt, og mellomakselerasjonene som er godt hjulpet av en effektiv og rask åttetrinns automat, er ultra-kjappe. 
Forbikjøringene blir rene formaliteter. 
Med andre ord - når det gjelder ytelser og motorkarakteristikk kunne dette godt vært en sekser på tre liter fra for bare få år siden. 

Men to elementer sladrer likevel om at det ikke er det. 
Verken lydbilde eller gange er like raffinert som det man opplever med BMWs seksere, og her er altså årsaken til vår aldri så lille skuffelse... 

Men 0-100 på 6,0 sekunder er et tall det står respekt av. 
Med sekstrinns manuell girkasse skal denne tiden være identisk. 
Toppfarten på 250 km/t er stort sett av liten interesse - selv på de bitene av Autobahn hvor det fortsatt er fri fart er trafikken det meste av tiden såpass tett at det ikke er forsvarlig å nærme seg slike tall, noe vi selv konstaterte under prøvekjøringen. 
Men at det fortsatt er godt med krefter og frisk fartsøkning godt over 200 km/t kan vi skrive under på. 

Sport, komfort eller økonomi 

Driving Experience Control gir muligheten til å stille inn oppsett etter ønsket kjørestil. 
Ved siden av de vanlige modusene Comfort, Sport og Sport+, får du nå også en Eco Pro modus, som skal muliggjøre reduksjon av drivstofforbruket opp mot 20 prosent. 

Vi prøvde det noen kilometer, og det er besnærende å se diagrammet og det lille blå tallet i instrumentpanelet som viser når du kjører økonomisk og hvor mange ekstra kilometer du får ut av gjenværende drivstoff når du kjører effektivt. 

Også Touring er en hurra-bil 

Uansett motor er kjøreopplevelsen i BMW 3-serie like bra, nei bedre, enn noensinne. 
Kompromisset sportslighet/komfort er ytterligere bearbeidet med, som man forventer, en ekstra innsats på det sportslige. 
Veigrepet, styringen, balansen, den følbare iboende dynamikken - alt gjør BMWen til en kjøremaskin av de sjeldne. 
Enten det dreier seg om sedanen eller stasjonsvognen lever ikke den nye tréeren opp til forventningene - den overgår dem. 

"Uendelig" utstyrsliste 

Man kjøper jo ikke en BMW uten å plusse på en del ekstrautstyr. 
Når det gjelder utstyr er som vanlig listen over tilgjengelige tilvalg meget lang. 
Av nyhetene kan nevnes at HUD (Head-up-display) - nå er i farger, og tilgjengelig på alle versjoner. 
Her kan du lese mer om BMWs farge-HUD. 

Alle modeller med Auto Start Stop funksjonen kan oppgradere til en åttetrinns girkasse, noe som senker drivstoff-forbruk og avgassutslipp ytterligere. 

BMWs ConnectedDrive har også fått en oppgradering, både når det gjelder infotainment (informasjons- og underholdningssystem), og sikkerhet. 
Blant annet kan du nå få aktiv fartsholder (cruise control) med stop&go-funksjon.; 
En kamerabasert surround-view-funksjon lar deg nå se hva som befinner seg rundt hele bilen. 
Bilen kan naturligvis også leveres med automatisk varsling ved fare for kollisjon under filskifte, i tillegg til parkeringsassistent. 

En sekser på terningen 

Nye BMW 3-serie var bilen som mest nærmet seg terningkast seks av bilene vi hadde kjørt i denne klassen da den kom som sedan og vi trillet en meget sterk femmer. 
Utstyrspolicyen og de to "manglende" sylindrene var omtrent det eneste som trakk ned etter det første bekjentskapet. 

Når stasjonsvognen følger opp med å gi en mer komplett og velfungerende totalpakke, blir det denne gangen en logisk sekser. 

Til Norge kommer bilen først i september, og da med de kraftigste motorene. 
Noe senere dukker de mer demokratiske modellene opp, i både diesel og bensinversjoner. 

Den norske importøren håper å få solgt 500 stasjonsvogner - og til sammen 1.400 eksemplarer av nye 3-serie - innen utgangen av 2012. 

Denne artikkelen ble første gang publisert den 10. juli 2012. 

Dimensjoner: 
