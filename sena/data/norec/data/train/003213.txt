Blood diamond
Fenger, underholder, skremmer og sjokkerer. 

Uttrykket ”Diamonds are a girls best friend” mister glansen etter ”Blood diamond”. 
Filmen forteller hva som kan ligge bak en funklende diamant, nemlig mange døde kropper. 

Regissør Edward Zwick har laget en film med mange sterke inntrykk og opprivende scener. 
Afrika er bakteppe for en historie om iskald kynisme, grenseløs grådighet og endeløse tragedier. 

Flott skuespill 

Det har blitt en veldig bra film som anbefales sterkt, ikke minst på grunn av Leonardo Di Caprio og Djimon Honsous flotte skuespill. 
Leiesoldat og diamantsmugler Danny Archer (Di Caprio) får høre om en diger diamant som fiskeren Solomon Vandy (Honsou) skal ha funnet og gravd ned et sted i Sierra Leone. 

Han får Vandy til å vise vei til diamanten mot at han hjelper ham å finne familien, som har flyktet fra den fryktede geriljaen. 
De får hjelp av journalisten Maddy Bowen (Jennifer Connelly), som er ute etter en story. 
Det blir et kappløp om diamanten der flere hensynsløse aktører er interesserte, blant annet Archers gamle arbeidsgiver, oberst Coetzee, og geriljalederen som har kidnappet Vandys sønn og gjort ham til barnesoldat. 

Prisen for et liv 

Bakteppet er borgerkrigen i Sierra Leone i 1999. 
Historien dekker bare en flik av den, men vi blir kastet rett inn i avsindig voldelige massakreringer.Den vonde følelsen av hvor lite et menneskeliv er verdt brer seg som et dødsteppe. 
Di Caprio er fortjent Oscar-nominert for rollen som Archer, en mann uten empati for omgivelsene. 

Han trekker på skuldrene og sier ting som ” This is Africa” for å beskrive tingenes tilstand. 
I løpet av filmen avdekkes sider av ham som er med på å forklare kynismen. 
Djimon Honsou, Hollywoods førsteafrikaner, gjør en opprivende rolle som han er Oscar-nominert for. 

Han må gjerne få den, for her gjør han en rekke sterke prestasjoner som desperat far. 

Smart fortellerteknikk 

Jeg liker måten ”Blood Diamond” er filmet og klippet på, nemlig svært kaotisk og uoversiktlig. 
Det er et smart fortellerteknikk som gir oss en god følelse av situasjonen menneskene befinner seg i. 
Du føler varmen, støvet, blodstanken og panikken. 
Er det noe jeg ikke liker, er det fornemmelsen av en mulig romanse mellom Danny Archer og Maddy Bowen. 

Det bygges i alle fall opp til en, noe historien ikke trenger. 
Den har mange nok sterke elementer i seg. 

Regissør Edward Zwick har laget en rekke gode filmer som ”Glory”, ”The Siege” og ”The Last Samurai”. 
”Blood diamond” føyer seg pent inn i denne rekken, med en historie som fenger, underholder, skremmer og sjokkerer. 

Og om du synes diamanter er tingen å smykke seg med, vil du kanskje nøye deg med juggel etter å ha sett denne filmen! 
