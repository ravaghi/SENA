Denne kan redde PC-en din
Sandberg universal strømforsyning med USB-port. 

Alle som har mistet eller tatt knekken på strømforsyningen til sin bærbare PC, vet at den er kostbar å erstatte. 
Og har du en eldre PC er det ikke alltid like enkelt å framskaffe et originaleksemplar, den kan rett og slett ha gått ut av produksjon. 

Det finnes imidlertid alternative løsninger, og noen ganger er de til og med smartere enn originalen. 

Multi-løsning 

Sandbergs Laptop AC Adapter er et godt eksempel på sistnevnte. 
Dette er en universal strømforsyning på 90W som passer til em rekke forskjellige bærbare PC-er, takket være at den leveres med ikke mindre enn 8 strømplugger. 

Her er de fleste produsentene representert, men det er ikke bare pluggene som varierer fra PC til PC. 
Spenningen er også ofte forskjellig. 
Derfor er strømforsyningen utstyrt med en bryter på siden, som lar deg velge mellom 15, 16, 18, 19, 20, 22 og 24 volt. 

Som prikk over i-en har strømforsyningen også en USB-port. 
Det betyr at du kan få ladet MP3-spilleren eller mobilen din uten at PC-en står på. 
Men strømforsyningen må naturligvis være plugget i vegguttaket. 

Pass på! 

Når du har funnet riktig plugg som passer PC-en din, kobler du den til ledningen ved hjelp av stikkontakt-prinsippet, og der sitter den godt. 

Vi testet pluggene på flere bæbare PC-er vi hadde inne på testbenken, og ikke alle nye PC-er viste seg å være kompatible. 
For eksempel var det ingen plugger som passet denne minibærbare fra HP. 
Det kan derfor være smart å studere bildet under før du eventuelt går til innkjøp: 

Sandberg Laptop AC Adapter koster rundt 450 kroner i norske nettbutikker, og kommer med 5 års garanti. 
