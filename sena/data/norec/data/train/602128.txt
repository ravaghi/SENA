Sprøtt og lekent
PUNKT 2014 

Spacemonkey 

Morten Qvenild (piano) og Gard Nilssen (trommer) 

Sted: Kick scene 

Når: 
Fredag 5. september kl 18.00 

Spacemonkey består av den kreative og innovative pianisten Morten Qvenild og den aktive og høylytte trommeslageren Gard Nilssen. 
De har begge vært med i diverse kjente band, og det var da de to samarbeidet i Mathias Eick sitt bandprosjekt at de bestemte seg for å danne sin egen duo. 

Qvenild har de siste årene jobbet med det han kaller Hyper(sonal) Piano, hvor han smelter sammen det elektroniske lydbildet med det akustiske fra pianoet. 
Ved hjelp av effektbokser, pc med live samples, loops og synthesizere, integrerer han det elektroniske med pianoet sitt lydbilde for å gjøre det til en organisk del av det totale lydlandskapet. 
Det er denne fusjonen som står sentralt både i piano og trommer gjennom kveldens konsert. 

Duoformatet gir begge friheten til å uttrykke seg selv til det ytterste, og Qvenild får enevelde med tanke på melodi og harmoni. 
Musikken er i konstant bevegelse, full av nyanser, dynamiske eksplosjoner og andre overraskelser. 
Det går fra melodisk, vakkert og drivende til det surrealistiske, mørke og hissige. 
Noen overganger kunne vært bedre nyansert og mindre brå, men ellers følger de hverandre godt gjennom improvisasjonen. 

Spacemonkey lever opp til navnet sitt; en leken tilnærming til utforskningen av utenomjordiske lignende lydlanskaper. 
