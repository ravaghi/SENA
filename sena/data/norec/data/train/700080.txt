En overbevisende pappa Persbrandt
Så vanskelig det er å gjenskape gode bøker på film! 
Regissør Kjell-Åke Andersson lykkes bare delvis i filmatiseringen av "Meg eier ingen". 

"Meg eier ingen". 
Regi: 
Kjell-Åke Andersson. 
Med: 
Mikael Persbrandt, Linn Skåber, Tanja Lorentzon, Sten Ljunggren, Ida Engvoll, Saga Samuelsson, Ping Mon H. Wallén. 
Sverige 2013. 
1 time 49 minutter. 
Aldersgrense: 11 år. 
Egnethet: Ungdom/Voksen. 

Den svenske forfatteren Åsa Linderborg trakk publikum til Sølvberget i 2009 da hun fortalte om sin oppvekst på 1970-tallet med en alkoholisert far. 

Det beste med filmversjonen er hvordan Michael Persbrandt fyller rollen som den fallerte arbeideren Hasse. 
Skuespilleren skaper et mangefasettert bilde av en humoristisk mann som elsker sin datter, men synker ned i fortvilelse da kona forlater dem for en annen. 

Mot slutten levendegjør Persbrandt abstinensreaksjoner så skjelvende at det gjør vondt å se på. 

Barneskuespillerne er valgt med fin omhu. 
Ping Mon H. Wallén spiller den lille datteren Lisa med stor ynde og naturlighet, og Saga Samuelsson tar over som ung tenåring med voksende innsikt i farens nederlag. 
Bra. 

Regissør og manusforfatter har lykkes i å skape talende scener fra samlivet mellom far og datter samt tankeløse familiemedlemmer som forsyner Hasse med drikke. 
Glimt av liv og håp inntrer da Linn Skåber entrer scenen som en lystig frisør. 
Hun holder seg akkurat på rette siden av grensen til overspill og sender stråler av humør inn i en skittenbrun leilighet, så lenge det varer. 

Linderborgs bok skildrer farens tragedie som en følge av et sammenbrudd for den svenske industriarbeideren generelt. 
Det er denne samfunnshistorien Kjell-Åke Andersson burde tydeliggjort bedre slik at vi fikk se hvordan "världens bästa härdare" sliter ned kroppen ved maskinene til han ikke duger mer. 

Men slutten, da den voksne Lisa (nydelig spilt av Ida Engvoll) har fullført sin klassereise og vender tilbake til pappaen, er rørende som bare det. 
