Når USA kjører Kafka-prosess
Tror du USA forsvarer grunnleggende borgerrettigheter nedfelt i landets eget lovverk, er dette dokumentaren som slår svære sprekker i den oppfatningen. 

Terrormistenkte Sami Al-Arian holdes fortsatt fengslet selv om han i fjor ble frifunnet av en domstol. 
Det kan fort bli et upersonlig tall når man får høre at 6472 personer sitter i fengsel i USA mistenkt for terrorvirksomhet uten å ha fått en fellende dom. 
Desto mer prisverdig er det at den norske regissøren Line Halvorsen dukker ned i én av skjebnene. 

Hennes dokumentar «USA vs. Al-Arian» viser hvordan de menneskelige omkostningene på grunn av en slik terroristanklage blir enorme. 
Én ting er belastningen for dataprofessor Al-Arian ved å sitte to år i fengsel (fra 2003) før saken hans overhodet kom opp i en rettssal. 
Men også fembarnsfarens familie gjennomgår store påkjenninger i form av ventetid, mediekjør, innsamling av midler til advokater og belastninger under den seks måneder lange rettssaken. 
For ikke å snakke om byrdene etterpå da mannen fortsatt holdes fengslet til tross for frifinnelse. 

Regissøren følger fru Nahla Al-Arian og barna tett og får godt fram hvordan samholdet gir styrke. 
Men jo mer deprimerende utvikling saken tar, desto større blir slitasjen. 
Således må man i løpet av filmen stadig assosiere til Josef Ks irrasjonelle prøvelser i Kafkas roman «Prosessen». 
Fortellingen om Al-Arian blir en dokumentasjon på hvordan Bush-administrasjonens krig mot terror ødelegger for rettssikkerhet og borgerrettigheter i USA. 

Imponerende nok har Halvorsen få lov til å intervjue Al-Arian i fengselet. 
Han minner om at han i alle år har vært en palestiner som har talt mot Israels okkupasjon av arabisk land. 
Dette har vært hans ærend i en årrekke: 
Å være en politisk aktivist som i det frie Amerika har trodd det var lov å si sin mening. 
Men i Bushs regime, etter 11. september, er det tydeligvis for farlig. 
