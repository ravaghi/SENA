TEST:Nye SsangYong Korando 

Nye Korando viser at SsangYong kan lage gode, tidsriktige produkter for et krevende marked. 

Denne testen ble en overraskelse. 
Det meste vi har hørt om Ssangyong de siste årene har hatt å gjøre med at de var på randen av konkurs og produktene deres har som regel fortjent karakteristikken sær, for å si det mildt. 
Ikke har de vært særlig velkjørende heller. 
Merket dukket opp i 1954 og SsangYong var Koreas første bilprodusent. 
Det første kjøretøyet het Dong-A og produsenten konsentrerte seg lenge om nyttekjøretøyer. 

SUV-oppstarten 

Så, i 1988 lanserte de en ganske rustikk Jeep-lignende bil med rammekonstruksjon og stiv bakaksel, og kalte den Korando. 
Takket være samarbeid med Mercedes lanserte de deretter Musso, en ganske luksuriøs SUV som bidro til å gi SsangYong troverdighet på SUV-markedet. 

Fra Rexton til Korando 

SsangYong er blitt importert til Norge siden 1994 av DAF Norge AS. 
Bilmerket er mest kjent for modellen Rexton, som har hatt en viss suksess i Norge, fortrinnsvis som varebil klasse 2. 
Men nå er altså helt nye Korando her, og ved første øyekast går det klart frem at den ikke har noe særlig til felles med sin forgjenger. 
Andre SsangYong-modeller i dag er: 
Den store flerbruksbilen med sin underlige fremtoning Rodius (Les vår test her), og den mest særpregede pickupen på det norske markedet, Actyon Sports (testen av den finner du her). 
SUVen Kyron med sine høyst tvilsomme kjøreegenskaper ble heldigvis et kortvarig kapitel. 

Crossover 

SsangYong Korando er en kompakt crossover-SUV. 
Den ble lansert i Norge 12.april 2011 Bilen er, som de fleste av konkurrentene, tilgjengelig med forhjulsdrift eller drift på alle fire. 
Den kan leveres med manuell eller automatisk girkasse, begge med seks trinn. 
Alle varianter leveres med 2,0 liters dieselmotor med 149 eller 175HK. 
Den kommer med 5 års garanti og 5 års veihjelp, og hører hjemme i segmentet med størst vekst i det norske bilmarkedet. 

SsangYong beveger seg dermed over i et felt hvor det hersker sterk konkurranse og hvor vi kan ramse opp mange modeller som selger bra så langt i år: 
Nissan Qashqai, Mitsubishi ASX, VW Tiguan, Peugeot 3008, Toyota RAV4, Ford Kuga, Hyundai ix35 og Kia Sportage, for å nevne de mest populære. 

Italiensk design 

Hva har så nye SsangYong Korando å stille opp med? 
Jo, et tidsriktig om enn relativt uspennende ytre og greie dimensjoner (441 centimeter lang, 183 centimeter bred og 171 centimeter høy inkludert takrelingene). 
Den moderne linjeføringen, som vi for øvrig tror kommer til å tåle tidens tann bra, er signert Giugiaro – ingen dårlig referanse. 
Interiøret i Korando matcher eksteriøret. 
Det er ryddig og oversiktlig, og om det ikke akkurat briljerer når det gjelder materialvalg – her er det mye hard plast, så virker helheten i det minste godt sammenskrudd med nøyaktige sammenføyninger og fravær av knaking og knirking, også på ujevn vei. 

Interiørbilder: 

Romslig og praktisk 

Tatt i betraktning at bilen er kortere enn en Ford Focus, får plassforholdene innvendig mer enn godkjent. 
Bakseteryggen kan vinkelreguleres og legges ned i to deler med et håndgrep, og da blir lastegulvet helt flatt. 
Vi opplevde setene som gode å sitte i; testbilen hadde skinnseter som ga et OK kvalitetsinntrykk og helt grei støtte. 
Hodestøttene foran er av den aktive typen og bilen holder generelt høy sikkerhetsstandard som sine konkurrenter, også med ESP med anti-veltfunksjon. 
Korando er ennå ikke blitt testet av den uavhengige europeiske trafikksikkerhetsorganisasjonen Euro NCAP. 

Sitter bra 

Vi fant helt greit en god sitteposisjon uten å føle at vi ble sittende for høyt, hvilket er tilfelle i noen av konkurrentene. 
Her hjelper dybdereguleringen av rattet som har godt med vandring og burde passe de fleste. 
Instrumenteringen er tilstrekkelig ergonomisk – med ett unntak; den usedvanlig plundrete betjeningen av testbilens Kenwood lyd- og navigasjonsanlegg utgjorde et irritasjonsmoment under testen. 
Det skal også nevnes at nøkkelen ikke er sammenleggbar, så se opp for hull i lommene! 

Godt med trekkraft 

Så over til drivlinjen. 
Dette er moderne og velfungerende saker, med en toliters dieselmotor som vi opplevde som sprekest i klassen. 
Med navnet e-xDi200 er det den samme som sitter i Actyon. 
Motoren er utviklet av Ssangyong med hjelp av den østerrikske spesialisten AVL. 
Med sin maksimaleffekt på 149 hestekrefter er det en nedtrimmet versjon av 175-hestersmotoren og den har beholdt det saftige dreiemomentet på 360 newtonmeter. 
I testbilen jobbet denne motoren sammen med en sekstrinns manuell girkasse som vi opplevde som presis og velsjaltende, bare litt treg ved kald motor. 

Eksteriørbilder: 

Sprek! 

Ytelsene fremstår som utmerkede. 
SsangYong oppgir ikke noen 0-100-tid, men med våre uhøytidelige målinger konstaterer vi at den ligger i underkant av 11 sekunder. 
Seigdraget er godt og motoren oppleves ikke bare som kraftfull, men som direkte sprek. 
Her hjelper det at girkassen har en utveksling som henter det beste ut av kraftkilden. 
Vi mistenker at ved å velge automatgir vil man miste en god del av kraftfølelsen – for ikke å snakke om den betydelige økningen i forbruk den medfører. 

I overkant støyende 

Men det er et par negative sider også. 
Motoren er ikke stillegående. 
Den avgir i tillegg en del vibrasjoner i lave hastigheter og ved stillstand. 
Ved kaldstart høres den meget godt og dieselknatringen akkompagnerer lydbildet til et godt stykke ut i kjøreturen; heldigvis roer det seg etter hvert og når man kruser på veien på langtur med varm motor merker man ikke noe mer til det. 

Godmodige kjøreegenskaper 

For øvrig er kjøreopplevelsen god i denne bilen; koreanerne har valgt et nærmest "europeisk" oppsett på understellet - altså med god avstivning på demperne, uten at det har gått utover komforten. 
De mest sportslig innstilte vil muligens beklage en aldri så liten tendens til krenging ved innbremsing i kurver eller kraftig sving, men vi opplevde ikke at dette gikk ut over tryggheten til kjøreegenskapene, forutsigbart understyrte og ellers stabile. 

Korando er i utgangspunktet forhjulsdrevet også i den firehjulsdrevne versjonen vi kjørte, med overføring av krefter bakover via en viskositetskobling ved behov. 
Vi kunne ha ønsket at nevnte overføring opptrådte hakket raskere; på sleipt føre rakk forhjulene å begynne å spinne før driften på bakhjulene trådte til. 

Greit utstyrt 

Korando leveres i utførelsene Classic, Comfort og Premium. 
Allerede fra start er den utstyrt med stereo med rattbetjening, Bluetooth og USB, den har varmetråder for vindusviskerne, tåkelys foran, fartsholder (cruisekontroll). 
Lettmetallfelgene er16-tommere på Classic, 17-tommere på Comfort og 18-tommere på Premium. 
Innstegsprisen på 319.000 kroner er altså for en allerede greit utstyrt bil - med forhjulsdrift. 
Rimeligste med firehjulsdrift koster 350.000 og med "full pakke" når vi 400.000 kroner. 
Da er firehjulsdrift på plass, elektrisk justerbare og skinntrukne seter, samt navigasjon med berøringsskjerm. 
Xenonlys kan vi i øyeblikket imidlertid skyte en hvit pinn etter. 
Med automat øker prisen med hele 60.000 kroner - her spiller både vekt og særlig utslipp inn - og dyreste versjon, som da også har den sterkeste motoren på 175 hester, havner på 490.000. 

Korando - priser: 

Konklusjon 

For å konkludere: 
SsangYong Korando er et byks inn i vår tid for SsangYong og en kjørepartner de fleste vil trives med, så det er bare å føre den opp på listen over mulige valg i folke-SUV-segmentet. 
Ikke glem å sjekke foretrukne versjon mot andre sterke koreanere og da tenker vi naturligvis på Hyundai ix35 og Kia Sportage, som vi anser som de mest direkte og farligste konkurrentene til denne trivelige Korandoen, som nok burde vært en del rimeligere for virkelig å gjøre det store innhogget i markedsandeler. 
