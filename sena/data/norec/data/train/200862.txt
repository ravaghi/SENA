Sony Ericsson W880i
Mange har ventet på syltynne W880i, det siste tillegget i Sony Ericssons Walkman-familie. 
Her er vår test! 

Ventetiden har vært lang og forventingene høye, siden ryktene begynte å florere i høst. 
Det gikk derfor ikke lang tid fra budet dukket opp med den sølvgrå pakken til DinSide- og Dingz-redaksjonene var samlet rundt nyvinningen. 

Vårt testeksemplar kom i fargen "Steel Silver", og fronten med både sølv og børstet stål gjør at den kler navnet. 
Baksiden er i sort plast med et tynt gummibelegg, men det første som slo oss var vel egentlig hvor tynn og lett Sony Ericsson har klart å lage denne telefonen. 

Viktige data: 

Tri-band GSM/GPRS og UMTS 1,8" skjerm med 262.000 farger og 240 x 320 piksler 16 MB internminne, Memory Stick Micro på 1 GB medfølger 2 Mp kamera (1600 x 1200 piksler) 
Støtte for MP3, MP4, AAC, AAC+, eAAC, WAV og MIDI Overføring via blåtann og USB 2.0 Tale/standbytid: opp til 6,5/450 timer Størrelse: 46,5 x 103 x 9,4 mm, 71 gram Ca. pris: 
4200,- inkl. mva. 
(uten abonnement) 

W880i sitt display er godt og klart, og oppløsningen på 240 x 320 piksler fungerer glimrende på den 1,8 tommers skjermen. 
De animerte menyene vil være velkjente for alle som har brukt en nyere Sony Ericsson, og responsen er god. 

Hva som umiddelbart ikke føles helt riktig er nummertastene. 
De er tynne og står rett opp fra telefonen, og gir følelsen er at det må litt ekstra forsiktighet til for å ikke trykke feil. 
Her er det nok også et psykologisk aspekt siden tommelen dekker flere taster. 
I det minste dersom du har store, tykke fingre vil vi råde deg til gå til en forhandler og prøve å trykke litt på telefonen før du tømmer sparegrisen. 
Her er i det hele tatt personlig preferanse ganske så viktig. 

Den ultimate musikktelefonen? 

Som nevnt i innledningen er W880i en Walkman-telefon, og den jobben gjør den med stil. 
Musikkavspilleren 
- Walkman player 2.0 - støtter de vanligste musikkformatene unntatt WMA, og selv om internminnet på 16 MB ikke imponerer kommer telefonen i det minste med et minnekort på 1 GB. 
Det kablede headsettet som følger med holder mål, men fjernkontroll mangler fremdeles - du må knotte på selve mobilen dersom du vil ha høyere lyd eller hoppe til neste sang. 

Hvis du er av typen som liker trådløse blåtann-headsett vil det også glede deg at mobilen støtter A2DP (Advanced Audio Distribution Profile). 

For å starte opp musikkspilleren er det enkleste å bruke snarveisknappen øverst på telefonens venstre side. 
Her kan du sortere etter artister, album, spor eller ha ferdige spillelister. 

Lydkvaliteten er det lite å si på, og en fem-bånds equalizer lar deg gjøre fininnstillinger dersom du ønsker det. 
Du kan også høre på musikk i telefonens innebyde høyttaler, men den mangler det meste som kan kalles dybde i lydbildet og egner seg strengt tatt ikke til mer enn sporadisk lytting. 

Radio er dessverre mangelvare på W880i, noe som er litt dumt med tanke på den ellers gode musikkdelen. 

For foto har telefonen et kamera på 2,0 megapiksler, med god nok kvalitet - i det minste på bilder tatt i godt lys. 
W880i har, som seg hør og bør i disse tider, en snarveis-/utløserknapp på siden slik at kameraet brukes "liggende". 
Kameraet har flere greie manuelle funksjoner som nattmodus, selvutløser, effekter, hvitbalanse og så videre. 
I tillegg kan du selvfølgelig stille på bildekvaliteten. 
Du kan også zoome litt med kameraet, men kun dersom du har valgt VGA-oppløsning (640x480). 
De fleste vil nok heller ta bilder i bedre oppløsning og ta utsnitt fra det. 

I tillegg har telefonen et kamera i front, hovedsakelig tiltenkt videosamtaler. 

Eksempler på bilder tatt med kameraet finner du under. 
Klikk et bilde for å se det i full størrelse. 

Filme kan du også gjøre med W880i, men med 176x144 pikslers oppløsning er det jo ikke all verdens resultat. 
En 10 sekunders filmsnutt av en lekker grønn buss kan du se under. 
Klippet er tatt direkte ut av telefonen og ikke konvertert på noen måte. 

Får du ikke spilt av klippet, kan du for eksempel bruke GOM Player. 

Vurdering 

Vi har ikke merket mange problemene med W880i i den tiden vi har brukt den. 
Ved ett tilfelle opplevde vi at den spontant slo seg av i det hodesettet ble fjernet fra Fast-Porten, men vi klarte ikke å gjenskape feilen. 

Sony Ericsson W880i har mange sterke sider. 
Skjermen er kanskje litt mindre enn på noen av de foregående SE-modellene, men er klar og med fine farger. 
Walkman-delen lever opp til navnet, kameraet er dugelig, og som kommunikasjonsenhet klarer den seg godt med 3G og GPRS, epost, blåtann og selvfølgelig SMS/MMS. 

Ringe med den kan du også, i opp til 6 og en halv time i følge Sony Ericsson selv. 
Batterilevetiden er forøvrig imponerende når vi ser på telefonens størrelse og vekt, og gir deg også mange timer med musikklytting. 
Og når vi er inne på størrelse og vekt - ja, dette er så avgjort en av de mest slankeste og trendy telefonene akkurat nå, og burde kunne stappes ned i lomma på selv de mest åletrange jeans. 

Men vi det er også litt å plukke på ved denne telefonen. 
På kommunikasjonssiden savner vi først og fremst EDGE for der vi mangler 3G-dekning, og mulighet for å kunne bruke infrarød tilkobling - det finnes ikke på W880i. 
Musikkdelen er som nevnt god, med god lyd og mange morsomme funksjoner, men hva vi virkelig savner er en radio. 

En annen ting som irriterer oss en smule er Fast-Porten som - hvis du ikke har lagt merke til det ennå - sitter på siden av telefonen. 
Det ødelegger selvfølgelig litt av den slanke linjen med hodesettet tilkoblet, og når vi er inne på hodesettet: er det ikke på tide å gi oss en enkel fjernkontroll på ledningen, siden vi tross alt ikke kan plugge ørepluggnene/hodetelefonene rett inn i telefonen uansett? 
Å måtte putte hånda i buksa og føle seg fram i blinde for å finne de rette knappene å trykke på hører til helt andre aspekter ved livet. 

Til slutt må vi nevne at vi heller ikke er sikre på om vi liker tastene. 
Her er det nok som nevnt snakk om smak og behag, så igjen vil vi bare si at dette er noe som bør prøves ut dersom du er en potensiell kjøper. 
Sjekk for øvrig også ut hvordan den ligger i hånden. 
Tykkelsen - eller rettere sagt mangelen på fylde - gjør at W880i ikke akkurat kan karakteriseres som en telefon som gir deg et godt grep og ligger fint i hånden. 
På den annen side har den jo en såpass lav vekt at det kan være du ikke bryr deg om det. 

Konklusjon 

Sony Ericsson W880i har som vi nevnte i innledningen hatt stort et stort press på seg, og forventingene vil vi også si er delvis innfridd. 
En en av tidens hippeste, slankeste og minste pakninger har vi i W880i en fullverdig 3G-telefon med kamera og gode musikkegenskaper - uten at dette går ut over batterilevetiden. 

Men er mindre alltid bedre? 
Grep og taster er riktignok en vanesak, mens andre ting ikke har seg venne av med så lett. 
Vi tenker spesielt på radioen, som er fin å ha når du har glemt å bytte ut musikken på minnekortet med noe du ikke har hørt på lenge. 

Vi repeterer også ønsket om en simpel fjernkontroll på ledningen som går fra Fast-Porten; tross alt er året 2007, og telefonen koster over fire tusenlapper. 

Likevel er vi alt i alt nokså fornøyd med W880i. 
Den vil ikke passe for alle, men har du lyst - og råd - er den så avgjort verd å sjekke ut. 

Flere bilder av telefonen finner du altså her! 

Billigere mobiler finner du i vår Mobilvelger. 

Mobiltesten er et samarbeidsprosjekt mellom nettstedene DinSide Data, ITavisen og Dingz.no 
