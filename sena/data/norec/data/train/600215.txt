Søtt fusjonsprosjekt
Aldersgrense: 7 år 

I 2009 kjøpte Disney Marvel , og her er det første samarbeidsprosjektet. 
«Big Hero 6» er inspirert av en Marvel-tegneserie med samme navn, men Disney har satt sitt tydelige preg på både utseende og på selve historien. 

Men det er ikke bare filmstudioene som har sammensmeltet , for historien foregår i San Fransokyo (San Fransisco blandet med Tokyo) og historien er sterkt preget av både vestlig og østlig kultur. 
Hovedpersonen er det unge, foreldreløse geniet Hiro Hamada og hans storebror Tadashi. 
De er tydelig japanske, men blir oppdratt av sin amerikanske tante. 
Filmens design og utseende er også en god blanding, men det fungerer stort sett bra. 

Filmen er actionpakket og vil garantert begeistre det unge publikummet, men den er ikke så aller verst for de voksne heller. 
Til tider er den imidlertid ganske mørk og trist, og skurken er kjempeskummel, så den passer derfor ikke for de aller minste barna. 

Filmens stjerne, den oppblåsbare roboten Baymax, redder heldigvis filmen fra å bli for mørk og tilfører filmen både humor og rørende scener. 

Filmen ender med at Hiro og vennene hans forvandles til modige superhelter som redder dagen, så dette er nok bare begynnelsen. 
Fusjonen er så langt vellykket, selv om Marvel-fans nok kanskje vil synes at dette blir litt for sukkersøtt. 
