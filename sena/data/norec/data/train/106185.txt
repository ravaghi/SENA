Joss Stone:«Introducing ...» 

(Virgin/EMI) 

GENRE: SOUL/R&B 
Introduserer seg selv som en hvem-som-helst. 

«Introducing ...» er Joss Stones tredje album, men ifølge den britiske soulsangeren selv er det først nå hun har funnet frem til sitt virkelige musikalske jeg - derav den litt debutaktige tittelen, altså. 
Men tro ikke av den grunn at platen representerer noe grunnleggende nytt i forhold til den 19 år gamle jentas tidligere bravader. 
Det går fortsatt i funky retrosoul og -r&b med oppdaterte beats, og ungjenta fortsetter å imponere med sin modne «svarte» soulvokal. 
Problemet her kan se ut til å være at Joss Stone i sin streben etter å finne sitt eget uttrykk i stedet har latt seg forvandle til en hvem-som-helst i det mangfoldige amerikanske pop/r&b-segmentet. 
Produsent Raphael Saadiq har gjort en helt ok jobb, men makter egentlig ikke å gjøre det udiskutable soultalentet til så mye annet enn en Carey/Aguilera-kopi. 
Synd, for vi trodde jo at Joss Stone hadde mer sjel enn som så. 

ANBEFALTE KJØP: 
«Girl They Won't Believe It», «Tell Me 'Bout It» og «Put Your Hands On Me» 

KIKKA KROG 
