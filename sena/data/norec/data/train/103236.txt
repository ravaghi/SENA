Strykende svart
OSLO SPEKTRUM (VG Nett) 
En åpenbaring bredte seg over Oslo Spektrum i går kveld. 
Eller var det apokalypsen? 

Konsert: 
Dimmu Borgir med KORK og Schola Cantorum Choir Sted: 
Oslo Spektrum Publikum: 
Ca 8000 

Det kunne iallfall ha blitt en åpenbar apokalypse da svartmetallerne i Dimmu Borgir inviterte sitt musikalske motstykke, Kringkastingsorkesteret (KORK), til storslått, symfonisk stevnemøte. 
Dimmu Borgir har nemlig vært i klammeri med symfonikere før, i forkant av opptrednen med Trondheimsolistene under Spellemannshowet for tolv år siden, men denne gangen lot det til at samarbeidet fungerte knirkefritt. 

Knirking er neppe det rette ordet, forresten. 
Riktignok la Dimmu Borgir seg på en demonisk lav volumhøyde innledningsvis og holdt seg lavmælt - til et ekstremmetal-band å være - gjennom hele konserten. 
Slik kunne både KORK og de munkekledte koristene komme til sin rett også lydmessig. 
Sånn sett forble lydnivået lavt, men helt korrekt balansert mellom de musikalske ytterpunktene. 

KORK og Dimmu Borgir innledet et fruktbart samarbeid på svartmetallernes siste opus og epos - "Abradahabra". 
Åpningen på Spektrum-konserten i går var da også identisk - først «Xibir»-preludiet med KORK som symfoniske hærførere, inntil Silenoz' skeive gitarriff dundrer i gang "Born Treachoreus" foran fans fra Norge, Sverige, Finland, Danmark, Australia, Canada, USA, Chile, Tyskland og Polen. 
Og flere til. 

Det låt svært. 
Og ekstremt pompøst. 
Faktisk slik at vi tidvis følte oss hensatt til en kinosal hvor fire ulike stadier I filmmusikken til «Ringenes Herre» overmannet oss samtidig fra alle fire sider av salen. 

(Saken fortsetter under bildet) 

Og det fortsatte like angrepslystent med "Gateways", der eks-Animal Alpha-furie - nå i Djerv - Agnete Kjølsrud, gir hekseglefsende bistandsvokal ved siden av Shagraths strupevokal. 
Enda mer formidabelt ble det i påfølgende nummer, en omstendig arrangert «Dimmu Borgir» som blir hengende igjen i Spektrums betongvegger som et evig repeterende mantra fra en forbløffende kveld. 

For det ble akkurat dét. 
Et bunnløst misantropisk band som startet i black metal, som mer enn noen andre har utvidet grensene for genren, og som er Norges mest fremgangsrike rock-band internasjonalt noensinne med 42.plass på Billboard i USA, fylte Norges storstue i går - hvem hadde trodd det for bare noen år siden? 
Og med et symfoniorkester og kor? 

Den halvgamle røveren «Progenies Of The Great Apocalypse» midtveis røper at Dimmu Borgir alltid har hatt talentet for symfonisk ekstrem-metal. 
I Oslo Spektrum i går kveld tok de den helt ut ved å invitere symfonikerne til scenen også, under banneret «Forces Of The Northern Night». 

Det ble en overveldende dommedag og en åpenbarende, musikalsk apokalypse. 

For alle som tror på en slik. 

Av STEIN ØSTBØ 
