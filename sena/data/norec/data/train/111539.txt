Spillanmeldelse:Slapp rock med Hannah Montana 

«Hannah Montana: 
Rock Out the Show» er lite nytt i pen innpakning. 

Det er ingen tvil om at Hannah Montana er en av Disneys feteste melkekuer. 
Og er det ikke en film på trappene, så er det et spill eller et annet spinoff-produkt. 

Dette er første gang Hannah Montana presenteres i PSP-formatet. 
Resultatet er pen grafikk og god spillbarhet, og det er lett å la seg blende. 
Men innholdet står dessverre ikke til forventningene. 

Spillet går ut på at du skal forberede konserter i forskjellige byer og deretter være Hannah Montana på scenen. 
Innimellom kan du også være danserne eller en av musikerne. 

Forberedelsene går blant annet ut på å lyssette scenen, finne klær til Hannah og de andre på scenen, øve seg på å synge, danse og spille luftgitar. 
Til sammen kan du dra til syv ulike steder i verden for å opptre, og sammen med Hannah er velkjente (for Montana-fans) Jackson og Lilly. 

Det begynner bra. 
Innpakningen er god - pen grafikk og smidig spillbarhet. 
Det går enkelt og greit å trykke på knappene etter rytmen på musikken - altså symbolene som vises på skjermen. 

Skepsisen kommer når du får mistanke om at det kun er dette man skal gjøre - pynte litt på scenen, finne klær til Hannah og crewet og trykke på knapper etter rytmen i musikken. 
Den totale skuffelsen kommer når du oppdager at det faktisk er slik - dette er det eneste spillet går ut på. 
Dermed blir det raskt platt, monotont og repeterende. 

Riktignok kan du veksle mellom å være Hannah eller en av de andre på scenen, men det går like fullt ut på det samme - å trykke på knappene etter rytmen (gjerne bare en eller to knapper). 
Etter noen minutter er du lei, og da gidder du ikke å ta det frem igjen. 

For da er du også mektig lei hitlåten som konstant runger i ørene: 
«You get the beeeest of both worlds». 
Det er til å bli sprø av. 
Attpåtil kan du ikke slå av lyden, for da klarer du ikke rytmespilene. 

For å kvalitetssikre min egen anmeldelse, lot jeg tantebarnet mitt på 12 år teste spillet. 
Hun har vanligvis likt Hannah Montana-spillene, sannsynligvis fordi de er mer varierte. 

Hun reagerte helt likt som meg - ble lei etter bare noen minutter. 
Og da synes jeg rett og slett ikke det er verdt å bruke en femhundrelapp på det. 
