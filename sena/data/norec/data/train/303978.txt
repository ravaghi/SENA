Strekker duobegrepet
Amerikanske The Dodos gjør mye ut av lite. 

ALBUM: 
Amerikanske The Dodos er et av de bandene som vet hvordan man gjør mye ut av lite. 
På sitt fjerde album - «No Color» - maler duoen opp et nyansert fargekart med sitt sedvanlige utgangspunkt i gitar og trommer. 

Duobegrepet er riktignok noe misforstått akkurat denne gangen. 
Bandet dyrker fram ivrig - nærmest hissig - folkinspirert rock, og peprer gladelig lagvis med fandenivolsk fingerspill, intrikat vibrafon, kinkig rytmeføring og ikke minst en usedvanlig flott harmoniserende vokalgjest i form av Neko Case. 

Collageteknikken byr garantert på besetningsmessige liveutfordringer, men ødelegger likevel ikke for indiepremisset og gjør-det-selv-mentaliteten som ligger til grunn. 

«No Color» er tegnet opp med streker som er alt annet enn fargeløse, og er en ypperlig påminnelse om hvor mye godt som kan komme ut av fundamentale musikalske basisvarer. 
