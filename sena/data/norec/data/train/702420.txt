Sannere enn livet
Richard Gere er blitt en hyppig virkelighets-overgriper. 

Han spiller også hovedrollen i «Svindelen», om en amerikansk forfatter som blir så forbanna på forlaget at han dikter opp en biografi-avtale med Howard Hughes. 

Lasse Hallström har regissert filmen, og det vil si at den lunter troverdig av gårde på utgåtte fotformsko. 
Skildringen av forfatterens karismatiske forføreri mangler den ynkeligheten som kjennetegner patologiske løgnere. 
Hallström har latt seg forlede av USAs narkomane begeistring for personstorhet og skildrer en mann som overgår livet så voldsomt at han antakelig har to fødselsdager og 58 i sko. 

Men det er ingenting mot Howard Hughes. 
Han må ha deltatt i Da Vincis nadverdbilde; det var ved den anledningen at Jesus spurte litt stille om å få lov til å skrive biografien hans. 
På sitt beste skildrer filmen mytedyrkernes sårbarhet. 
Beundring gjør folk til idioter, og når de beundrer det idiotiske, blir de også patetiske. 

Så «Svindelen» er både en rar, underholdende film og en påminnelse om hvor mye bedre det er i Norge, der alle i asylet opptrer som Napoleon. 
