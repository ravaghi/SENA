Overdådig familieforestilling, morsom og ganske forvrøvlet
Kilden Teater slår til med nyskrevet juleforestilling med opprinnelse i Australia, Gutta i Juletrehuset bygger videre på barneboksuksessen Gutta i trehuset. 

Overdådig, spektakulær, detaljrik til overmål og dertil passelig forvrøvlet – det er ordene som melder seg først når jeg skal karakterisere Kilden teaters store førjulssatsning. 

Teatersjefen har engasjert det australske radarparet, forfatter Andy Griffiths og tegner Terry Denton, karene bak den enorme barneboksuksessen Gutta i trehuset, til å skrive en julefortelling spesielt for Kilden. 
Og det har de gjort, og teatersjefen har bearbeidet fortellingen for scenen. 

Originalfortellingen foreligger som programhefte til salgs, og her kan man lese den i oversettelse av Jørn Arnold Jensen og se masse bilder fra forestillingen. 

På premieren fredag kveld hadde jeg med meg en med-anmelder på ni år. 
På veien hjem diskuterte vi terningkast. 

Han landet på 6 og jeg på 4. 
Så da blir jo resultatet sånn cirka 5, selv om den unge stemme nok bør veie tyngre enn den gamle. 
Hans umiddelbare betegnelse var «kult». 
Min var nok mer mangslungen. 

Handlingen er i all enkelhet slik: 
Gutta i trehuset, for anledningen Juletrehuset da, skal feire jul. 
Men de får ikke lysene til å virke, og her er det snakk om noen millioner lys. 
Og alle som har erfaring med juletrelys (huff, var det i seriekopling eller parallellkopling), vet at når en pære ikke virker, så virker ikke helheten. 

Dertil kommer at de venter på julenissen. 
Men han faller ned i guttenes klonemaskin, og ut kommer hundrevis. 
Hvem er den ekte? 
Og hva skal man med gaver? 
Er det ikke julegleden som er det viktigste? 
Hvordan kan julenissen rekke alle snille barn i verden på en natt? 

Her reises mange eksistensielle problemstillinger. 
Og det meste løses lykkelig til slutt. 
Ikke minst når fru Grevenese, på premieren spilt av Charlotte Nilssen, alternerende med Hanna Balsnes, til slutt ankommer scenen og avleverer en fengende juleklassiker: All I want for Christmas is you, med svingende akkompagnement. 
En Grand Finale! 

Kilden teaters oppsetning tar Gutta i trehuset-universet helt ut. 
Scenografien er fantastisk. 
Skuespillere, både de profesjonelle og de unge i Ungdomskilden er velinstruerte og velkoreograferte, her ytes en enorm scenisk innsats, og resultatet er morsomt, innimellom veldig morsomt, og i perioder litt sånn langdrygt. 

Det må være tillatt å fremheve stykkets antihelt, bygningskontrolløren, inspektør bobleplast, virkeliggjort av Johannes Blåsternes. 
Han gjør en glitrende rollefigur, og han appellerer til voksne på en annen måte enn til barn. 
Dessuten er han en uutgrunnelig spåkone med fransk aksent når han dukker opp som Madam Besserwisser. 
For anledningen er han rogalending, og det kler rollen godt. 

Dialekter er også vesentlige i hovedpersonenes gestaltning; Ghopi Prabaharan som Andy med uforfalsket sunnmørsmål (Fosnavågen) og Ann Ingrid Fuglestveit-Mortensen som Terry med avslepen marnardalsdrei. 
De jobber godt, som alle øvrige medvirkende, og skaper en livlig, morsom og underholdende forestilling, som altså også er mer enn vanlig forvrøvlet. 
