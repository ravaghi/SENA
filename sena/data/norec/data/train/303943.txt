Tallkongen
«The Imitation Game» er en trygg film om en utrygg mann. 

FILM: 
«The Imitation Game» er historien om en mann som ikke klarer å skjule sin personlighet, laget av en mann som ikke viser nok av sin egen. 

Kompetent og trygg 

Det som fortelles er historien om Alan Turing, matematikeren som knekket tyskernes kodemaskin Enigma under krigen, men som måtte holde innsatsen hemmelig og som begikk selvmord etter å ha blitt dømt for sin homofile legning og kjemisk kastrert. 

Den fortelles av norske Morten Tyldum, som får sin internasjonale regidebut og som med dette nok overbeviser urolige Hollywood-topper om at han trygt kan få roret på flere stjernetunge skuter. 
«The Imitation Game» er velsmurt, men anonym historieformidling: 
Kompetent, konvensjonell og litt flat. 

Eureka-øyeblikk 

Turing spilles av Benedict Cumberbatch som intens, utålmodig, og enerverende for omgivelsene, med en høytflygende intelligens og sosiale ferdigheter så svake at han kan framstå som mildt autistisk. 
Etter å ha blitt lønnlig rekruttert av britiske myndigheter legger han seg ut med teamet sitt og kolliderer med militære protokollryttere, legemliggjort av Charles Dance, som har det i seg å være en langt sterkere og farligere antagonist enn hva manus gir ham lov til her. 

Inn på laget kommer Joan (Keira Knightley), som rekrutteres av Turing gjennom en kryssordkonkurranse. 
Deretter flyter historien lett og fint gjennom en løype av hvordan-skal-vi-klare-det-tidsfrister, eureka-øyeblikk, og vage visdomsord om at stordåder kan komme fra andre enn de som virker som de sterkeste. 

Omsorg 

Gjengen som hakker løs på Enigma, er akkurat litt for typete, og dialogene virker iblant mer som faktaoppramsinger manusforfatteren vet må være med, enn hverdagslig kommunikasjon mennesker imellom. 
Men det er umulig ikke å få omsorg for Cumberbatchs skylappede og ensomme Turing, som er så begavet og samtidig så hjelpeløs. 
«The Imitation Game» er en varm og øm oppreisning av en mann som fikk forfølgelse til takk for sin oppofrelse. 
Og ømheten smitter.. 
