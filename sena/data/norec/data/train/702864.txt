Faderlig begjær
Nikki Reed er jenta som skrev manus til og spilte i «Thirteen» som 15-åring. 

Nå er hun 19 år og spiller bikini-bimbo i en slags «Body heat»-thriller med en usannsynlighet som antakelig setter distanse-rekorder. 
Hun er high school-jente som blir eskorte-prostituert, betjener sin egen stefar og blir forelska i ham til de grader at hun iverksetter et lidenskapelig mord på den alkoholiske mora Carrie-Anne Moss. 

Naboen spilles av Jeff Goldblum, som antakelig ikke har jobbet siden dinosaurene døde. 
Alec Baldwin er den mildt sagt innlemmende farsfiguren, og Moss blir så oppstemt av datteras pilleforgiftninger at hun iverksetter noe som likner en panters pms. 
Det er lov å skrive pms nå. 
Etter 8. mars. 

For å få mora avskrevet som innskrevet psykotisk, bestiller jenta blant annet bjørner og tigre på postordre, og ingen syns det er noe merkelig ved det. 
Hun løper rundt huset i den tette forstaden som ninjakledd spøkelse med slakterøks, sammen med stefaren sin – og ingen reagerer på det heller, før Luke Wilson dukker opp og er Columbo. 

Nikki Reed er en slags Jolie Light eller en blanding av Jennifer Lopez og to timer på Lene V. 
Filmen later som om den tar tenkt å bli litt utadvendt erotisk, men den besinner seg. 
