Philips Airfryer
Luftfriterte pommes frites? 
Vi har testet den sunne frityrkokeren. 

Det høres nesten for godt ut til å være sant. 
Philips Airfryer friterer ikke i olje, den friterer maten i luft. 

Vi har testet, og konklusjonen er klar: 
Vi kan hverken kalle maten frityrkokt eller frityrstekt. 
Restultatet minner mer om grillet, ovnsbakt eller tørket, litt avhengig av hva vi laget. 

Vi har også prøvesmakt en skotsk legende: 
Fritert Mars-sjokolade 

Når det er sagt: 
Maten blir kjempegod. 
Vi har faktisk ikke spist så mange pommes frites på én gang siden 90-tallet. 

Dette er Philips Airfryer 

Philips Airfryer skal lage fritert mat ved hjelp av varmluft og grillelementer, og kun en teskje olje eller to. 

Maskinen er liten og nett og ruver relativt lite på kjøkkenbenken. 
Skroget er i høyglanset plastikk, men den gir likevel et relativt solid inntrykk. 

Ledningen kveiles automatisk inni, slik at det bare er støpselet som stikker ut, og du slipper å bale med løse ledninger når du skal rydde den på plass. 
Ledningen er dog noe kort. 

Du styrer temperaturen med hjulet øverst, tiden med bryteren foran. 
Den teller ned tiden underveis, slik at du kan se hvor lang tid som er igjen, og skrur seg automatisk av når den er ferdig. 

I bruk 

Aifryer er enkel og intuitiv å ta i bruk, men bruksanvisningen med oppskriftsheftet er fin å ha for å sjekke anbefalt temperatur og steketid på ulike matvarer. 
Dette er ekstra viktig de første gangene vi bruker den, før vi blir vant til hvordan den fungerer. 

Før man har maten i skal frityrkokeren varmes opp. 
Vi stiller inn grader øverst, og setter tiden til fire-fem minutter. 
Et lys i front av maskinen indikerer når den er varm nok. 
Det er den stort sett på under tre minutter, du rekker hverken å ta en joggetur eller dusj før den er klar til bruk. 

Vi ble som alltid lykkelige over at de løse delene, skuffen og kurven, skal vaskes i oppvaskmaskin. 
Ikke kan, men skal. 
Det står faktisk spesifikt at de ikke skal vaskes for hånd, de skal vaskes i maskin. 
En velkommen egenskap vi gjerne ser oftere! 

Slik gikk det: 

Med et lite, åpent kjøkken er frirtyrsteking i utgangspunktet uaktuelt hjemme hos oss, i hovedsak fordi det lukter, men også fordi fettet synes å sette seg over alt. 
I tillegg må vi innrømme at det er svært sjelden vi har smakt frityrstekt mat vi har vært spesielt begeistret over. 

Og maten vi laget her smaker ikke frityrstekt. 
I vår verden er det et pluss, men om du ikke kan få nok frityrolje, er dette et absolutt bomkjøp. 

Årsaken til at vi liker resultatet er at Airfryer gjenskaper mye av det vi setter pris på når vi får ordentlig god, frityrstekt mat. 
Det skal være sprøtt ikke soggy. 
Ser tallerkenen ut som om den er smurt inn med formfett, er noe feil. 

Her kan du se hvordan det gikk da vi laget pommes frites, grønnkålchips, betechips og vårruller i Airfryeren: 

Forventninger 

Om man liker Airfry eller ikke, er nok avhengig av hvilke forventninger du har til den. 
Vil du ha mat som drypper i olje, er det bare å fortsette å fritere på komfyren, eller investere i en ordinær frityrkoker. 

Ønsker du deg det sprø fra frityrstekingen, men kutter gjerne på mengden olje uten å bli skuffet, vil du kunne bli positivt overrasket. 

Men uansett hvordan du vrir og vender på det: 
Maten blir ikke frityrkokt. 
Den blir stekt. 

For selv om den lille maskinen kaller seg en frityrkoker, er det mer nærliggende å sammenligne resultatet med det du kan få til i stekeovnen. 

Forskjellen på å tilberede råvarer i Airfry og i en stekeovn, gjerne med varmluft, er todelt. 

For det første tar det lenger tid i ovnen. 
Både å varme ovnen opp, og å steke maten. 

Hovedforskjellen ligger imidlertid i skuffen med den lille risten, som lar luften sirkulere og treffe råvarene fra alle kanter som gjør at det blir ekstra sprøtt. 
Det fungerer ikke like bra med vanlige ovnsrister (vi brukte dessuten bakepapir under for å unngå søl). 

I stekeovnen måtte vi inn og snu og fikle med maten underveis, og det ble langt fra like sprøtt og godt. 
Nå er stekeovnen vår noe gammel, har du en splitter ny varmluftsovn med ekstra sirkulasjon, vil du kunne få noe av det samme resultatet her. 

Konklusjon: 

Vi vil tro løsningen for deg som har god tid og dårlig plass i skapet, kan være en innretning med en mer finmasket rist eller kurv som kan hvile på risten i ovnen. 
For eksempel en grillkurv, men dette har vi ikke prøvd. 

Philips Viva Collection Airfryer HD9220 2,2L 
