Blodkrydret voldskomikk
Regi: 
Robert Rodriguez. 
Med: 
Antonio Banderas, Salma Hayek, Johnny Depp, Enrique Iglesias, Mickey Rourke, Willem Dafoe. 
Am. action. 
18 år. 

Tapas-western, sterkt krydret med blod og voldskomikk i velkjent Rodriguez-signatur. 

Alt er overdrevet i det episke kaoset kult-regissøren Robert Rodriguez inviterer til. 
Men han er ikke helt på nivå med voldsfrende Tarantino. 
Til det har han en aldri så liten snev av pompøsitet i sine ironiske observasjoner. 

El Mariachi er altså tilbake - den gitarspillende, raskt-skytende helten fra «Desperado», som kom for en del år siden. 
Det betyr gjensyn med Antonio Banderas og Salma Hayek som hans vakre kjæreste. 
Hun er utelukkende med i flashback-scener. 

Nye på laget er blant andre en fornøyelig Johnny Depp som overkul CIA-agent og Mickey Rourke som angrende skurk med en liten chihuahua på armen. 

Historien henger uklart sammen. 
Men Rodriguez nyter å dvele ved intense øyeblikk. 
Her er mengder av vold, gitarspill, skyting, blodgørr og lidenskapelige blikk i støvfylte gater. 
På sett og vis en storslått pastisj over actionfilmer generelt og westernfilmer spesielt. 
Men også en overenergisk orgie i blodsprut, avkappede hoder og ben og andre voldsdelikatesser. 

Når Rodriguez velger meny, så tar han alt som er «ekstra». 
Og akkurat det blir litt for mye. 
