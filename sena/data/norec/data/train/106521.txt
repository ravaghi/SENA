Solveig Slettahjell & Slow Motion Quintet:«Good Rain» 

Curling Legs 

Godt lydregn 

Få av den yngre generasjon sangere har maktet å sette sitt personlige preg på standardrepertoaret som Solveig Slettahjell. 
Nå fortsetter hun og bandet Slow Motion Quintet der de slapp med «Pixiedust», med en gradvis fornyelse av sitt eget uttrykk. 
Standardlåter viker plassen for nytt materiale, skrevet hovedsakelig av bandet selv. 

Pianist Morten Quenild og trompetist Sjur Miljeteig synes som sentrale medarbeidere i denne prosessen. 
Gjennomgående er uttrykket om mulig enda nærere, inderligere og naknere enn før, med noe mørkere koloritt. 
Likevel er det er også en lekenhet i flørting med ulike genreelementer, og jazztradisjonen er på ingen måte langt unna. 

Miljeteigs bluesy «Don't Look Back» er et godt eksempel. 
Tittelkomposisjonen er signert Peder Kjellsby, en virkelig vakker og nedstemt ballade. 
Sterk er også Slettahjells fremføring av den klassiske gospellåten «Do Lord». 

CARL PETTER OPSAHL 
