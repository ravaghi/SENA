Deilig «Metroid»-finale
Deilig utforsking, spennende miljøer og et herlig kontrollsystem preger finalen på den glimrende «Metroid Prime»-serien. 

«Metroid»-serien til Nintendo har bestandig levd i sitt eget spillunivers, et univers hvor en vellykket kombinasjon av action, utforsking og elementer fra plattformgenren blandes på en unik og velfungerende måte. 

Det klassikerstemplede Gamecube-spillet «Metroid Prime» overførte alt dette til 3D i 2003, og nå er det klart for avslutningen på trilogien i Wii-spillet «Metroid Prime 3: Corruption». 

Og i utgangspunktet kan det se ut til at formelen er intakt. 
Kamp mot monstere avveksles av jakt på oppgraderinger, oppgaveløsing avveksles av bosskamper og avansert miljønavigering avveksles av research av flora, fauna og arkitektur. 

Det hviler dessuten en utrolig kul stemning over det hele, en stemning hentet rett fra de originale «Metroid»-spillene på 80- og tidlig 90-tall - itonesatt av herlig og lett gjenkjennelig musikk. 

Retro Studios bruker også bevegelsessensorene i Wii-kontrolleren på en stort sett overlegen måte. 
Det har aldri vært lettere og mer givende å sikte og skyte på konsoll-fiender enn her, og interaksjonen med miljøet er jevnt over med på å heve engasjementet i det som skjer. 

«Metroid Prime 3» suger meg i det hele tatt inn i sin fantastiske sci-fi-verden og vekker både samleren, utforskeren og actionhelten i meg. 
Ikke overraskende har det blitt et av de aller, aller beste spillene på Wii til nå. 

Fortellerteknikken er det derimot verre med. 
For første gang i denne serien snakker de forskjellige rollene - spillet har filmatiske sekvenser, og forsøker å fortelle en historie på mer tradisjonelt vis enn før. 

Dette gjør det lettere å skjønne hva som egentlig skjer, men historien er simpelthen ganske dårlig fortalt. 
Noe som ikke minst gjør slutten på spillet til en relativt plump affære. 

Spillet mister mye av sin klassiske og velfungerende mystikk, og erstatter den med en ganske uinspirert måte å fortelle historien på. 

Jeg foretrekker definitivt løsningen fra de to forrige «Metroid Prime»-spillene, hvor historien vokste frem som et resultat av å gjøre research på teknologi, arkitektur, flora og fauna. 
Den interaktive fortellerteknikken kledde «Metroid»-konseptet mye bedre. 

Spillbarheten er derimot mer enn sterk nok til å bære dette spillet på egen hånd, og det supre kontrollsystemet gjør skuffelsen over historien lettere å glemme. 

Dessuten er jo tross alt hele research-aspektet fremdeles til stede. 
Det er ikke like essensielt å scanne alt du kommer over som før, men du blir belønnet med en mer fyldig følelse av tilstedeværelse enn om du bare blir foret med de ikke-interaktive filmatiske sekvensene. 

Dermed ender «Metroid Prime 3: Corruption» opp med å bli en deilig finale på denne fantastiske 3D-trilogien, et punktum hverken nye eller gamle fans bør gå glipp av. 

PS: 
I salg fra fredag 26. oktober. 

Hvordan blir Wii-spillet Metroid Prime 3: Corruption? 
I denne traileren får du noen hint. 
