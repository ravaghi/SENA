Sony KDL-46HX900
En av Sonys beste TV-er i år. 
Kan den hamle opp med vår favoritt 9705 fra Philips? 

Selv om vi ble positivt overrasket over de billigste TV-ene i vår store sammenligningstest tidligere i desember, så skal vi ikke legge skjul på at det er toppmodellene som briljerer og virkelig gleder oss entusiaster: 

Bildebehandlingen som følger med jobber raskere og mer uanstrengt, sortnivået er bedre uten at det ødelegger for detaljene, samtidig som dybden i bildet er i en annen klasse. 
Med på kjøpet følger også langt flere finesser, bedre byggekvalitet og et renere design. 

Det siste er i praksis et ikke uvesentlig poeng for de som skal rettferdiggjøre innkjøpet for sin bedre halvdel. 

Og det er altså i dette segmentet HX900 befinner seg. 
Som toppmodellen i Sonys Cinematic-klasse er den nemlig Sonys sterkeste kort når det gjelder bildekvalitet denne høsten. 
Den litt dyrere og slankere LX-serien er til sammenligning mer designorientert. 

For å finne ut hvor bra den egentlig er har vi sammenlignet med 9705 som er flaggskipet til Philips, og det er godt å konstatere at Sonyen gjør en god figur i så måte. 

Likheter 

Begge er LCD TV-er, men har LED-bakgrunnsbelysning og lokal dimming. 
Bildemessig er dette en stor fordel kontra kant-LED, som du blant annet får på LX-serien og Philips 8605 

Begge er raske. 
400Hz er spesielt en fordel på 3D, mens lav responstid er en fordel når det gjelder spill. 
De er også gode på bevegelseskompensasjon, her kan du altså enkelt kvitte deg med hakking i bildet om du ønsker det. 

Begge er 3D-klare. 
Det vil altså si at de kan vise 3D-signaler fra Viasats nye 3D-kanal eller fra 3D-klare Blu-ray spillere. 

På begge modellene må du imidlertid kjøpe og koble til en ekstern 3D-sender og kjøpe 3D-briller i tillegg - de følger altså ikke med TV-en. 
Veiledende pris på 3D-senderen er 2.500, mens brillene ligger på 1.100 kroner. 
Dette er dyrt sammenlignet med Philips, der får du to briller og sender til cirka 2.500. 

Begge TV-ene er også svært godt utstyrt, både når det gjelder innganger og utstyr: 
TV-en er godkjent for RiksTV, du får fire HDMI-innganger og begge har nettverksinngang som gir deg tilgang til selskapenes nettportaler. 

9705 har imidlertid innebygget wlan, på HX900 må du kjøpe en wifi-dongel til USB-inngangen hvis du vil gjøre TV-en trådløs 

De ligger på omtrent samme pris i 46-tommers størrelse: 9705 fås i dag til 21.000 kroner, mens HX900 starter på 22.000 kroner. 
I motsetning til 9705, kan du også få HX900 i 52-tommers størrelse. 
Prisen starter da på fra 33.000 per dags dato. 

Design og TV-en i bruk 

HX900 har Sonys Monolithic Design, og materialkvaliteten både ser og kjennes svært solid ut, noe du også føler på vekten - som er på over 36 kilo. 

Vi liker likevel det vi ser og synes den ser bra ut med sin rene flater. 
Med en dybde på 6,8 cm er den riktignok ikke like tynn som den kantbelyste LX-serien, men det kan i hvert fall vi leve godt med. 
Den medfølgende TV-foten er imidlertid en av de største vi har sett hittil, og tar alene omtrent et halvt TV-bord alene... 
Her er altså rådet klart: 
Kjøp Sonys designfot, eller heng den på veggen. 

Det første som slår oss når vi skrur på TV-en er de fine menyene i PS3-stil. 
Vi har også stor sans for at Sony (i likhet med Philips 9705) gir deg hele bruksanvisningen som et valg i skjermmenyen. 

Ulempen med Sonys lekre menysystem er imidlertid at det oppleves som litt tregt. 
På enkelte undermenyer kan du risikere å måtte vente nesten tre sekunder fra du trykker til menyen er tilgjengelig. 
Dette bør definitivt rettes via en softwareoppdatering. 

På pluss-siden noterer vi bakgrunnsbelysning på fjernkontrollen, siden det gjør det lettere å styre TV-en under mørke filmkvelder. 
Fjernkontrollen til Sony er forøvrig massiv, og har uendelig mange knapper som krever litt tilvenning før de sitter. 

Bildekvalitet 

At dette er en toppmodell er heldigvis lett å se. 
I likhet med Philips 9705 er det ingen lysgjennomtrenging fra LED-diodene, og dette er en stor fordel kontra flere kantbelyste LED TV-er idag. 

Hvis du har en TV-stue med mange vinduer bør du også være klar over at mange TV-er i dag er plaget med mye gjenskinn fra sitt speilblanke panel. 
LG LX950 og Philips 8605 er gode eksempler på det. 
Her gjør heldigvis HX900 en langt bedre jobb, og er nesten like fri for refleksjoner som 9705. 
Dette vil altså ikke oppleves som noe problem i praksis. 

På vår Blu-ray testplate konstaterer vi at sortnivået er svært, svært godt, samtidig som detaljer i skyggepartier ikke forsvinner. 
Akkurat denne kombinasjonen er gull verdt under filmkvelder. 

Vi er også svært begeistret for Sonys fargegjengivelse, som evner å gi naturlige hudfarger samtidig som det fortsatt er trykk i fargene. 
Innstillingsmulighetene er forøvrig også gode, og i motsetning til på mange rimeligere modeller får du her også god effekt når du foretar justeringer. 
Dette er med andre ord slik vi forventer i denne prisklassen. 

HD-bilder, enten det nå er Blu-ray eller HDTV-signaler er altså fremragende. 
Etter vår oppfatning er imidlertid Philips 9705 hakket bedre når det gjelder detaljer på vanlige SD-sendinger og DVD-filmer. 
Vi presiserer likevel at marginene her er små, og noe de færreste vil legge merke til fra sofakroken. 

Sonys Motionflow-funksjon skal sikre jevne bevegelser og panoreringer, og gjør også en svært god jobb; enten du nå ser på film eller sport på TV-en. 
Her kan du altså enkelt få silkemyke overganger om du ønsker det, og synes du det blir kunstig - ja, da kan du redusere effekten eller slå av finessen helt. 

Vi opplever Sonyen som litt kresen når det gjelder innsynsvinkel, ingen stor sak egentlig, men for best bilde bør du også på denne LED TV-en sitte i riktig høyde rett foran TV-en. 
På dette punktet er altså plasma TV-ene fortsatt overlegne. 

Hva med 3D-funksjonen? 
I denne prisklassen synes vi det er en uting at du må kjøpe en ekstern 3D-sender og briller. 
For det første blir det dyrt, for det andre ser det litt teit ut å plassere 3D-senderen på toppen av en ellers så pen TV. 
Dette gjelder imidlertid også på Philips 9705, så vi har ikke trukket for det i denne runden. 

Sonys bildekvalitet på 3D er derimot overbevisende. 
I utgangspunktet plasserer vi den foran LG og Samsung 

Et annet pluss i margen for Sony er at HX900 også fås i 52-tommers størrelse, for når det gjelder 3D er mantraet enkelt: 
Jo større, jo bedre. 
Philips 9705 stopper derimot på 46-tommer, og da blir alternativet 58-tommeren 21:9. 

Av LED TV-ene der ute synes vi altså at Sonyen og Philips 9705 er omtrent like. 
Når det gjelder 3D er det imidlertid fortsatt Panasonic VT20 som er kongen på haugen. 
Det er tydelig at Panasonic har plukket opp noen gode tips via sitt samarbeid med James Cameron. 

Konklusjon 

Til rundt 22.000 kroner er dette en dyr TV i dagens marked. 
Det er derfor godt å se at den lever opp til forventningene. 

Det store spørsmålet blir likevel om du skal velge denne modellen eller Philips 9705? 

I bunn og grunn spiller det strengt tatt liten rolle: 
Dette er to av de desidert beste TV-ene du får kjøpt akkurat nå, og vil gi deg svært gode TV-opplevelser i lang, lang tid. 

Vår dom er likevel at 9705 fortsatt er ørlite mer imponerende totalt sett, men at HX900 er den TV-en som per dags dato kommer nærmest. 
Hvorvidt du vil være enig vil nok avhenge av personlige preferanser, og ikke minst hva du har av utstyr fra før. 

Et soleklart anbefalt kjøp. 

Sony Bravia KDL-46HX900 
