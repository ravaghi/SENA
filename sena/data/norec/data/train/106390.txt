Mesterlig Babel
Regi: 
Alejandro Gonzales Inarritus. 
Am. 
15 år. 

STJERNER: 
Brad Pitt, Cate Blanchett, Gael Garcia Bernal, Adriana Barraza, Rinko Kikuchi. 

HANDLING: 
Fire historier utspilles tre ulike steder i verden; de henger sammen, og en handling på ett sted får fatale konsekvenser på det neste - og det neste - stedet. 
Et sørgende amerikansk ektepar i Marokko, deres barn og meksikanske barnepasser i California og Mexico, en fattig arabisk familie og en ulykkelig døvstum tenåringsjente i Japan er persongalleriet. 
Den amerikanske kvinnen blir truffet av en geværkule; de tragiske ringvirkningene er et faktum. 

DOMMEN: 
Den meksikanske regissøren Inarritus, som traff blink med «21 grams», er en mester i å skape dypt fascinerende og innsiktsfulle dramaer. 
Ut fra den bibelske fortelling om babelsk forvirring, selve utgangspunktet for menneskenes manglende evne til å kommunisere, tar han myten inn i nåtid. 
Hissige myndigheter, redde foreldre, mennesker som har noe å skjule, firkantet lovverk - er ingredienser Inarritus ryster sammen i et elegant nettverk av hendelser som virkelig hugger tak. 
Fremmedfrykt og storpolitikk er én ting, en annen er barnas sårbare rolle, i forhold til foreldre, men også som ofre for en posttraumatisk tilværelse etter årtusenskiftet. 
Måten Inarritus fletter sammen historiene på, hans snedige små sprang i tid og sted, skaper til slutt en helhet som åpenbarer lag på lag av assosiasjoner for en tilskuer. 
Som krydder bruker han frodige, saftige miljøbeskrivelser. 

Detaljer i spill og enkeltscener er strålende over hele linja, det være seg fra de hjemsøkte amerikanerne på ferie (Oitt og Blanchett), deres barns etter hvert fatale tur til Mexico med barnepasseren, de hjerteskjærende scenene med guttungene i Marokko, og ikke minst Rinko Kikuchis fremragende spill som oversett, ulykkelig ungjente i Japan. 

En stor film om manglende evne til kommunikasjon i et moderne globalt perspektiv. 
