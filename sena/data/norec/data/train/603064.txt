Kjærlighet mellom menn
"For vi er gutta" stiller både korsang og menn i best tenkelige lys. 

Mannskoret er en gjeng selverklært middelmådige menn som hver tirsdag samles på Kampen Bistro i Oslo for å øve og drikke øl. 
Noen av dem – Dumdum Boys-vokalist Prepple Houmb, musikkbransjeprofil Svein Bjørge, programledertypene Rune Gokstad og Geir Schau – vil de fleste dra kjensel på. 
Men alle sammen virker som fine, solide typer, sånne man godt kunne tenke seg å være kompis med. 

Dette miljøet kunne i seg selv ha vært et brukbart utgangspunkt for en dokumentar. 
"For vi er gutta" kunne ha blitt en "Heftig og begeistret" (2001) for en annen, mer rocka og urban generasjon. 

Men i det dirigent Ivar Krogh Hovd – på samme tid som koret forbereder seg til å varme opp 10.000 mennesker for Black Sabbath på Tons of Rock-festivalen – får beskjed om at han kun har noen få måneder igjen å leve, blir filmen med ett noe ganske annet. 
Da får de grove vitsene en sår undertone og de tøffe sangene blir forunderlig gripende. 

Det er ikke stort som tilsier at denne formmessig helt streite dokumentaren må oppleves på kino. 
Gå og se den likevel. 
Du kommer til å ville gi kameraten eller kjæresten din en lang og varm klem etterpå. 
