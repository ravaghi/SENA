Rio
Flott animert slum og karneval! 

Hva forventer man av en animert film som heter Rio? 
Joda, du får et fargesprakende karneval og flotte sveip innom de mest kjente turistattraksjonene. 

Men du får også en morsom historie med minneverdige figurer. 
Kanskje er ingen av delene direkte nyskapende eller dype, men jeg lo såpass mye at det ikke bryr meg. 

Høytflygende action 

Den sjeldne papegøyen Blu blir fraktet til Rio for å møte hunnpapegøyen Jewel og sikre artens fremtid. 

Men de blir stjålet av smuglere, og må forsøke å rømme gjennom Rio, samtidig som Blu må lære seg å fly. 

Det blir selvsagt mye høytflygende action, bisarre situasjoner og vakre digitale bilder. 

Barnevennlig slum 

Regissør Carlos Saldana har laget de tre Istid-filmene. 
Jeg likte dem, men kritiserte de to første for liten detaljrikdom i animasjonen. 

Det kan jeg definitivt ikke påstå nå, for Rio er en svært lekker fremstilling av Rio 
De Janeiro med alle dens kontraster, fra skitten slum til glitrende karneval. 

Byens verste sider er selvsagt nedtonet, dette skal jo være barnevennlig. 

Flotte detaljer 

Figurene er også førsteklasses animert, med et rikt kroppsspråk og mimikk. 

Legg for eksempel merke til den rike teksturen i nebbene til Blu og Jewel, og kontrastene i fjærpryden. 
Dette er detaljer som ville vært flatere i en mindre ambisiøs film. 

Saldana og co har også brukt 3D på en klok måte, og gir bildene dybde uten å gjøre oss svimle. 

Morsomt for foreldre 

Rio er på ingen måte en revolusjonerende animasjonsfilm, men byr på god underholdning basert på en velkjent oppskrift. 

Dette er av typen film foreldre gjerne kan ta med ungene på, og ha det morsomt selv. 

De fleste vil se den med norsk tale, og Aksel Hennie og Maria Haukaas Mittet (med flere) gir stemmer til hovedfigurene med samme solide ekspertise som vi forventer av norsk dubbing. 
