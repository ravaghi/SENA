Vamos a la playa!
Sommeren er ei herlig tid å jobbe, for da er den faste Nintendo-anmelderen på ferie, og jeg kan stjele spill som dette. 
Wii Sports Resort er garantert et av de fineste spillene du har sett for denne konsollen. 

Nå tas du med til en paradisisk øy full av aktiviteter som passer for dem som ikke har råd til å reise til Bermuda i virkeligheten. 
Et slags uskyldens Paradise Hotel. 

12 ulike sportsgrener står det på pakken, men egentlig er det noen til. 
Du får nemlig flere ulike varianter av dem. 
Jeg er like stinkdårlig i basket, bordtennis, frisbee og bowling her som jeg er i virkeligheten, så det går ikke an å klage på realismen. 
Til gjengjeld er jeg en røver i bueskyting, fallskjermhopping, fekting, kano, 18-hulls golf og vannscooter, og siden jeg aldri har prøvd noe av det skikkelig i virkeligheten, kan jeg jo innbille meg at det er realistisk også. 
Sykling og wakeboarding topper det hele av. 

Dette er et spill som gir blaffen i realistiske figurer. 
Du møter dine gamle venner Mii-ene. 
Og det er akkurat som det skal være. 
Her handler det om å ha det mest mulig morsomt, og de aller fleste øvelsene er skikkelig underholdende. 
Spillet mangler kanskje det lille ekstra som gir det legendestatus, men det er ikke langt unna heller. 

Høydepunkt? 
Den søte hunden du kaster frisbee til. 
Den vil jeg adoptere. 

Wii Sports Resort krever tilleggsdingsen Wii Motion Plus, som gjør håndkontrollene mer presise. 
Én sånn dings følger med, og én separat dings til, for en spillpartner, vil koste deg rundt 250 kroner ekstra. 
Men det er det verdt. 
