Ny sesong av «Game of Thrones»:– Det er deilig å være tilbake 

Første episode av sesong syv av TV-serien «Game of Thrones» er ute. 
– Serien har en unik energi, mener BTs anmelder. 

NB! 
Anmeldelsen avslører deler av handlingen i første episode av sesong syv. 

Syvende sesong av «Game of Thrones» starter med et brutalt massedrap, gjort med en kombinasjon av kløkt og trolldom. 
Det er ikke bare de ekle detaljene med blod som siver ut av munnene til ofrene som gjør denne åpningen til et adrenalinskudd for seeren, men også det at oppgjøret er hevn for hendelser som skjedde i sesong tre. 

Denne kombinasjonen forklarer nemlig populariteten til «Game of Thrones»: 
Detaljer forbeholdt film med 18-årsgrense, og at det som skjer har konsekvenser, selv fire år senere. 
Riktignok blir det lett å falle av. 
Gå glipp av noen episoder, og resten av TV-serien kan bli uforståelig, men de som henger med vet at alle hendelsene og intrigene kan få store følger. 
Det gir «Game of Thrones» en unik energi. 

For eksempel er denne episoden, «Dragonstone», basert på hendelsene fra forrige sesong: 
Jon Snow (Kit Harrington) må sørge for politisk stabilitet i etterkant av svik fra hans tidligere allierte, mens dronning Cersei Lannister (Lena Headey) må vurdere et ekteskap med den usjarmerende Euron Greyjoy (Pilou Asbæk) fordi hennes militære situasjon er håpløs. 
Samwell Tarly (John Bradley) er i Oldtown og studerer seg frem til noe som kan hjelpe den kommende konflikten mot «De andre» som er på den andre siden av Muren i nord, hvor Bran Stark (Isaac Hempstead Wright) endelig har nådd frem etter en dramatisk reise. 

Vanskelig å henge med? 
Både ja og nei: 
For dem som har fulgt med på TV-serien og/eller lest bøkene, blir episoden tydelig fortalt, spesielt fordi de ulike historiene blir bundet sammen av at de alle handler om noen spesifikke tematiske spørsmål. 
Det eksemplifiseres ypperlig gjennom mini-fortellingen om Sandor «The Hound» Clegane som reiser rundt med «Brotherhood Without Banners». 

(Her kommer noen spoilere) 

De søker ly i en forlatt gård som ble ranet av «The Hound» i en tidligere episode. 
Der oppdager de to lik, en far og datter som må ha sultet i hjel. 
Episodens høydepunkt er en Ingmar Bergman-aktig sekvens hvor «The Hound» etterlyser guddommelig mening, før han kommer frem til at han selv må ta ansvar for tragedien han er årsaken til: 
Hans historie avsluttes med at han begraver likene. 
En liten gest, men fortsatt en gest. 
«The Hound»s historie er strålende, og et eksempel på hvordan det å vise en gest og å vise godhet mot dem du ikke kan stole på, er tematikk som går igjen i alle historiene i denne episoden. 

«Dragonstone» er likevel en typisk sesongåpning for «Game of Thrones» – og derfor en typisk firer. 
At episodens funksjon er å «sette sjakkbrikkene på plass» blir nærmest gjort bokstavelig med avslutningen, hvor vi endelig får møte Daenerys Targaryen (Emilia Clarke) og Tyrion Lannister (Peter Dinklage). 
Til da har episoden handlet om lite mer enn små bevegelser i eksisterende politiske intriger. 
Det er kanskje ikke så medrivende som man håper på, men man kan jo likevel se frø bli plantet. 
Legg til et nøye tematisk fokus, så tydeliggjør skaperne av «Game of Thrones» at serien inneholder noe av den mest kompetente skrivingen på TV for øyeblikket. 
Så er det også deilig bare å være tilbake i en såpass rik, gjennomført fantasy-verden. 

Den som kan takkes for denne verdenen er bokforfatter George R.R. Martin, som skapte det innviklede handlingsforløpet vi har fulgt spent med på i syv år. 
Nå som TV-serien har tatt igjen bøkene, så gleder jeg meg til å finne ut av om serieskaperne D.B. Weiss og David Benioff klarer å skrive like skarpt som de har klart til nå. 
Det er et interessant spørsmål, som «Dragonstone» ikke var et svar på. 
