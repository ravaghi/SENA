Stor moro for små barn
«Buzz» tar steget fra quiz til småbarnsaction, med stor suksess. 

Konseptet med «Buzz» er så enkelt som det er genialt, gi fire spillere en håndkontroller med en stor blinkende knapp, og fire mindre knapper. 
Enkelt å forstå og like enkelt å spille, og folk som aldri har spilt før forstår spillet på ti sekunder. 

Men problemet har vært å engasjere barna, for det er ingen tvil om at håndkontrolleren med det blinkende røde lyset har vært fristende for mange barnehender. 
Så i «Buzz Junior: 
Jungle Party» er spørsmålene byttet ut med enkle actionspill som skal engasjere de minste. 
Faktisk så enkle spill at jeg overlater ordet til sønnen min: 

Thomas, 5 år: 
«Buzz Junior: Jungle Party» er kjempegøy. 
Det er veldig moro å se på apene, spesielt når de får en ambolt i hodet og blir flat som en pannekake. 
Man kan spille fire stykker samtidig, og må prøve å bli best i 40 forskjellige spill. 

Noen ganger skal man trykke på den store røde knappen fort, andre ganger må man trykke på riktig farge blant de andre knappene. 
Det er litt vanskelig da, for jeg husker ikke hvor alle fargene er, så jeg må se på styringen før jeg trykker. 

Så får vi poeng, og til slutt kommer den kuleste apen på toppen. 

Det er ikke så gøy å spille alene, men kjempegøy når jeg har besøk. 
