Test av Seat Ateca:SUVen nærmer seg en sekser 

Tre ganger nitten i stil og kjøreopplevelse! 
Her får du svaret på hvorfor familie-SUVen Seat Ateca nærmer seg en sekser. 

Seat Ateca er en av fire modeller når Seat relanseres i Norge, og den importør Harald A. Møller har aller mest tro på. 

Ateca er en mellomstor familie-SUV, som er så å si identisk med sine søsken fra VW-konsernet, VW Tiguan og Skoda Karoq. 
VG har testet bilen en uke på godt, gammeldags vinterføre i Norge, noen måneder før den ankommer kundene. 

Godt sammenskrudd 

Forbinder du Seat med spanske skranglekasser, kan du slette minnet fra disken. 
VGs bilekspert Dag Edvardsen husker godt at det var en vekslende kvalitet på de spanske bilene, fra sine mange år som teknisk konsulent i NAF. 

– 
Dette virker å være en helt annen liga. 
Ateca ligger ikke tilbake for konkurrentene i segmentet vi har kjørt, og fremstår som kompakt og godt sammenskrudd, sier han. 

Kjøreopplevelse, kjøreegenskaper og design står til et solid terningkast seks. 
Pris og usikkerhet rundt automatisk nødbrems trekker litt ned. 

SUV-en Ateca bygget på VW-konsernets allsidige plattform MQB. 
Motor og girkasser er blant mange felleskomponenter for de «tre musketerer» Ateca, Tiguan og Karoq. 
Seat Ateca produseres for øvrig på samme samlebånd som Skoda Karoq på Skoda-fabrikken i Tsjekkia. 

– Mange år med Skoda-produksjon har vist stabil kvalitet. 
Lavere omkostninger ved å produsere her skulle slå ut i lavere priser, men det kan virke som om Skoda er noe dyrere de siste årene. 
Da kan det jo passe med et litt billigere bilmerke inn i denne konkurransen, sier VGs bilekspert Dag Edvardsen. 

Spørsmålet er: 
Trenger vi egentlig tre nesten identiske modeller fra samme produsent? 

Svaret står foran oss og er ja. 

Førermiljø: 5 
Du kan trygt sette deg inn i bilen på dager med møkkavær uten å få søleflekker på leggen: 
Dørblad og plastlist beskytter terskelen. 
Sittestillingen er høy, og speilhus trukket godt tilbake på døren, slik at sikt ut til siden er meget god. 
Analoge og godt lesbare instrumenter. 
Skjermen i midten er i litt lavere overflatekvalitet enn i VW/Skoda, men godt strukturert. 
Instrumentering for øvrig er kjent, for eksempel styring av klimaanlegg i egne brytere. 
Koppholdere og oppbevaringsplass er på stell, og støymessig virker det å være bra. 
Gode seter. 
Har spyling av ryggelinsen. 
Rattvarme ikke tilgjengelig. 

Kjøreegenskaper: 
6 Oppførselen på veien og på glatta er imponerende! 
Bilen passer hull og issvuller, knapt uten en lyd fra understellet, som gir kvalitetsfølelse. 
Styreoverføring med liten utveksling, du må ikke vri mye på rattet for å få en reaksjon. 
Styrefølelsen er god, du får tilbakemeldinger, som gjør deg trygg på bilen. 
Kraftoverføringen er fin gjennom automat og firehjulstrekk. 
Fordeling mellom for- og bakaksel er anlagt slik at du fint kan styre hekken med gasspedalen, når det er glatt. 
Velbalansert konstruksjon, dynamisk og kompetent. 
Vår testbil med 190 hk holder i bøtter og spann. 

Plass: 5 God plass for fire, romslig beinplass i baksetet og god bagasjeplass. 
Enkel bakseteløsning, som gir nesten flatt gulv i bagasjerommet. 
Bagasjerommet er firkantet og lett å laste, ikke blant de største. 
Med forhjulstrekk er det noe større. 
Fabrikkoppgitt forbruk: 0,70 l/mil. 
VG-løypa kjørt på 0,73 l/mil (0 til -2 grader, snitt 70 km/t). 
Motorvei: 0,71 (snitt 100 km/t). 
Data for 190 hk bensin. 
Høyt CO₂-utslipp på denne, 159 gram. 

Sikkerhet: 6 5 av 5 mulige stjerner i EuroNCAPs kollisjonstester. 
Om bilen få automatisk nødbremsesystem som standard/tilgjengelig er ikke avklart. 

Å eie: – 

Ikke priset nøyaktig nok til at biladministrasjonsselskapet Autolease kan gi en fullstendig verdivurdering. 
Siden Seat ikke har vært i Norge på flere år, er merket heller ikke med i bileierundersøkelsen AutoIndex. 

Pris: – 

Er sagt å skulle ligge under Skoda i pris. 
Fra det vi vet om priser nå, ser det ut til å variere noe, se tabellen for priser mot antatte konkurrenter/alternativer. 
Pris er trolig svært avgjørende på et, for mange, ukjent merke. 
Testbilen (190 hk) har mye utstyr: 
Norsk standard omfatter blant annet adaptiv cruisekontroll, LED hovedlys, p-assistent, nøkkelfri start og opplåsing, adaptiv chassiskontroll, hengerfeste og flere assistenter. 
Kommer med manuell og forhjulstrekk også. 

Design: 6 Tøff utvendig design, med en streng, skarp profil som drar seg langs karosserisiden. 
Klare slektstrekk. 
Lett sportslig preg innvendig, med røde kontrastsømmer på blant annet seter og ratt. 

Om VGs biltest 

Utføres av VG og VGs bilekspert Dag Edvardsen. 
Hovedterningen er en helhetlig vurdering – ikke et gjennomsnitt av underterningene. 
Verdivurdering: 
Autolease. 
Tekniske data: 
Opplysningsrådet for Veitrafikken. 
Priser er uten leveringsomkostninger (normalt rundt 10.000 kr.). 

Terningkast 6: Best i klassen. 
Terningkast 5: Godt kjøp, anbefales. 
Terningkast 4: Bra bil, men en eller flere viktige mangler. 

Terningkast 3: 
En eller flere alvorlige mangler. 

Terningkast 2: 
Fraråder kjøp. 
Terningkast 1: Vurderes som farlig. 
