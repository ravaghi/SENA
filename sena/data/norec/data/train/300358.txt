Monumental Bob Dylan-samling
Et stjernelag artister hyller Dylans 50 år lange frihetskamp. 

ALBUM: 
Amnesty International og Bob Dylan har i hvert fall én ting felles. 
De oppsto som offentlig fenomen for sånn cirka 50 år siden. 
Amnesty ble stiftet i 1961, samtidig som Bob Dylan spilte inn sin første plate, utgitt i 1962. 

Gjennom en enorm mønstring har Amnesty klart å samle rundt 80 artister som har spilt inn hver sin sang fra den enorme Dylan-katalogen — de fleste i anledning denne plata, som kommer ut i neste uke. 

Overveldende Resultatet er er en fire dobbelt CD, med til sammen 73 låter (i tillegg foreligger ytterligere tre sanger digitalt). 
Plata avsluttes med et gammelt opptak av Dylan som synger «Chimes of Freedom». 

Jeg har mange samlinger med Dylan-covere, noen tematiske (reggae-versjoner, gospelsanger, jazzutgaver, svarte artister osv.), andre med enkeltartister, pluss flere mer tilfeldige samlinger av kuriøse artister, inkludert noen hyllestplater og film-soundtracks. 
Men dette er den mest overveldende samlingen jeg har vært ute for. 

Unge og gamle 
Det blir nesten meningsløst å begynne å ramse opp. 
Aldersmessig spenner utvalget artister fra Miley Cyrus (19) til Pete Seeger (92). 
Sjangermessig er vi innom alt fra bluegrass til hip hop, fra hardrock til vise, fra reggae til taffelmusikk. 
Her er veteraner som Eric Burdon, Pete Townsend og Marianne Faithful, her er musikere du knapt har hørt om, stort sett spennende bekjentskaper. 

Her er Patti Smith og Lucinda Williams, Raphael Saadiq og Adele, Queens of the New Stone Age og Dave Matthews Band (som for øvrig gjør noe overraskende med «All Along the Watchtower»). 

Uunnværlig Generelt røper plata to ting; at Bob Dylans sanger er nokså enestående varierte og likevel konsistente, dessuten at hver eneste artist behandler materialet med dyp respekt og at de aller fleste gjør dem til sine. 

Med andre ord: 
Dylans sanger er musikalske drakter de aller fleste kan iføre seg, og likevel ligne på seg selv. 
Eller noe slikt. 
En fantastisk samling, uunnværlig for Dylan-fans, en flott gave til alle andre. 

Dessuten et håndslag til Amnesty, til frihet og demokrati. 
Don?t follow leaders, watch the parking meters! 
