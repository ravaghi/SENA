Dette er sangen vi trenger nå
Auroras nye singel er en mektig poplåt. 

Endelig er Aurora tilbake, nå med første singel fra sitt andre album. 
«Queendom» er en mektig poplåt med godt driv, helt i tradisjonen etter låter som «Warrior» og «Conqueror». 
Kjølig elektropop blandes med solvarm afrobeat og et refreng så eterisk at hun nesten går både Enya og The Dream Academy i næringen. 

Som få andre klarer Aurora å kombinere kunstnerisk kredibilitet og outsiderstatus med svært kommersiell pop. 
De berusende melodiene kan skjule et til tider temmelig mørk og alvorlig tematikk, men ikke uten en solid porsjon håp og nestekjærlighet. 
Slik sett er det naturlig at neste singel ut ble «Queendom», en låt som Aurora har spilt mye live den siste tiden. 
Ifølge Aurora selv er denne låten en invitasjon til alle som føler seg utenfor, men som ønsker å høre til et sted. 

Popmusikk oppstår ikke i et vakuum, derfor må vi også se Aurora i kontekst: 
Mens samfunnet etterspør individualitet og folk som stikker seg ut, har vi voksne samtidig dyrket frem en ungdomskultur hvor nettopp det å skille seg ut fra flokken er blitt det farligste man kan gjøre. 
Vi mister stadig flere av de rommene hvor det er lov å eksperimentere, utforske og å leke. 
Med et slikt bakteppe er «Queendom» en type låt vi alle trenger. 
Denne er for alle som ikke lenger vil være ensomme. 
