Disse gutta leder oss inn i dype housefristelser
Simian Mobile Disco maler seg inn i et utmerket hjørne. 

ALBUM: 
Siden gjennombruddet med den solide 2007-debuten «Attack Decay Sustain Release» har Simian Mobile Disco rukket å gå noen runder med seg selv. 

Etter å ha brukt sin nyvunnede posisjon til å hanke inn en haug profilerte gjestevokalister til den like bloghouse-vennlige oppfølgeren, gjorde duoen helomvending med sitt forrige album, en samling av strenge, instrumentale tekno-tolvtommere. 

Denne gangen finner de seg til rette et sted på halvveien, og bytter ut det mest intense og utagerende fra de første platene med en kontrollert og repetitiv minimalisme som kler dem godt. 

«Unpatterns» er for det meste instrumental, med unntak av elegant manipulerte vokalsamples i låter som kjølig inadvendte «I Waited For You» og garage-influerte «Your Love Ain't Fair», men fraværet av vokal er ikke noe savn. 

Tvert imot er det en fryd å høre de to male seg inn i dype househjørner. 

Der må de gjerne få lov til å blomstre en stund til. 
