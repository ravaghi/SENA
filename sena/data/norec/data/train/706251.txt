Opplevelser som endrer liv
NOVELLER: 
Gode, lavmælte hverdagsnoveller om vendepunkter og kompliserte familierelasjoner. 

Solfrid Sivertsen: 
Ho sykla bort og andre noveller. 
140 sider. 
Samlaget. 

Solfrid Sivertsen (f. 1947) har siden debuten i 1986 skrevet bøker for både voksne og barn, og i alle sjangere. 
Hun har kanskje mest utmerket seg ved sin evne til å kombinere realisme med det dramatiske, ofte i et enkelt språk uten pynt eller ornamentering, men gjerne ispedd fine, meningsbærende detaljer. 

Dette er til stede også i ”Ho sykla bort”, som består av ni noveller på 12-15 sider, de fleste med et ”eg” som forteller, og med et persongalleri som ellers dekker begge kjønn og de fleste livsfaser. 
Flere av hovedpersonene inngår i til dels kompliserte familierelasjoner og står foran livsdefinerende valg og avgjørende situasjoner. 

Åpningsnovellen ”Bussturen” skildrer godt og gripende en jente som en tid etter jul tar med seg lillebroren og forlater faren, som drikker og ikke lenger er i stand til å ta seg av dem. 
I tittelnovellen møter vi noe av den samme tematikken i en sammensatt skildring av en jente på 12-13 år som på et tidspunkt bare sykler bort fra faren, som vi ikke får vite annet om enn at han ”var stygg mot henne”. 

Det samme konfliktstoffet tas deretter opp igjen i ”Under snø”, om førtiårige Betty som bærer på et overgrepsminne fra tenårene som har definert hele hennes livsløp. 
I ”Neste stoppested” går den aldrende Jacob Svendsen motvillig med på å flytte på hjem, der han blir sittende mer eller mindre uvirksom og minnes bedre tider. 
Og i ”Liljekonvall” møter vi en ensom skolejente som i friminuttene prøver å få en plass i de populæres krets ved hjelp av snop og tyggegummi, som hun har kjøpt for penger hun har stjålet av nabokona. 

”Ho sykla bort” er en på mange vis jevn novellesamling, både tematisk, stilistisk, strukturelt og kvalitativt, uten verken svake punkter eller høydepunkter, preget av en lavmælt, usentimental stemme og et gjennomført hverdagslig perspektiv. 
Men i sin nitide skildring av det trivielle, fremstår derfor også noen av historiene som nettopp det, til tross for enkeltnovellenes åpenbare kvaliteter, den vilkårsløse humanisme som ligger i bunn og forfatterens respekt for og sympati med sine personers integritet og situasjon. 
