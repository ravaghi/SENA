Kunst som porno
«Tom of Finland» forteller historien om Touko Laaksonen (1920-1991), fra dekorert soldat til tegneren av homoerotiske bilder som ga ham ikonisk status blant homofile verden over. 

Tom of Finland 

Danmark/Finland/Sverige/Tyskland/USA 2017 

Biografi/drama 

Regi: 
Dome Karukoski 

Manus: 
Aleksi Bardy 

Skuespillere: Jakob Oftebro, Pekka Strang, Lauri Tilkanen, Jessica Grabowsky 

Aldersgrense: 
12 år 

Han viste tidlig et talent for tegning, og brukte en stund talentet sitt til å stige i reklamebransjens grader. 
Men hjemme, bak lukkede dører, brukte han sine kunstneriske disposisjoner til noe helt annet. 

I etterkrigstiden ble homofile sett på som psykisk syke og kriminelle. 
Han levde derfor ut mange av fantasiene og følelsene sine gjennom å tegne karikerte homoerotiske blyanttegninger av muskuløse menn i uniformer av ulike slag under pseudonymet Tom of Finland. 

Filmen tar opp det velkjente spørsmålet om det han lager er kunst eller porno, og gir oss svaret at det er begge deler. 

Filmen er derfor en hyllest til Laaksonen som person og kunstner, og de mørkere og kanskje mer interessante aspektene glir filmen lett over uten at det er noe dramatisk motstand, som da han blir konfrontert med at tegningene hans sprer aids. 

Laaksonen selv spilt av Pekka Strang er til tider like karikert som tegningene, noe som skaper ytterligere distanse. 
Dette er ikke den prisbelønte regissøren Dome Karukoskis beste arbeid, men alt i alt en interessant historie som er verdt å få med seg. 
