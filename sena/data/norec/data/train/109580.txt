«DIRTY HARRYS» MULIGE ENDELIKT
Fenomenet Clint Eastwood: 
Selv ikke helt på topp, er han alltid mer enn verd å se! 

HANDLER OM: 
Walt Kowalski er pensjonert bilarbeider i Detroit. 
Men først og fremst er han gammel soldat, henvist til sitt eget liv med sine uklanderlige tellekanter i en tidligere hvit forstad, som nå blir invadert av «gulinger». 
Dette er mennesker som ser akkurat ut som Walts dødsfiender den gang han slåss i Korea... 

Filmen beskriver et USA i materielt og moralsk forfall. 
Dette vet Walt. 
Men han har selv ikke tenkt å forandre seg eller sine idealer. 
Mer og mer gretten og sur og sær blir han - inntil en lokal voldsspiral, meget mot hans vilje, også begynner å angå han. 

Det begynner for alvor når en nabogutt vil stjeler det skikkeligste Walt eier: 
En klassisk Gran Torino... 

DOM: 
Da ryktene begynte å gå om «Gran Torino», ble det mer enn antydet at dette var en slags «Dirty Harrys siste hevn». 

Det er det ikke, for så vidt. 
Men likevel er det akkurat dét det handler om: 
En amerikansk erke-type helt på slutten av livet, en gammeldags og prinsippfast mann i en moderne tid han hater og ikke passer inn i. 

Eastwoods rollefigur er grovt tegnet. 
Til dels overtydelig - som hans Harry Callahan var det i sin tid. 
Men, om mulig, enda morsommere enn .44-politimannen. 

På den annen side: 
Selv om filmen er overdrevet og over-forenklet, har den likevel en dypt, dypt alvorlig kjerne, som man aldri rekker å miste av syne. 
Faktisk: 
Det blir både provoserende og tankevekkende og meget problematisk. 

«Gran Torino» er ikke Eastwood på sitt aller beste. 
Men i en alder av 78 år har han overhode ingen problemer med å skape energiske begivenheter av hver eneste film! 
