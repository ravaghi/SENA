Ingen kamerarevolusjon, men et sabla godt kamera
Men det er ellers lite nytt med Samsungs nyeste flaggskip. 

Hvordan få en flaggskip-mobil til å framstå som helt ny? 
Gi den en ny farge og håpe at det er nok til å vinne folk over. 

For det er lite nytt med årets toppmodeller fra Samsung, Galaxy S9 og S9+. 
Det mest «oppsiktsvekkende» er at den kommer i lilla. 

Samsung tar et blad ut av Apples bok når det kommer til å markedsføre nye produkter som inneholder få nyheter: 

Gi dem et nytt navn eller ny farge og vips, har du noe helt nytt! 

De nye S9-modellene har for ordens skyld noen flere nyheter enn dette, men ingen store, annet enn kanskje for svært fotointeresserte. 

S9 vs. S9+ 

Mens fjorårets S8 og S8+ var ganske like med unntak av størrelsen (og batteriet), har Samsung i år valgt å gjøre større forskjeller på modellene. 

Skjermstørrelsene er som i fjor; 5,8" på S9 og 6,2" på S9+. 
Mens S9 bare har ett kamera bak, har S9+ to; og det ene objektivet har lengre brennvidde, som på Galaxy Note 8. 

Den store utgaven har dessuten 6 GB arbeidsminne kontra 4 GB på S9. 
Batteristørrelsene er de samme som i S8-modellene – 3.000 mAh på S9 og 3.500 mAh på S9+. 

Samme lekre design 

Samsung traff virkelig blink hva gjaldt designen på Galaxy S8 og S8+. 
Bortsett fra den nye lillafargen, er det ikke mye som skiller S9 og S9+ fra forgjengerne hva gjelder utseendet. 
De får fremdeles iPhone (med hjemknapp) til å se gammeldags ut. 
De er ørlitt lavere og bredere, så deksler til S8 vil ikke passe de nye modellene. 

Én ting er heldigvis annerledes: 
Fingeravtrykksleseren bak har ikke den samme idiotiske plasseringen som hos forgjengeren. 

I stedet for å være til høyre for kameraet, er det nå under, slik at de kan nås like lett med høyre og venstre hånd (og vi prøver ikke lenger å låse opp telefonen med kameralinsa, i hvert fall ikke like ofte). 

For- og baksiden er dekket av glass, noe som ser ut til å være trenden blant alle toppmodellene om dagen. 

Ulempen med det er at den er en fingermerke-magnet, og vi går konstant og tørker baksiden av S9+ på buksebeinet. 

Selv om glasset skal tåle en støyt, blir den såpass glatt i hånda at vi føler oss tryggere med et deksel på. 
Samsung har faktisk laget flere pene varianter denne gangen, i både silikon og noe de kaller «hyperknit», altså joggesko-stoff. 

Tviholder på hodetelefon-utgang 

For noen er kanskje den viktigste design-detaljen at Samsung har valgt å beholde hodetelefon-utgangen i bunnen av telefonen. 

Personlig har jeg ikke hørt om noen med iPhone uten hodetelefon-utgang som har savnet den. 
Mange velger nå å gå over til trådløse alternativer, og de begynner å bli ganske så bra. 

Har du et par dyre hodetelefoner med den klassiske 3,5mm-pluggen, vil det dog fortsatt være kjekt å måtte slippe å bruke adapter for å bruke dem. 

«Gamle» kameranyheter 

Slagordet for de nye S9-modellene er «The Camera. 
Remagined», men Samsung kan ikke akkurat sies å ha funnet opp kameraet på nytt. 

Faktisk er flere av nyhetene funksjoner vi allerede finner hos konkurrentene. 

God i dårlig lys 

Galaxy S9 og S9+ kan riktignok skilte med å være verdens mest lyssterke mobilkamera, med blenderåpning på f/1,5, som betyr at de slipper inn rundt 28 prosent mer lys enn det forgjengerne gjorde (f/1,7). 

De har også en annen unik funksjon ved at det at de er de første mobilkameraene som kan regulere blenderåpningen. 

Det er nemlig mulig å blende ned til f/2,4, som da bare slipper inn snaue 40 prosent av lyset. 
Dette er noe telefonen gjør automatisk dersom det er nok lys, men du kan styre det manuelt i pro-modusen. 

Samsung hevder at dette skal gi bilder tatt i dagslys mindre utvaskede farger enn tidligere, og som vi kan se lenger ned, utgjør det en liten forskjell. 

De fleste toppmodellene i dag har svært bra kameraer, men S9+ imponerer, i både gode og dårlige lysforhold. 

Bildene ser imidlertid til å bli jevnt over bedre eksponert og skarpere enn for eksempel iPhone 8 Plus, selv om det ofte er snakk om minimale forskjeller vi kun ser når vi zoomer inn på bildene på PC-en. 

Den store grunnen til å velge S9+ framfor lillebror S9, er dobbeltkameraet på baksiden. 
Det er gøy med portrettmodus med ekstra uskarp bakgrunn, og resultatet blir ofte riktig så bra. 

Samsungs portrettfunksjon er dog ikke like fleksibel som for eksempel hos Huawei, hvor du kan velge fokus etter at bildet er tatt. 
Ja, selv på iPhone har dette blitt mulig med iOS 11-oppdateringen. 

Du kan riktignok justere hvor uklar bakgrunnen skal være. 

Ansiktsgjenkjenningen fortsatt upålitelig 

S8-telefonene kunne låses opp med fjeset på to måter, enten ved at frontkameraet skannet og identifiserte ansiktet ditt eller med en iris-skanner plassert ved siden av kameraet, som da bruker øynene dine til opplåsning. 

Ingen av metodene fungerte spesielt bra. 
Vi opplevde iris-skanneren mest som en gimmick, og den mer tradisjonelle varianten viste seg å ikke være særlig sikker. 

Samsung hevder å ha forbedret funksjonen denne gangen ved å ha slått sammen de to metodene til noe de kaller «intelligent skanning», som skal være bedre fordi da vil den gjenkjenne ansiktet ditt uansett lysforhold. 

Men vi opplever fortsatt at den ikke alltid fungerer, og vi må titt og ofte «holde telefonen mer vertikalt». 

Det er dessuten fremdeles mulig for andre å låse opp vår telefon ved å holde den foran ansiktet vårt, selv med øynene igjen. 
Med iPhone X klarte vi ikke det, da Apple lar deg skru på en innstilling for å forhindre akkurat dette. 

Hva skal vi med Bixby? 

Bixby-assistenten har fremdeles sin egen knapp på venstre side av telefonen. 

Hvorfor vi skal bruke denne framfor Google Nå, har Samsung fortsatt ikke klart å overbevise oss om. 

Stemmestyringen støtter ikke norsk, i motsetning til Googles assistent, så vil du sette på en alarm eller gjøre et søk på nettet, må du snakke på engelsk. 

Og mens Googles løsning kan minne oss på om å dra fra jobb for å rekke et møte, gjør dermed ikke Bixby så mye annet enn å vise informasjon fra apper (noen nyttige, som vær og kalender, men så noen helt unyttige, som tilfeldige animerte GIF-er fra GIPHY), noe vi like gjerne kan bruke widgeter til. 

Bixby Vision, som er bygd inn i kamera-appen, kan et par nye triks, deriblant å oversette tekst bare ved å holde kameraet opp mot et skilt, men her fikk vi ymse resultater, for å si det forsiktig. 
Dessuten tilbyr ikke Samsung noe mer der enn det man får med Google Oversetter-appen på en hvilken som helst annen telefon. 

Det skal også være mulig å få lenker til hvor du kan kjøpe et produkt bare ved å ta bilde av det, men den funksjonen er ikke tilgjengelig for norske brukere. 
Det samme gjelder en ny funksjon som lar deg prøve sminke virtuelt som du så kan kjøpe direkte fra Sephora eller Cover Girl. 

Er de like bra som oversettings-funksjonen, kan vi dog kanskje være likeglade. 

Konklusjon ​Vi har for lengst kommet dit at vi ikke kan forvente en haug med store nyheter for hver nye toppmodell som slippes. 
Selv S9+ med sitt dobbeltkamera framstår som en trygg, kanskje litt kjedelig oppgradering. 

S8 og S8+ var jo allerede fantastisk bra telefoner. 
De nye modellene er på alle måter verdige arvtakere. 

Storebror S9+ har nok det beste mobilkameraet vi har prøvd til nå, selv om det ikke er enorme forskjeller sammenliknet med de beste konkurrentene. 

Den nærmest kantløse designen er til å få vann i munnen av. 
Skjermen er best i klassen, ifølge skjermtesterne Displaymate. 
Ytelsen er det ingenting å si på, og her får vi både hurtiglading og trådløs lading, alle kjappe trådløsoverføringer, og det kan ikke nevnes nok: 
Den har hodetelefon-utgang (men de innebygde høyttalerne gjør en god jobb de, altså). 
Og ja, du kan så klart ringe med den. 

Selv om Samsungs Android-opplevelse har blitt langt mer brukervennlig i seinere år, er det fortsatt en del unødvendige greier som bare framstår som bloatware. 
I stedet for Bixby kunne vi kanskje fått en skikkelig bra ansiktsgjenkjenningsfunksjon? 

Og så koster det. 
Ikke mer enn iPhone X, men veiledende utsalgspris er henholdsvis 8.790 og 9.790 kroner. 
Erfaringsmessig bruker riktignok Samsungs telefoner å gå ned i pris relativt kjapt. 

​ 
