Båndkjøter i det Ville Vesten
En gang var menn helt ekte menn og der fantes piger til med strømpebånd som de gjemte derringeren i. 

Aftenbladets spillanmelder innrømmer i spill-bloggen at han er bestukket. 

I hvert fall ifølge legendene. 
Egentlig skal det såkalt «Ville Vesten» stort sett ha vært et traurig samfunn der folk flest kjeda seg med å kikke inn i kurumper, og vente på at neste dødelige sykdom skulle kverke dem. 
Wyatt-brødrene og oppgjøret i OK Corral er likeledes stort sett kjent fordi den slags skjedde så sjelden. 

Men gi blaffen i det. 
Vi velger å tro på legendene, og det gjør også utvikleren Techland, som tar colten helt ut og plaffer løs. 

Du spiller to forskjellige karer, jyplingen Billy og den religiøse fanatikeren Ray, som best liker å preke moral med seksløperen. 

Gjennom en underholdende historie følger du begge de to figurene, fra Billy blir uskyldig anklaget for et drap til Det Store Oppgjøret. 

Ja, for her er det dueller i massevis, gitt. 
Og en legende om en skatt og greier. 
Mange varierte småoppgaver gjør livet lystig rundt leirbålet. 

Grafikken har sine glipper, men stort sett ser det hele vakkert ut. 
Kontrollene kan jeg ikke klage på heller. 

Stemningen er god, men dessverre ledes du altfor mye rundt fra oppdrag til oppdrag, som om du var en kjøter i bånd. 
Det er ikke noe særlig. 
Her finnes ikke mange variasjonsmuligheter, og har du først gjennomført spillet og plugga siste kule i den siste skurken, har du ikke mye grunn til å spille det igjen. 
En gjennomsnitts spiller kommer seg antakelig gjennom hele greia i løpet av ti timer, og det er ikke mye. 

Dette spillet kom for pc i fjor, og jeg har en mistanke om at flerspiller var bedre der. 
Som oftest fungerer ikke skyteaction noe særlig for konsoller, men hele sju ulike flerspillermuligheter hjelper på her. 

Nå får dere unnskylde, for jeg har en avtale med Suzy i saloonens andre etasje. 
