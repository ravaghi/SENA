En leksjon i hvordan coverlåter kan løftes flere hakk
Vellykket vri fra Ane Brun. 

ALBUM: 
Nylig avdøde Tom Pettys «No Reason To Cry» får en helt spesiell mening når Ane Brun nå gir den ut som en av 14 coverlåter på sitt nye album. 

Selvfølgelig skal vi grine litt. 
Hun leverer en nydelig tolkning som helt utiltenkt også blir en hyllest til en stor artist. 

Sjelden bedre 

Coverlåter kan bli forutsigbare og ganske uinteressante om de ligger for tett opp til originalen, og det er sjelden de blir bedre. 

Ane Brun tar likevel sjansen, og på «Leave Me Breathless» tolker hun 14 mer eller mindre kjente låter som på en eller annen måte betyr noe for henne. 
Og - hun gjør det så elegant at mange av dem framstår som helt andre sanger! 

Og - i noen tilfeller - også bedre. 

Foreigner 

Det beste eksempelet er dette: 
Sett på Foreigners lettere irriterende powerballade «I Want To Know What Love Is», og skru så over til Ane Bruns nedstrippede og mer jordnære versjon. 
Låten blir aldri den samme igjen. 
Vakkert! 

«Always On My Mind» er udødeliggjort av både Willie Nelson og Elvis Presley, likevel klarer Ane Brun å gjøre stor kunst av låten med et enkelt arrangement med gitar og strykere. 

En annen «Hero» 

Det samme gjelder «Unchained Melody», en silkemyk og vakker versjon av en sang fra repertoaret til den amerikanske countryduoen The Righteous Brothers - framført som om den skulle vært skrevet til henne. 

Og - har du sett for deg at Ane Brun skulle tolke Mariah Carey? 
Vel, «Hero» blir heller aldri den samme, her er glam og svulstig sang byttet ut med feeling av et helt annet slag. 

Bob Dylan 

Låtvalget sier selvfølgelig mye om Ane Brun, sjøl om hun også har noen overraskende valg. 
Her er Maria McKee (albumtittelen er hentet fra ei tekstlinje i «Show Me Heaven»), Nick Cave («Into My Arms»), Radiohead («How To Disappear Completely»), Shakespear's Sister («Stay»), Sade («By Your Side») og Lucinda Williams («Right In TIme»). 

Tre høydepunkter: 
Bob Dylans «Girl From The North Country» (krydret med pedal steel - kanskje til ære for Dylans gamle duettpartner på denne låten fra '69-albumet «Nashville Skyline», Johnny Cash) og «Make You Feel My Love» (som også er tolket av Ingebjørg Bratland og en «haug» andre) og Joni Mitchells «Big Yellow Taxi». 
Sistnevnte er spilt inn i stua hennes, med Brun på vokal og som et helt kor - aleine. 

Dette er sanger som nærmest trygler om å bli tolket av en artist med en markant, egen stemme. 
Det har Ane Brun. 

Inn på lista! 

Det dukker av og til opp lister med de beste coverlåtene. 
Jeff Buckleys tolkning av Leonard Cohens «Hallelujah» står langt oppe på de fleste. 
Det er låter her som bør inn på den lista. 
