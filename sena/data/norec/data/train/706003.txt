Frå innsida av krigen i Syria
FILM: 
«Insyriated» viser livet bak dei barrikaderte dørene i den utbomba blokka, og lukkast delvis. 

Originaltittel: 
Insyriated 

Sjanger: Drama, Krigsfilm. 
Med: 
Hiam Abbass, Diamand Bou Abboud, Juliette Navis. 
Regi og manus: 
Philippe Van Leeuw. 
Nasjonalitet: Belgia/Frankrike, 2017. 
Språk: 
Arabisk. 
Lengde: 
1 t. 25 min. 

Denne veka var det sju år sidan krigen i Syria braut ut. 
Det er eit deprimerande jubileum på så mange vis. 

I alt snakket om krigsherrane på bakken og i lufta, i alle dei mislukka forsøka på å få til ei løysing, det internasjonale samfunnets impotens, kan ein tidvis mista av syne dei som faktisk lever i dette helvetet. 
Det kjem ein og annan reportasje på TV, nok ei sak, om nok ein by som er i ferd med å falla, men det flimrar til slutt liksom forbi. 

Philippe Van Leeuws «Insyriated» stoppar opp og går inn i éin bustad, éi bustadblokk i eit utbomba Damaskus, der det etter år med bombing stadig bur éin familie, bak barrikaderte dører. 
Éin storfamilie, pluss ein liten familie, som har mista alt. 

Me følgjer livet i leilegheita gjennom éin spesielt intens dag - men du skjønar på den erfarne redsla deira at det har vore mange intense dagar. 
Krigen er til stades i husværet i form av vatnet og elektrisiteten som er borte, drønna av bomber, granater og gevær utanfrå, og farlige, ukjende menn som stadig bankar på døra. 
Og krigen er svært nær i form av snikskyttarar rett utanfor. 

Inn prøver ei eldre mor (Hiam Abbass) å halda styr på svigerfar, barn ei hushjelp som har sett noko ho ikkje får lov til å snakka høgt om, og den unge mora med spedbarnet sitt (Diamand Bou Abboud). 

Kamera er tett på livet i familien, skodespelarane spelar realistisk, tidvis er det intenst og klaustrofobisk i husværet og på lerretet. 
Samtidig opplevde eg tidvis ein viss distanse, ein viss stillstand, kanskje at det er eit litt vel ambisiøst prosjekt å aksla å prøva å seia noko nytt og interessant om krigen gjennom éin enkelt film om éin familie. 

«Insyriated» var plukka ut til Panorama-programmet på årets internasjonale filmfestival i Berlin, der filmen vann publikumsprisen. 
