PS Move:Start the Party 

Herregud, så utrolig morsomt! 

Filmpolitiet venter med å anmelde selve kontrolleren (Playstation Move) siden vi ikke har fått testet nok spill med den enda. 
Følg med for videre dekning av Move! 

Sony har lært av Nintendo - for å introdusere en helt ny spillkontroller på markedet må du ha spill som er enkle, morsomme og underholdende for hele familien. 

Start the Party er noe av det mest underholdende spillet til en konsoll jeg har vært borti, og det passer attpåtil for alle fra 4 år og oppover (og da mener jeg oppover til over 100 år). 

Playstation-kameraet plasserer bildet av deg på skjermen. 

Bruk Playstation Move-kontrolleren til å løse oppgaver og utfordringer. 

Få poeng etter hvor flink du er. 

Spillet tar i bruk AR-teknologi (Augumented Reality, "forsterket virkelighet" på norsk) for å gjøre om Playstation Move-kontrolleren du har i handa til et verktøy i spillet; en malerkost, en tennisrekkert, en frosk eller en lommelykt. 

Fantastisk med venner 

Opptil fire spillere kan delta, og du trenger heldigvis ikke mer enn en eneste Move-kontroll. 
Fire spillere kan nemlig dele på kontrolleren - noe jeg syns er ekstra fint, siden det er litt irriterende om du må kjøpe tre ekstra kontrollere for å kunne ha det gøy. 

Alle oppgavene, utfordringene eller lekene er enkle å forstå, men krever samtidig finesse og presisjon for å gi maksimal poengsum. 

Enten du skal klippe og farge håret (se bildet over) til en merkelig figur, redde små kyllinger eller slår fluer med ei smekke, det tar et par gjennomspillinger før du mesterer øvelsene. 

Jeg liker spesielt godt tegneutfordringen, hvor du må male mange objekter med forskjellige form og farge. 
Du får kortere og kortere tid på å male deg ferdig, og når tida er ute blir alle bitene du har malt satt sammen til et dyr eller en figur som flyr rundt på skjermen. 
Det er veldig morsomt! 

Likevel er det kanskje litt lite variasjon i Start the Party. 

Litt fort kjedelig 

Til tross for at det er over tyve forskjellige utfordringer, tar det ikke lang tid før du har kommet deg igjennom alle. 

Og da tar det ikke lang tid før oppgavene føles repeterende. 

Spillets sterke side er det sosiale aspektet, det å spille sammen med andre og utfordre hverandre. 
Likevel tror jeg Sony kunne lagt til enda flere oppgaver, slik at spillet ikke havner i glemmeboka etter en måned eller to. 

Kanskje det kommer nedlastbare utvidelser? 
Det håper jeg. 

Sjakktrekk 

Sony treffer bredt og bra med sine første originale spill til Playstation Move. 
De er inkluderende, morsomme og utfordrende, samtidig som de er ustyrtelig morsomme å spille sammen med andre. 

Jeg venter spent på flere slike spill i tiden fremover, og ikke minst på andre typer spill til Move. 
