Rockelegendene leverte
Iført glitter fra topp til tå, står Steven Tyler og Joe Perry i fokus ytterst på scenen og tar imot jubelen fra folkehavet. 
Bak dem står Tom Hamilton på bass og Joey Kramer på trommer, foran en vegg av Marshall amper i skikkelig 80-tallsstil. 
Aerosmith er i Kristiansand, og om ikke annet vil denne konserten gi flere en nostalgisk musikkopplevelse. 

Hva synes du om konserten. 
Si din mening nederst i artikkelen. 

”The Bad Boys from Boston” starter med låtene ”Draw the Line” og ”Eat the Rich”. 
Publikum henger seg på kjente melodier, men det er ikke før powerballaden "Cryin'" blir fremført, at allsang runger utover Odderøya fra mer eller mindre hele publikumsmassen. 
Steven Tyler viser at han fortsatt har stemmen i behold, og imponerer med sine høye screams og brifete melodiavslutninger. 
Det viser seg også å være en keybordist og korist ved navn Buck Johnson gjemt bak alle forsterkerne, som er med på den lyse andrestemmen. 
Gjennom hele konserten er han med på å hjelpe frem og forsterke Tyler sin stemme. 

Sceneshowet er ganske så standard med lys, storskjerm, og noen røykkanoner. 
Det er Tyler som står for største delen av showet, som er overraskende sprek til å være 66 år gammel. 
Han løper rundt, skaper kontakt med publikum og leker seg på scenen – for en mann! 
Den som kanskje skuffer litt under kveldens konsert er dessverre Joe Perry. 
Under låten "Freedom Fighter" tar han over vokalistrollen til skrekk og gru. 
Det blir både surt, tamt og rølpete. 
Heldigvis holder han seg så og si unna mikrofonen resten av konserten. 

Mot slutten av konserten kommer låtene alle har ventet på – "I Don't Wanna Miss A Thing", "Dude (looks like a lady)" og "Walk This Way". 
Til ekstranummer rigges det et hvitt piano hvor Tyler starter låten "Dream On" alene. 
Konserten avsluttes så med "Sweet Emotion" og det er ingen tvil om at publikum kan gå fornøyde hjem fra Odderøya Live. 
