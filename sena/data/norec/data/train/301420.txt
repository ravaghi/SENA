Lett å svelge
«Limitless» er i starten grenseløst kreativ, men så slutter den magiske genipillen å virke. 

FILM: 
Bradley Cooper pleide å spille hovedfigurens kompis, men «The Hangover» gjorde fyren med de blå øynene og det brede gliset til stjerne. 
Han fortsatte å smile i «The A-Team», men i «Limitless» spiller han på et mye bredere register. 
Etter en briljant åpningssekvens som lover mye, møter vi Cooper som forfatter med skrivesperre, tjafsete klær og blodskutte øyne. 
Eddie Morra mister også kjæresten (Abbie Cornish), før hans ekssvoger dukker opp med en magisk pille mot skrivesperre. 
Sånt skjer. 

Øyeblikkelig genial 

Ja vel, spør du kanskje, men hvem bryr seg? 
Filmen bygger på romanen «The Dark Fields» av Alan Glynn, som naturlig nok var opptatt av temaet. 
Men en storfilm om skrivesperre? 
Man kan formode at færre identifiserer seg med en frustrert forfatter enn en kraftig bakrus i Las Vegas. 

Heldigvis er Bradley Cooper en karismatisk tjommi og ideen bak «Limitless» kan pirre fantasien til alle som ... har hjerne: 
Hvis noen ga deg en pille som gjorde deg umenneskelig intelligent, ville du svelget den? 
Eddie Morra takker ja og etter et halvt minutt går alt så meget bedre. 
Han sjarmerer kvinner i seng, lærer seg nye språk på et par dager og får venner som lever det gode liv. 
Eddie blir kort sagt en mye bedre versjon av seg selv. 
Vi kinogjengere liker slikt. 

Roter det til 

I likhet med den kjemisk modifiserte Eddie, er også «Limitless» svært kreativ og smått genial — et stykke på vei. 
Fotograf Jo Willems og et enormt team av effektmakere må berømmes for et optisk fyrverkeri som til tider er svimlende fornøyelig. 
Dessverre begynner regissør Neil Burger å rote det til, med russiske gangstere og aksjespekulering som ikke er helt overbevisende. 
Dessuten blir det mye tradisjonell løping fra skumle skurker og et par eksplosjoner som føles antiklimaktiske etter filmens pirrende opptakt. 
Både Eddie og «Limitless» går tom for superpillene, effekten dabber av. 

På dette stadiet i anmeldelsen ville det være naturlig å nevne «Inception», siden «Limitless» prøver å være en brainy storfilm. 
La meg bare slå fast at «Limitless» har kimen i seg til å bli en god del mer enn Burger har fått til. 
