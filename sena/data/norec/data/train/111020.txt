TV-anmeldelse:Les heller en rosablogg 

Det kan være på tide sjekke ut av paradis. 

Premieren på tredje sesong av TV3s syndefulle trash-fest begynner som den pleier. 
En ny gjeng overmodige og altfor unge deltagere står ved bassengkanten i Mexico, innsmurt i babyolje, klare for sine 15 minutter med fragmentert miniberømmelse. 

Fra start teppebombes seerne med idiotiske «one linjere» fra 21-åringer med hjerter som tilsynelatende banker «sex, sex, sex». 
Alt dette mens programleder Triana Iglesias hvisker ting som «på Paradise hotel kan alt skje» og «hvor langt er du villig til å gå for å bli i paradis?». 

Problemet er bare at det ikke er spesielt fengende denne gangen. 
Eller gøy. 

I første episode virker faktisk ingen som de har nok karakter eller preg til å komme gjennom skjermen. 
I stedet fremstår deltagerne gjentagende og svært bevisste konseptet fra foregående sesonger. 

Hvis du er ute etter «trashy» underholdning vil jeg heller anbefale å surfe rundt etter «mørke» rosablogger i en time eller to. 

«PARADISE HOTEL»: 
Sesong tre. 
Mandag-torsdag kl. 21.30 på TV3. 
