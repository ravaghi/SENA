Mizuno Wave Ascend 8: Allrounderen
THOMAS: 
Det første du merker med japanske Mizunos bestselger er hvor godt den sitter rundt foten: høy bak og romslig foran ved tærne. 
Knytter du den akkurat passe stramt – som, har vi lært, er essensielt når du skal løpe i terreng – vil du å få en kjempeopplevelse i skogen. 
På rundt seks turer på fem kilometer over røtter, stein, fjell og gjørme, opplevde vi kun at de glapp et par ganger opp et bratt og vått steinparti. 
Det var også noen få tilfeller hvor hælen beveget seg når vi landet litt skeivt i steget. 
Sålen er akkurat passe stiv (eller myk) til å takle det røffe underlaget, men ikke stiv nok til at man føler mister følelsen med underlagt. 
Grepet er også ett av testens alle beste. 
En suveren terrengsko som også kan funke på vanlig skogsvei. 
Vurdering: 6 av 6 

KRISTIN: 
Vi har god erfaring med Mizunos sko fra tidligere, og når det kommer til passform, er også denne skoen super. 
Den gir også veldig god støtte til foten. 
Sålen er bredere og skoen høyere enn på den kompromissløse Inov-8-skoen - slik at steget blir mer stabilt og du vil ikke tråkke like lett over, som du kan risikere med Inov-8. 

Mizunos terrengsko har testens nest beste grep, og sitter godt under de fleste forhold - selv om den ikke kan måle seg helt med Inov-8 når det kommer til grep eller løpsfølelse. 
Sålen på denne skoen er tykkere og med noe demping - slik at du ikke vil få den ekstreme kontakten med underlaget som du gjør med Inov-8. 
Men bevares! 
Dette er en fantastisk god sko i terrenget, som gir godt grep, sitter svært godt på foten - og som også kan takle noe grus og hardere underlag - selv om du heller ikke med denne bør løpe for lenge på veldig hardt underlag. 
Vurdering: 6 av 6 
