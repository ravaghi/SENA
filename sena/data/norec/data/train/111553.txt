Julespøkelser i turbofart
Disney går løs på Dickens med all sin 3D-teknologi. 
Da går det unna! 

HANDLER OM: 
Det er Charles Dickens for n-te gang; om gjerrigknarken Ebenezer Scrooge, som på selveste julaften får besøk av tre ånder, og omsider blir en snill mann. 

Om noen skulle være i tvil: 
Det første julegodteriet er i kinobutikken! 

DOM: 
Moderne 3D-animasjon gir grenseløse muligheter for fortellerfantasien. 
Og Disney bruker dem alle - for alt de er verd. 

Det betyr en voldsom, energisk, teknisk meget god og temmelig skremmende film, som klart vil være i overkant for de minste. 
Noen særlig følelsesmessig dybde kan heller ikke måles. 

På den annen side er det jo unektelig mye å se på her. 
Teknikken er å bruke virkelige skuespillere - og så animere dem inn til det uendelige og nesten ubegripelige. 
En viss snauklippet, men effektiv humor hjelper godt. 

Det er godt gjort. 
Og filmen er usedvanlig tydelig og tilfredstillende «naturtro» i sine figurer. 

En tydelig og ikke alltid like smakfull svulstighet, særlig på lydsporet, er vel ikke til å unngå. 

Og, som hele verden vet, det ender jo godt. 
Også i denne kunstige, men rimelig vellykkede berg-og-dalbanen av voldsomme inntrykk. 
