Vond vending
Arbeiderklasserock med voksesmerter. 

The Gaslight Anthem slo gjennom med et brak i 2007 med annetalbumet «The 59 Sound». 
Det føltes underlig passende; finanskrisen hadde nettopp slått til for fullt, krigen mot terror var på vikende front og den internasjonale maktbalansen tippet kraftig i østlig retning. 
Folkelige artister fra New Jersey har det med å slå an i slike tider. 
The Gaslight Anthem slo seg opp på oppskriften etter Bruce Springsteen og Social Distortion, med allsangvennlige refreng, tekster man kunne kjenne seg igjen i og rå energi som appellerte til både kropp og sjel: rett på sak og uten overflødige dikkedarer. 
På «Get Hurt» er alt annerledes. 

Frontmann Brian Fallon annonserte i forkant av plateslippet at verken han eller fansen har trodd bandet kunne laget en slik plate. 
Ham om det; bandet har ikke akkurat kastet seg på dubstepbølgen. 
Men i stemning og håndverk er «Get Hurt» likevel interessant nok: 
Feelgoodstemningen fra de forrige albumene er byttet ut med sår og hudløs hardrock Tempoet er roet ned flere hakk, og de bleke tonene er i klart flertall. 
Fallons vokal er rikere, og han låter langt mer hjertelig og hudløs når han vrenger sjelen sin enn noen gang tidligere. 
Men uten riff som føles større enn livet selv, blir «Get Hurt» til syvende og sist en anonym affære, mest for dem som bare ønsker seg en ny fasett av sitt gamle favorittband. 

The Gaslight Anthems forrige utgivelse, «Handwritten» (2012), var gjennomført, men viste også tegn på sjanger-slitasje. 
«Get Hurt» vitner om et band som fremdeles er sultent nok til å ta sjanser, men det er dessverre ikke alltid like spennende å høre på at de gjør det. 
