Shrek Forever After
Spillet er bedre enn filmen. 

Film til spill blir alltid et dårlig resultat. 
Det er regelen, men som alle vet er regler til for å brytes. 

Shrek Forever After har mistet magien på kino, men på spill fungerer dette eventyret overraskende godt. 

Historien i spillet er den samme som i filmen. 
Shrek er lei av livet som familiefar og har lyst til å leke ungkar og slemt troll igjen. 

Han inngår en magisk avtale med bedrageren Rumpelstiltskin og blir sittende fast i et alternativt univers. 

Nå må han unnslippe Rumpelstiltskin sine listige klør for å komme tilbake til virkeligheten for å redde landet Langt, langt borte. 

Spill med venner 

I Shrek Forever After må du løse oppgaver og utfordringer mens du slåss deg gjennom 18 nivåer med eventyr. 
Du spiller både som Fiona, Donkey, Puss og Shrek selv. 

De forskjellige figurene har hver sine egenskaper du må ta i bruk for å komme deg forbi ulike hindringer på din vei. 

Skiftingen mellom figurene fungerer godt og gjør spillet mer underholdende. 

Har du lyst til å ha et par kompiser med på laget er det mulighet for det i Shrek Forever After. 
Spillet har flerspiller med plass til fire personer - en for hver figur. 

Flerspillerdelen gjør spillet ekstra morsomt. 
Da jeg satt hjemme i stua og spilte, ble det straks mye mer artig med en gang kjæresten min ble med. 

Måten vi måtte samarbeide på for å løse utfordringene var kjempeartig og høynet spillopplevelsen betraktelig. 

Jeg har alltid ment at foreldre bør ta større del i barnas videospilling. 
Jeg er sikker på at barna synes det er kjempekult når de voksne blir med på deres lek. 
Shrek Forever After er det ideelle spillet for en familie å spille sammen. 

Jeg anbefaler likevel ikke å være fire stykker når dere spiller, det kan fort bli litt rotete. 
Er dere to personer fungerer det derimot kjempebra. 

For enkelt 

Noe som overrasket meg var den relativt store graden av frihet i spillet. 
Til å være et barnespill er det mye mer å utforske enn jeg hadde forventet. 

I løpet av spillet skifter du kontinuerlig mellom de to forskjellige verdenene Shrek befinner seg i. 
Dette gir spillet litt mer dybde. 

Tross mange gode elementer 
- Shrek Forever After er ikke perfekt. 
Svakheter ved spillet er at det til tider blir altfor enkelt. 
Oppgavene du må løse byr ikke på noen store utfordringer, og det er lett å bekjempe mengden av fiender. 

Spillet har riktignok aldersgrense seks år og for disse minste er vanskelighetsgraden kanskje grei. 
For de litt eldre barna på 8-10 år er det mulig at spillet blir for enkelt i lengden. 

Spillet er i utgangspunktet ganske variert, men på grunn av den lette vanskelighetsgraden kan spillet føles en smule monotont. 
Det er stort sett bare to knapper du trykker på når du slåss. 
Det kan derfor bli litt for mye «hack and slash». 

Shrek Forever After er like fullt et underholdende spill. 
Både barn og voksne kan kose seg med dette spillet. 
