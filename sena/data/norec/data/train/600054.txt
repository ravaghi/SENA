Lyn og Thorden
Den andre filmen om Thor skiller seg ikke stort fra den første. 
Også denne er mer fantasy-aktig enn superheltfilmer flest. 
Også denne baserer seg vel så mye på Marvel-universet som den gjør på norrøn mytologi. 
Også denne har humor. 

Historien følger et utall tråder, omfatter en mengde karakterer og sprer seg over flere verdener. 
Hovedsaken er at de onde, svarte alvene ønsker å sende alt – absolutt alt – ut i mørke. 
De er fremdeles grinete for noe som skjedde for 5000 år siden. 
Men til tross for alle de grandiose, dataanimerte ødeleggelsene dette nødvendigvis fører med seg, avgjøres universets skjebne også denne gangen med kamp på bare nevene. 

Og mest engasjerende for oss som ser på spetakkelet, er det at vår helt Thor (Chris Hemsworth og den utrolige torsoen hans) gjenforenes med sin store kjærlighet Jane Foster (Natalie Portman) og knytter en allianse med sin 100 prosent upålitelige bror Loke (Tom Hiddleston). 

Og "Thor: The Dark World" skal altså ha for humoren. 
Det er rart med det: 
Det er mye morsommere å se Thor ta undergrunnen i London eller Stellan Skarsgård løpe naken gjennom Stonehenge, enn det er å se pompøse superskurker holde pompøse taler om alt det slemme de skal gjøre. 
