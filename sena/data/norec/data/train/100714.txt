Frøken ordner opp
Regi: 
Andrew Fleming. 
Genre: Action/eventyr/familiefilm. 
Nasjonalitet: 
Amerikansk. 
7 års aldersgrense. 

MED: 
Emma Roberts, Rachael Leigh Cook, Tate Donovan, Amy Bruckner. 

Sjarmerende frøken Detektiv i enkel, men smart filmatisering. 

HANDLER OM: 
Den ikoniske tenåringsdetektiven Nancy Drew er på farta igjen. 
Nå drar hun og faren fra den lille hjembyen River Heights til Los Angeles, der Nancy sporenstreks begynner å grave i et gammelt mysterium om en død skuespillerinne. 

DOM: 
Våre gamle helter og heltinner (ny)dramatiseres i hytt og pine for tida, og hver gang har filmskaperne blitt stilt overfor det samme dilemmaet: 
Skal filmen settes til karakterens originale tid, eller skal vi omskrive karakterene til nåtida? 
Muligheter for produktplassering taler for det sistnevnte, men en veletablert figur selger nok i seg selv, og kan trygt bli i sin epoke. 
Her er det imidlertid gjort et drastisk valg: begge deler. 
Filmen er satt til dagens USA, men Nancy og hennes far snuser rundt i klær fra 40-50-tallet, i Nancys klassiske blå bil, med lupe og fyllepenn, uten annen forklaring for dette enn Nancys «I like old stuff». 
Hun har riktignok iPod, Mac og mobil, men ertes på skolen for sine gammeldagse «penny loafers» og hjemmelagde småkaker. 
Epokeblandingen er i begynnelsen forvirrende, men fungerer snart overraskende godt. 
Tvisten besørger friskhet og nostalgi i én smekk, og åpner muligheten for mange smått ironiske selvreferanser og morsomme detaljer. 
Den barnefilmtro, naivistiske dialogen har endog en liten snert, innimellom. 
Og plutselig dukker Bruce Willis opp! 

Historien er mest for barn. 
Plottet er vel enkelt, og skyves ofte i bakgrunnen; dette handler mindre om «whu dunnit», og mer om karakteren Nancy Drew. 
Siden hun er en skjønn karakter, og siden Emma Roberts (Julias niese) spiller henne med slik oppriktig inderlighet, går det greit. 
Filmen er tro mot Nancys snusfornuftige personlighet; hun beklager overfor kidnapperne sine at hun bråker idet hun forsøker å rømme, og nekter å gå over fartsgrensa under biljakten. 
Som kameraten formulerer det: 
«Courtesy is so awsome!» 

Bøkene om frøken Drew ble skrevet under pseudonymet Carolyn Keene, men egentlig laget på litterært samlebånd av Stratemeyer Syndicates, etter idé av grunnlegger Edward Stratemeyer. 
Tross sitt mannlige opphav, var hun fra 1930-tallet en pioner hva sterke kvinnelige rollefigurer angår. 
Med lynende intelligens og ukuelig stolthet kommer Nancy utav brasene som en ekte heltinne, en som snurrer alle - ikke minst den tafatte kjæresten Ned - rundt lillefingeren. 
Alt mens hun insisterer på mottoet «do the right thing». 
Hva kan jeg si, hun sjarmerer meg. 
