Rapace spiller syv roller
Den norske regissøren Tommy Wirkola står bak filmer som «Død snø» og "Kill Buljo". 
Nå har han laget en sci-fi- thriller. 

What Happened to Monday England 2017 Sci-Fi /thriller Regi: 
Tommy Wirkola Manus: 
Kerry Williamson 
Skuespillere: 
Noomi Rapace, Willem Dafoe, Glenn Close, Robert Wagner, Pål Sverre Hagen, Christian Rubeck, Cecilie Mosli Aldersgrense: 
15 år 

I hovedrollen finner vi Noomi Rapace («Menn som hater kvinner»), og hun utfører kunststykket å portrettere intet mindre enn syv ulike personer. 
Handlingen finner sted i fremtiden hvor jordens ressurser nesten er brukt opp og familier må begrense seg til ett barn på grunn av overbefolkning. 
Får noen flere barn blir disse tatt fra familiene sine og kryogenisk nedfrosset for å kunne bli vekket opp igjen i bedre tider. 

Så blir et sett med syvlinger født, og bestefaren deres (Willem Dafoe) nekter å gi fra seg noen av dem. 
Han oppkaller dem etter ukedagene, og de får kun gå ut den dagen de er oppkalt etter. 
Hjemme får de leve ut sin kreativitet og individualitet, men utad skal de fremstå som én person, Karen Settman. 
Så en dag kommer ikke Monday hjem. 

Det store høydepunktet i filmen er Noomi Rapace, og de norske skuespillerne Pål Sverre Hagen og Christian Rubeck leverer også gode prestasjoner. 
Tommy Wirkola har imidlertid levert mer kreative og stilsikre filmer tidligere. 
«What Happened to Monday» mangler hans tydelige signatur og originalitet, og blir i stedet lik veldig mange andre middelmådige filmer i sci-fi-sjangeren. 
