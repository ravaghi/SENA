Høres ut som en blanding av Kelly Clarkson, La Roux og The Killers
Datteren til Sting debuterer. 

||| 
ALBUM: 
At 20 år gamle Eliot Pauline «I Blame Coco» 
Sumner er datteren til Sting, skal strengt tatt ikke telle i verken positiv eller negativ retning når hun debuterer med «The Constant». 

Likevel er det umulig ikke å bli minnet på fatter når man hører Cocos reggaeinspirerte, dirrende twang på stemmen. 

Tidsriktig pop 
Her har hun i samarbeid med produsenter som Klas Åhlund (har jobbet med alt fra Robyn til Britney Spears) og Steve Kipner (fra Christina Aguilera til, eh, Joe Cocker) laget en samling tidsriktige electropoplåter med snev av både åttitallsdisco og MTV-dramaserierock — det høres omtrent ut som en blanding av Kelly Clarkson, La Roux og The Killers. 

Eller som et Donkeyboy med bedre stylister. 

Hører etter 
Det er lett fordøyelig og kløktig formatert, men Coco har likevel låtskriverevner, stemmebånd og utstråling som gjør at man hører litt ekstra nøye etter, særlig på den oppsetsige, Robyn-gjestende radioslageren «Caesar», ultrafengende «In Spirit Golden» og lumre «Summer Rain». 

Samtidig er det flere unødvendigheter som distraherer her, som coverversjonen av Saint Etiennes coverversjon av Neil Youngs «Only Love Can Break Your Heart», hulkende «Party Bag» og det hule Hollywood-drivet i «Turn Your Back On Love». 

Men rett skal være rett: 
Trass i en nesten overkalkulert «riktig» produksjon og et strømlinjeformet lydbilde, plasserer I Blame Coco seg langt nærmere Marina Diamandis enn Katy Perry med sitt debutalbum. 

Så får vi håpe hun også fortsetter i den retningen. 
