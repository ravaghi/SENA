Morder-spioner i Tromsø og Bodø
BOK: 
«Hvite løgner» begynner meget bra, men klarer ikke å holde koken. 

Asbjørn Jaklin: 
Hvite løgner. 
Krim. 
320 sider. 
Vigmostad & Bjørke. 

Det begynner med et nattdykk på den nedlagte marinebasen Olavsvern i Tromsø: 
«Hun sukket, gledet seg til å oppleve den fullstendige sjelefred, og lot seg falle bakover». 
Men den sjeleglade studenten blir snart skrekkslagen, når hun finner et skamfert lik. 

Nordlys-Journalist - og tidligere spesialsoldat 
- Alexander Winther rykker ut, og skriver en sak. 
Senere får Winther vite at offeret er russisk, lukter KGB og hadde telefon-nummeret hans. 

Derifra rykker historien tilbake til 1944, der de tyske okkupantene tvangsevakuerer folk i Finnmark, blant annet en russisk spion: 
Her varter forfatteren opp med en god beskrivelse av hvordan en tysk soldat dreper en hund: 
«Dødskrampene fikk det til å se ut som om hunden løp i luften opp mot lyset og friheten». 

Boken begynner altså dramatisk og bra, men så slakker det veldig av. 
Det blir for mange glimt fra det lange spionlivet til Jurij i Tromsø og Bodø, og siden sønnens spionering, uten at det blir så spennende. 
Vi kjenner det ikke i hjerterøttene, det føles utvendig. 
Disse kapitlene blir mest bakgrunn mens vi venter på at hoved-handlingen skal komme i gang igjen. 

Det er ikke alltid en god idé å hoppe vidt og bredt fra den ene hovedpersonen til den andre, slike skifter kan bli slitsomme for leserne. 
Hvorfor har «alle» norske krimromaner parallelle handlinger? 
Står det i Grunnloven eller i Bibelen? 
Krevde landsfader Einar Gerhardsen at ingen norske krimromaner måtte gis ut uten parallelle handlinger? 
Jeg tror ikke det. 
Hva med å fortelle én historie fra A til Å? 

For først på side 191 blir det virkelig action igjen - skurkene angriper vår journalisthelt på utspekulert og grusomt vis. 
Jeg syns det er bra at helten blir livredd, og at han sliter med panikkangst, pådratt i Afghanistan. 
Winther etterforskes også for krigsforbrytelser av folk som ikke vet bak og fram på en AG-3. 

Forfatteren virker litt inspirert av tv-serien "The Americans"; to russere blir bedt om å posere som mann og kone i et vestlig land. 
Men boken er også basert på virkelige hendelser: 
KGB-løytnant Pavlov rodde over Pasvikelva i 1953. 
Han hadde med seg en liste over 30 nordmenn i KGBs tjeneste. 
Fem av disse ble dømt for spionasje. 

Asbjørn Jaklin har mye inne, et dramatisk stoff og en god helt. 
Men han får ikke alle elementene til å gå opp i en høyere enhet denne gangen. 
