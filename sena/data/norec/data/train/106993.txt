Rullende gledesbombe
Morsom spillbarhet, fengende musikk og sprø, lystig humor - her er spillet som får vintermørket til å flykte. 

I «We Love Katamari», styrer du prinsen av hele kosmos og hans fettere. 
De bruker en slags ball som tiltrekker seg gradvis større ting, fra blomster til dyr, mennesker og hele bygninger. 

Målet er å få denne ballen så stor som mulig, ved å taktisk finkjemme de forskjellige brettene for ting som kan rulles opp. 
Det er en utstudert plan bak det tilsynelatende kaoset, noe som gjør «We Love Katamari» til et spill det er svært lett å bli hektet på. 

«We Love Katamari» kan kanskje virke som et litt sært og ekskluderende spill. 
Det har en utpreget japansk humor, og en spillbarhet som på papiret ikke umiddelbart fremstår som noe som passer for deg. 
Og deg. 
Og deg. 

Men spillet overbeviser fra det øyeblikket det settes i PS2-maskinen. 
Man smiler, ler og nynner til den fengende musikken mens man ruller av hjertens lyst. 

«We Love Katamari» er et spill som spruter av spilleglede. 
Man blir i godt humør av å spille det, og kan dele gleden med venner og familie ved å samarbeide eller å rulle mot hverandre. 

Og er det noe som per definisjon er inkluderende og samlende, er det lykke. 
