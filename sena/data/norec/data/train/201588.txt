Donkey Kong:Jungle Beat 

Her har vi noe helt nytt. 
Husker du Donkey Konga med de medfølgende bongotrommene? 
Nå kan du bruke de samme trommene i en helt forskjellig setting, nemlig klassisk 2D-plattforming. 
Herlig! 

I oktober i fjor slapp Nintendo et høyst uvanlig partyspill, som spilles ved hjelp av et par bongotrommer som kobles til din GameCube. 
Konseptet gikk ut på å tromme og klappe til rytmen av foskjellige sanger, og spillet var kjempemorsomt, om noe kortvarig (les vår anmeldelse). 

LES OGSÅ: 

Nå får vi sjansen til å bruke de samme trommene til noe helt annet. 
Jungle Beat er nemlig hverken et party- eller rytmespill, men god, gammeldags plattformer. 
Det hele er fantastisk enkelt: 
Du styrer Donkey Kong gjennom todimensjonale brett og samler bananer. 
Det er en god del forskjellige verdener du må gjennom, og hver av disse består av to brett og en avsluttende kamp mot en boss. 
På slutten telles opp hvor mange bananer du har samlet, og disse brukes til å låse opp nye oppgaver. 

Jungelens rytme 

Så hvordan henger det hele sammen med trommene? 
Styringen er like genial som hele konseptet. 
Ved å slå på høyre tromme, beveger du deg til høyre, og ved å slå på venstre beveger du deg logisk nok til venstre. 
Slå du på begge samtidig, hopper du, og når du klapper, sender Donkey Kong lydbølger som brukes til å fange bananer eller slå ut fiender. 

Spillet er ikke basert på rytmisk tromming til musikk, men det er likevel viktig å holde et visst tempo når du svinger deg gjennom de varierte og flotte områdene. 
Noen ganger rir du på en eller annen form for okse og rømmer fra en gigantisk snøball, andre ganger må du bruke fugler som transportmiddel, men det er alltid viktig å holde takten. 
Flere ganger hopper du fra plattform til plattform på en måte som krever veldig rytmiske bevegelser, og det er derfor spillet passer så bra med trommene. 

På slutten av hvert brett må du slåss med en større boss, og hver av disse krever en spesiell taktikk. 
Den første er enkel 
 du trenger bare å banke ham opp, men lenger ut i spillet blir det mer taktisk og krevende å avslutte brettet. 
Problemet er at det er bare fire forskjellige bosser i spillet, og disse brukes om og om igjen, med høyere vanskelighetsgrad. 

Når du er ferdig med hvert område, blir bananene du har klart å samle sammen telt opp, og du får medaljer ut fra hvor mange poeng du har fått. 
For å låse opp senere brett kreves det et visst antall medaljer, så det er ikke uvanlig å måtte spille noen av de tidligere brettene på nytt for å få tak i de medaljene du trenger. 
Og for å virkelig gjøre det godt, må du mestre kombinasjonssystemet. 
Hver gang du hopper til et høyere nivå uten å røre bakken (altså ved hjelp av blomster, fugler og så videre), bygges kombinasjonen opp, og antallet bananer du har samlet i løpet av kombinasjonen blir til slutt ganget med hvor mange ganger du har klart å hoppe uten bakkekontakt. 
Disse kombinasjonene er senere i spillet den eneste måten å samle nok bananer på for å komme videre. 
Men spillets rytmikk setter seg etter hvert skikkelig inn i blodet, og selv de mest avanserte kombinasjonene blir relativt lette å få til. 

Nydelige farger 

Jungle Beat har en helt herlig presentasjon. 
Selv om det hele er ganske standard 2D, er grafikken likevel forbløffende flott. 
Figurene er kjempedetaljerte, og av og til zoomer kameraet inn  og da ser du virkelig hvor bra det ser ut. 
Det er massevis av kule spesialeffekter og verdenene er utrolig fargerike og gjennomførte. 
Lyden derimot, er ikke spesielt fengende, det er diverse jungeleffekter i bakgrunnen, men ingenting vi legger utpreget merke til. 

Donkey Kong: 
Jungle Beat er et merkelig konsept som likevel fungerer overraskende bra. 
Trommene gir oss full kontroll, det føles faktisk helt riktig å bruke de til et spill som i utgangspunktet baserer seg på mye nøyaktig presisjon. 
Pluss at det ser kult ut! 
Spillet i seg selv er også mye mer en bare et gimmick for å selge flere bongotrommer 
 det er et flott plattformspill som tar oss tilbake til gode, gamle Nintendo-spill av den opprinnelige skolen. 
Samtidig er grafikken tidsriktig og fengende. 

Og ja, du kan kjøpe Jungle Beat uten trommene og spille med vanlig GameCube-kontroller 
 men da forsvinner jo halve opplevelsen. 
