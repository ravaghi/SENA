Toshiba Satellite U940
Fin ultrabook i mellomsjiktet. 

Toshiba har laget noen fine, veldig lette ultrabooks. 
Vi husker blant annet godt Z930-11C fra i fjor høst, som bare veide litt over 1 kg og som blant annet imponerte oss med svært god SSD-ytelse. 

Denne gangen er det en litt annen type ultrabook det er snakk om, Satellite U940 heter den, og er både større og tyngre, men også billigere. 
Dessuten er den godt utstyrt med blant annet stor disk og mye systemminne. 

Her er en kjapp gjennomgang av de viktigste tekniske egenskapene: 

Skjerm: 14" blank LED-baklyst LCD, 1366 x 768 piksler, ikke berøringsskjerm Prosessor: 
Intel Core i5-3317U RAM: 
8 GB (4 + 4 GB) - maks 16 GB Grafikkort: 
Intel HD 4000 Lagring: 640 GB hybrid harddisk med 32 GB SSD Optisk drev: 
Nei Skjermutganger: 
HDMI USB-porter: 2 x USB 3.0 + 1 x USB 2.0 Webkamera: 
1 Mpix Kortleser: 
Alle typer SD + MS Trådløst nett: b/g/n (Intel Centrino Wireless-N 2230) 
Kablet nett: 10/100 Mbit Annet: 
Bluetooth 4.0, Intel WiDi, USB-lading med PC avskrudd OS: 
Windows 8 64 bit Størrelse: 
339,6 x 238,3 x 20,7 mm Vekt: 1,72 kg Pris: 
Fra ca 6.000 kr pr 23.3.2012 

Til denne prisen er spesifikasjonene absolutt i øvre sjikt. 
Merk for øvrig at minnet kan oppgraderes til hele 16 GB, hvis du tar ut de to brikkene som står i og erstatter dem med 2 x 8 GB-brikker. 

Typisk mellomklasse 

Som ventet i denne prisklassen er imidlertid skjermen av den mer enkle sorten, med TN-panel. 
Lysstyrke og fargegjengivelse er helt OK, innsynsvinkel fra venstre og høyre er også (overraskende) bra, kontrasten avtar ikke i samme grad som på mange andre rimelige skjermer. 
Sett neden- og ovenfra er det imidlertid klare begrensninger, og bildet blir fort invertert. 
Oppløsningen er dessuten lav i forhold til spydspissene i kategorien nå, som riktig nok koster mye mer. 

Materialvalget er også enklere enn på dyrere modeller, plastbruken er gjennomgående. 
Likevel synes vi ikke konstruksjonen bærer preg av å være billig i samme grad som hva som var tilfelle med HP 
Pavillion 14 som vi testet tidligere i år (den er riktig nok også billigere). 
I det hele tatt virker den fin og fast i konstruksjonen. 
Ikke vises fingeravtrykk heller, takket være den ru overflaten. 

Det eneste vi setter et lite spørsmålstegn ved i konstruksjonen, er skjermleddene. 
De er smale, og det er veldig lett å bøye skjermen bakover. 
Kan dette bli slarkete etter hvert? 
Det er i hvert fall blant de mest løse vi har sett på en stund. 

Tastaturet er bakbelyst og aldeles strålende i bruk. 
Det avgir nesten ikke lyd i det hele tatt, og er fast og fint. 
Dette kunne godt ha sittet på en langt dyrere modell! 

Alle tilkoblingene sitter på høyre side, med unntak av én USB-port. 
Ingen tilkoblinger sitter i bakkant, slik vi har sett på flere Toshiba-bærbare tidligere. 
Vi tror de fleste vil sette pris på lett tilgjengelige USB-porter på sidene, og kanskje like viktig; at alle tilkoblingspunktene har full størrelse. 
Det er ikke alle ultrabooks som kan skilte med det. 

Pekeplaten har integrerte sensorer for venstre- og høyreklikk. 
Vi liker best separate knapper, her opplever vi av og til at pekeren sklir til siden når vi skal trykke. 
Men noe stort problem er det definitivt ikke. 
Dessuten lager trykkene nesten ikke lyd. 
Slikt liker vi. 

Stillegående 

Og maskinen i seg selv lager heller ikke mye lyd. 
For å være en modell med mekanisk disk kan vi ikke annet enn å være meget fornøyde. 
Under tung belastning vil naturligvis viften begynne å surre, men vi kan absolutt ikke påstå at vi er blitt sjenert av den under testen - på noen som helst måte. 

Merk imidlertid at viften sitter på undersiden, og at luftinnsuget skjer der. 
Derfor ville vi vært forsiktig med å ha PC-en på en pute eller lignende, da den fort kan bli litt vel varm. 

Maskinen er utstyrt med noen små høyttalere som sitter under i fronten, og de byr på en svært spinkel lyd. 
Den er vesentlig mer dybdeløs enn de aller, aller fleste PC-ene vi har testet den siste tiden. 
Så her er det bare å finne fram eksterne høyttalere eller hodetelefoner med det samme, for dette skjærer i ørene... 

Slik yter den 

Fra du skrur på PC-en til du er inne i Windows tar det 17 sekunder. 
Det er raskt til å være en PC med harddisk, men vi oppdaget at Toshiba har gjort visse modifikasjoner på denne maskinen før de sendte den til test. 
Blant annet har de fjernet sikkerhetspakken fra McAfee, som vi ofte har uttalt oss kritisk til. 
Det kan ha påvirket oppstartstiden noe, og den øvrige brukeropplevelsen - som vi har har lite å utsette på. 
Maskinen oppleves som rask og responsiv i nær sagt alle situasjoner. 

Windows Opplevelseindeks gir oss følgende indikasjoner på ytelsen. 
Her går skalaen fra 1,0 (tregest) til 9,9 (raskest): 

Prosessor: 6,9 Minne: 7,4 Grafikk: 
5,7 Spillgrafikk: 
6,4 Primær harddisk: 
5,4 

Passmark PerformanceTest 8.0 ble brukt til mer inngående ytelstester, og i diagrammene under har vi sammenlignet tallene vi fikk mot andre, relevante modeller vi har testet den siste tiden: 

Toshibaen ytter noen prosent bedre enn snittet for PC-er samme type i5-prosessor, og vesentlig bedre enn AMD-baserte modeller. 
Det viktigste er uansett at PC-en løser de aller fleste oppgaver raskt og smidig. 

Også grafikkytelsen er litt bedre enn våre snittmålinger for i5-prosessoren. 
Det betyr null problemer med ALT av videoinnhold, men fortsatt ikke nok krutt til å spille de mer avanserte spillene. 
Er det viktig for deg bør du vurdere en annen maskin med dedikert grafikkort fra AMD eller Nvidia. 

Harddisken har helg gjennomsnittlige ytelser. 
I praksis kan den oppleves som en flaskehals, spesielt når du jobber med flere tunge programmer og store brukerfiler samtidig. 
Her vil en SSD være å foretrekke, og kan i mange tilfeller mangedoble ytelsen. 
Her er det dine behov som må være avgjørende, man kan alltid bytte ut harddisken med en SSD på et senere tidspunkt hvis behovet melder seg. 

4-5 timer på batteri 

Hva så med batteritiden? 
Ikke så aller verst, selv om det finnes langt seigere løsninger på markedet. 
Toshiba selv antyder rundt 4,5 timer med variert bruk, og vi tror det er ganske korrekt. 
Vi målte i overkant av 6 timer med lav belastning, og 3 timer ved videoavspilling. 
Det er omtrent der vi forventer at en modell i midtskiktet bør ligge. 

Konklusjon 

Til tross for at den ikke er spesielt dyr, har denne Toshiba-en gjort et meget bra inntrykk på oss i testperioden. 
Det er rett og slett mange ting å like her, og vi var lenge i tvil om vi skulle gi den en firer eller femmer på terningen. 
I mangel på 4,5 havner vi til slutt på en meeget sterk firer og godt kjøp-stempel takket være fin pris. 
Men se våre plusser og minuser under før du bestemmer deg. 
