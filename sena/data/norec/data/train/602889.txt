Flott animasjon, tynn historie
«Sherlock Gnomes» er oppfølgeren til «Gnomeo og Julie», og nå har hagegnomene flyttet til byen. 

Men det blir en kortvarig glede, for allerede første dagen forsvinner alle utenom Gnomeo og Julie på mystisk vis. 
Heldigvis er den berømte detektiven Sherlock Gnomes og hans trofaste gnom Watson på saken. 

I originalversjonen med engelsk tale er det kjente navn som Johnny Depp som trekkplaster, og selv om Vidar Magnussen er blant våre beste komiske skuespillere, har han ikke stor nok stjernefaktor til å dekke over det tynne manuset. 
Med Elton John som produsent er det kanskje ikke overraskende at lydsporet består av en samling av hans gamle sanger, men det er med varierende hell. 

Regissør John Stevenson («Kung Fu Panda») og den debuterende manusforfatteren Ben Zazove kunne med fordel ha brukt mer tid på historien og karakterene. 
Sherlock Gnomes’ erkefiende Moriarty er for eksempel en stor skuffelse, og handlingsforløpet er til tider et stort gjesp. 
Når det er sagt er animasjonen fra Micros Animation («Kaptein Supertruse», «Den lille prinsen») fargesterk og levende, det er morsomme scener innimellom, et par festlige vitser og referanser for oss voksne, og masse action som vil glede og underholde de minste. 
