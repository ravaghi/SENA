Skytefest i Area 51
Skuespiller David Duchovny fra «X-Files» får i «Area 51» et nytt møte med utenomjordiske vesen. 

Men denne gangen er han langt mindre interessert i å finne sannheten enn sist. 
Nå handler det om å skyte så mange aliens som han makter. 

I «Area 51» spiller Duchovny hovedrollen som Ethan Cole. 
Cole og hans team blir sendt til USAs topphemmelige installasjon Area 51 i Nevada-ørkenen etter at noe har gått fryktelig galt. 

Forhåpentligvis uten å ødelegge spenningen for noen: 
Ja, det er både utenomjordiske vesener og fremmed teknologi i spillversjonen av Area 51. 
Det KRYR av begge deler. 

I alle fall inntil Cole er ferdig. 
Et virus sprer seg nemlig på basen og skaper blodtørstige mutanter av alle menneskene der, og den eneste løsningen er å drepe alt som rører seg. 

«Area 51» er med andre ord et veldig tradisjonelt skytespill, punktum. 
Og selv om de actionfylte begivenhetene stort sett er tilfredsstillende og av og til storslagne, må jeg si det skuffer meg noe. 

Den topphemmelige basen, alle ryktene og konspirasjonsteoriene den har skapt, burde danne grunnlaget for mer mystikk og større idéer enn det Midway klarer å koke sammen her. 
Jeg hadde håpet nakkehårene mine ville reise seg og at spillopplevelsen jeg fikk var preget av undring og store overraskelser. 

I steden er omtrent hele spillet bygget rundt konseptet «utenomjordiske vesen finnes - skyt dem». 
Og i de tilfellene hvor utviklerne forsøker å blande inn konspirasjonsteorier og det hele, lykkes de knapt med å fremprovosere et hevet øyebryn. 

David Duchovny gjør heller ingen stor innsats, han passet utrolig bra som Fox Mulder i «X-Files», men ikke fullt så bra som den skyteglade og actionorienterte Ethan Cole. 
Det skurrer, liksom. 

Det andre trekkplasteret i spillet, Marilyn Manson i rollen som utenomjordisk vesen, er mer vellykket, men også dette bærer preg av å være mer en gimmick enn et verdifullt tillegg til spillopplevelsen. 

Grafikken og lydbildet er derimot upåklagelige. 
På PS2 er det snakk om det kanskje peneste skytespillet til nå, og på Xbox ligger det ikke så fryktelig langt unna «Halo 2». 

Og når både våpnene, fiendene som skal ekspederes og miljøene du ferdes i er mer enn gode nok, snakker vi i sum om et helt OK skytespill. 

PS! 
Spillet kommer også på PC. 
