Logitech QuickCam SphereMP
Har du problemer med å plassere webkameraet eller deg selv i forhold til linsen? 
Du er tydeligvis ikke alene, siden Logitech har en modell som løser begge problemene. 

De fleste webkameraer er beregnet på plassering på toppen av en PC-skjerm. 
Vi har sett en del forskjellige festeløsninger, men ingen har vært så fleksible at de passer på alle typer skjermer. 
Enten er skjermen for tykk eller for tynn, og resultatet kan bli et kamera som rister eller faller ned ved den minste berøring. 

Noen kameraer sitter på et bordstativ, men det er ikke så smart hvis man er ute etter et bilde som viser noe annet enn haka og neseborene undenifra. 
Det er jo ikke så flatterende. 

Logitech har et bredt utvalg webkameraer, og har også tenkt på de som har problemer med plassering av webkamera. 

Løsningen består av en solid fot, en stang og en kule på toppen med kameraet. 

Stangen er ikke så høy at du kan plassere den på skrivebordet bak en LCD-skjerm, den rekker ikke høyere enn ca midt på. 
Hvis du skal bruke kameraet til å vise bilde av deg når du sitter ved PCen må du altså velge en plassering ved siden av skjermen, og presentere deg litt mer i profil. 

Har du to skjermer kan du for eksempel plassere kameraet mellom skjermene, da får du jo en vanligere bildevinkel fra webkameraet. 

Det sitter USB-kontakter i foten og i kameraet, og i begge ender av stanga. 
Derfor er det også mulig å plassere kulen rett i foten. 

Installasjon og bruk 

Installasjonen gikk uten problemer på to av våre test-PCer, men på den tredje fikk vi noen pussige problemer. 
Her hadde vi allerede installert siste versjon av QuickCam-programvaren, som er den samme for alle Logitech-webkameraer. 
Kameraet vi hadde koblet til var UltraVision, men å koble til Sphere MP i stedet fungerte ikke. 
Vi fikk bilde, men styreprogrammet var ikke komplett og manglet blant annet kontroll av motorene i Sphere-kameraet. 

Noe av det smarte er nemlig at du har mulighet til å fjernstyre små motorer som styrer både pan og tilt (sideveis og opp-ned bevegelser) i fot og kule. 

Dette kan du gjøre enten med stangen montert eller uten, med kamerakulen festet direkte i foten. 

Denne funksjonen fungerte likevel bare ved oppløsninger på 640x480 eller mindre. 
Ved HD (960x720) eller høyere var det ingen respons fra motorene i kameraet. 

Bevegelsene er heller ikke så jevne som vi skulle ønske, det går i rykk og napp. 
Prøver du å ta opp video med lyd og bruker mikrofonen i kameraet, og panorerer under opptak, så høres tydlig summing fra motorene på opptaket. 

Bildekvalitet 

Sammenlignet med Logitech UltraVision var bildekvaliteten synlig dårligere. 
Alle nye Logitech-kameraene bruker den nye programvaren RightLight2, som gjør en vesentlig bedre jobb enn tidligere utgaver når deg gjelder lysmåling og bildebehandling. 
Likevel er råmaterialet som kommer fra optikken og bildesensoren avgjørende for resultatet av prosesseringen. 

Konlusjon 

Fjernstyringen av kameraet ved hjelp av motorer vurderer vi mer som en gimmick enn som en direkte nyttig funksjon. 
Hadde systemet fungert bedre hadde det vart mer moro, men vi synes det er for hakkete og dessuten langt fra støyfritt når du bruker mikrofonen i kameraet. 

Prisen er ligger på i overkant av 900 kroner, vi ville definitivt spandert en hundrelapp til og dratt hjem med Logitech Ultra Vision i stedet. 
