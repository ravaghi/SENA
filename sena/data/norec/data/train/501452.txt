Migrasjonsmusikk
Musikalsk budbringer med tydelige refleksjoner 

Trombonisten Øvyind Brække, kjent fra blant annet The Source, står for musikken på Trondheim Jazzorkesters siste utgivelse. 
”Migrations” ble påbegynt i 2008. 
Blant annet påvirket eskaleringen av Gaza-konflikten komponisten til å fokusere komponeringen rundt sivile ettervirkninger av krig, hvor menneskevandringer står sentralt. 

Med musikk som har et overordnet budskap er det lett å forville seg inn i synsing om komposisjonene, improvisasjonene og den generelle formutviklingens betydning – men Brækkes ideer er klare og begripelige. 
Låtmessig beveger musikken seg ofte i moderne jazzfarvann, med delvis frittblåsende soloer og rytmiske, intrikate motiver. 
Tematikken blir tydelig på for eksempel ”Håvard Hedde”, hvor en norsk folketone møter melodier inspirert av Midtøsten, med en støyende gitar som kontrasterende punktum. 

Den musikalske sammenflettingen gjør platen variert, uten å forvirre orkesterets imponerende samklang, og Brække lykkes som orkesterleder, komponist og budbringer. 

Er du enig med vår anmelder? 
