Norges litt rike
Dokusåpa «Norges rike» handler ikke om de virkelig rike. 

||| 
TV: 
Høsten har startet på flatskjermen og ferske dokusåper triller av samlebåndet. 
TV3 har satt seg fore å dokumentere såpelivet til norske rikfolk i «Norges rike», men dette er ikke serien der du får se hva Christian Ringnes har i kjøleskapet eller hva Stein Erik Hagen sier når han mister besinnelsen. 

Nei, de virkelig rike velger selvpromoteringens medier med omhu, så i stedet har man valgt en noe fiffig vri: 
La seerne bli kjent med noen av de litt rike, både i byen og på landet, pluss et par av dem som fikser fester og mingler med fiffen. 

Resultatet er langt fra det freakshowet man kunne forvente etter tidligere serier: 
Når du ikke så kona til Harald Zwart i «Norske Hollywoodfruer», var det ikke fordi konkurransen om å delta ble for hard. 
I «Norges rike — pengene og livet» er tonen overraskende ... normal. 

Rehab hos mor 

Når vi møter partyfikser Sverre Goldenheim (27) på Oslos feststemte vestkant, er det først mye kyss og klem og framvising av tattiser: en «she-male» på overarmen, med en «golden shower», så kan man tolke det som man vil, sier Goldenheim. 
Men så drar han på «rehab» hjemme hos mor etter en hard festhelg. 
«Ja, Loffen," sier Sverre, "har du gjort klar detoxen for meg?" og mor drar fram det elektrolytiske fotbadet. 
Sverre havner i det selvransakende hjørnet og mener han var en «skikkelig jævelunge» i oppveksten. 

Så bærer det til Stryn, der Jan Ivar Vik har tjent seg rik på aluminium. 
Han har stort hus, biler, brannbil og sju katter, men er singel. 
Mange i Stryn har funnet seg kone i Thailand, men Jan Ivar satser på Ukraina og chatter en del på nett. 
En kostelig scene finner sted på Prix, der Jan Ivars mor sitter i kassa. 
Hun spør hva sønnen vil ha til middag i dag. 
Ikke mye glamour der i gården. 

Stive samtaler 

Mange av samtalene foran kamera i første episode er temmelig kleine, men de fleste klarer seg best i intervjusituasjon. 
Det gjelder både den ganske så sympatiske Ørnulf Høyer, Fridtjof Nansens oldebarn og Norges «ukronete motekonge» og Edna Falao, «dronningen av St. Tropez». 
Edna kysser og klemmer på unge menn på den årlige Elle-festen i Oslo, som ikke akkurat er et eksklusivt treff for rikinger. 
