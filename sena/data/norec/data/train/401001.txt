Daniel Kvammen oste av energi og kjærlighet, men klarte bare glimtvis å dra med publikum i euforien
Svevde høyt og lavt på noe ujevn konsert. 

Den varsomme vokalen til Daniel Kvammen, sårbarheten som gir den ekstra kvaliteten i låtene hans, kunne nesten tenkes for spak for Amfiet en Øya-ettermiddag. 

Men Kvammen starter konserten med grenseløs energi. 
Med en musikalsk gigantisk versjon av «Ingenmannsland» drar han frem en rockestjernepersona, og fyller parken med sterk vokal – nesten litt for mye til at den balanseres godt med lydbildet. 

Noe ujevn vokalprestasjon 

En svartkledd Kvammen kontrasterer det hvitkledde syvmanns bandet, som matcher scenen. 
Han har jobbet hardt mot å komme på Øyas største scene, sier han – og det er ingen tvil om at Øyafestivalen fortjener en som han. 

På scenen er han verdens blideste mann, rørt av kjærlighet. 
Det mangler ikke på vilje og energi heller i andrelåten, «Rykte si», men vokalprestasjonen er noe ujevn. 
Det er først i «Karmafaen», der vokalen er hviskende og bæres av fint gitarspill at det rører litt i følelsene. 

Har ikke det engasjerte publikumet han fortjener 

Med debutalbumet «Fremad i alle retningar» fra 2015 ga Kvammen oss en ny, ung og håpefull artist. 
En som skrev seg inn i norsk pophistorie som en av de få som bruker dialekten som et effektivt element. 
Albumet var fylt med refleksjoner og historier om å vokse opp i Bygde-Norge. 
Med universelle tema om utenforskap og ensomhet. 

Les også: 
Smalhans er årets Øyamatvinner 

Han har videreført den poetiske tilnærmingen til låtskriving i det nye albumet, «Vektlaus». 
Psykedeliske effekter og blinkende hvitt lys bygger opp under låtene. 
Kvammen har dessverre ikke det engasjerte publikumet han fortjener, for det er kun glimtvis han klarer å dra dem inn i sin egen eufori. 

Småprat blant publikum 

Foruten musikken er det kjærligheten han kjemper for, får vi proklamert – kjærlighet også for dem som er annerledes. 
Den føles fra hans side, og fra publikums side idet de catchy melodilinjene i «Du fortenar ein som meg» fyller parken. 

Billie Van-anmeldelse: 
Behagelig og fin synthlek i solen 

Han unnskylder seg når han drar oss inn i mørket, med «Me to var ikkje lagd for denna verden». 
Den ville nok fungert bedre i et mørkt lokale, for her oppstår det småprat i publikum. 

Da går det bedre med «Me dansar ikkje for moro skyld», der han får dansing fremst i rekkene – og det er ingen selvfølge. 
