TEST:Nokia 7380 

For ett år siden slapp Nokia sin merkeligste mobil noensinne. 
Tross relativt dårlig mottagelse stopper ikke det Nokia fra å lage en oppfølger. 
Vi tester Nokia 7380. 

Da vi testet Nokia 7280 for et drøyt år siden satt vi igjen med en litt blandet følelse. 
Mobiltelefonen var unektelig veldig stilig, men den klarte ikke helt å kombinere det kule utseendet med det å være funksjonell. 
Spørsmålet er derfor om en telefon laget etter samme lest kan være noe særlig bedre. 

Dette er luksus 

Først og fremst er det viktig å få frem at dette er en telefon som er ment for de som har en del kroner ekstra. 
For dersom man bruker mobilen til mer enn en samtale eller to hver dag er Nokia 7380 bare et supplement til den vanlige mobilen. 
Den man drar frem på lørdagskvelden for å imponere sine suksessrike venner. 

Derfor sier det seg selv at Nokia 7380 er luksus. 
For når mobilen koster rundt 4 500 kroner uten subsidier, og man tross alt må ha en "ordentlig" mobiltelefon i tillegg, bør man ha litt å rutte med for å kjøpe en telefon hvis eneste bidrag er design. 

Selv om vi personlig synes designet til forløperen var hakket stiligere, med sitt sorte, hvite og røde Art deco-design, gjør også denne mobilen jobben bra. 
De fleste jentene som har sett 7380 får et litt sånn sugent blikk i ansiktet (guttene er ikke overraskende litt mer lunkne), noe som viser at Nokia fremdeles kan litt om det å designe mobiler. 

Meningsløst i lengden 

For å få til det karakteristiske designet har imidlertid Nokia latt det gå utover det å gjøre mobiltelefonen funksjonell. 
Ikke det at den ikke imponerer teknologisk, for det gjør den. 

Den har blant annet et to megapikselkamera under dekselet. 
Men med den miniatyrskjermen 7380 er utstyrt med er det umulig å vite hva man tar bilder av. 
Man tar bilder på lykke og fromme, og håper de ser bra ut når man får lagt dem over på PC-en. 
Oppløsningen på skjermen er faktisk ikke så dårlig (104 x 208 punkter), men den er så liten at man knapt nok ser hva som står der. 

Som dere nok skjønner er problemet at brukervennligheten er mer eller mindre borte. 
Også på grunn av at telefonen ikke har noe nummertastatur. 
Scrollhjulet som brukes til taste inn numre og skrive meldinger blir meningsløst i lengden. 

Sliter med navigeringen 

Det hjelper ikke mye at man har en veldig bra funksjon for å skjønne hva man skriver, når man uansett er lei av å skrive meldinger etter den første setningen. 
For ikke å glemme at det er komplett umulig å ringe kundetelefoner der man må taste inn forskjellige nummer for å komme videre. 

Mobilen er imidlertid utstyrt med utvidet stemmestyring, som gjør at man kan navigere enklere i menyene, samt fortelle hvilke numre man vil ringe. 
Selv om dette faktisk virker ganske tilfredsstillende, blir det fremdeles langt mer tungvint enn på en vanlig mobil. 

Savner minnekort 

Men vi bør vel komme oss litt tilbake til teknologien i Nokia 7380. 
Vi kan blant annet fortelle at den har MP3-muligheter, men dette er i praksis bare til ringetoner. 
For med kun 52 megabyte internminne og ingen muligheter for minnekort blir dette bare litt sånn halvveis. 

Vi føler faktisk at dette er det ene punktet der Nokia faktisk kunne ha tilført denne mobilen noe mer. 
Med minnekortstøtte hadde man faktisk hatt en musikkfunksjon denne mobilen kunne gjort ypperlig. 
Den er jo tross alt utstyrt med et scrollhjul som bringer tankene hen mot Apples iPod. 

Heldigvis er den utstyrt med en god FM-radio, noe som hjelper litt. 
Dette er faktisk den funksjonen vi har brukt mest i løpet av tiden vi har testet mobilen. 
Derfor er det synd at batterilevetiden ikke virker veldig bra på denne telefonen. 
Med relativt lite bruk snakker vi om snaue to dager levetid. 

Nokia 7380 er ikke utstyrt med 3G, men den har jo EDGE, slik at man kan surfe med høye hastigheter i store deler av landet. 
Med skjermen man har til rådighet er den imidlertid mer eller mindre ubrukelig i forhold til det å surfe med. 

God synkronisering 

Vi kan derimot glede de som planlegger å bruke denne mobilen aktivt at synkroniseringen mot PC fungerer smertefritt. 
Dette trengs som sagt for å se hva man har tatt bilder av i løpet av kvelden. 

Men enda viktigere er punktet med at man for all del må få over kontaktene sine. 
Ingen er interessert i å sitte i to uker for å taste inn nummeret til alle vennene sine på denne telefonen, noe som gjør PC-en til et livsviktig hjelpemiddel i startfasen. 

Smoke and mirrors 

Nokia har tydeligvis lært litt av illusjonistenes berømte «smoke and mirrors»-triks. 
De håper det spreke designet gjør at man glemmer at 7380 ikke er så behagelig å bruke. 
Selve speilet som dekker hele fronten på telefonen blir imidlertid så fort stygt at man ikke helt klarer å glemme. 

Faktisk er denne mobilen en av de første der vi har sett behov for bærevesken som innimellom følger med. 
For denne er noe av det eneste som beskytter speilet sånn noenlunde. 
Prøver man å putte denne mobilen ubeskyttet ned i en håndveske ser den ut som et uvær når den dras opp igjen. 

Vanskelig test 

Nokia 7380 er utvilsomt en problematisk mobiltelefon å teste. 
For den faller ganske klart igjennom på de områdene som er viktige for en mobiltelefon, som det å ringe og skrive meldinger med. 

Men som vi nevnte i begynnelsen av testen og som Nokia selv indikerer: 
Dette er en ekstramobil for de med litt ekstravagante vaner. 
Man får oppmerksomhet med en Nokia 7380 på innerlomma. 
Stor oppmerksomhet. 
Og da er kanskje målet nådd. 
