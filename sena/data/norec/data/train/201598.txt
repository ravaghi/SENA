PRØVEKJØRT:Splitter ny Toyota Yaris 

Vi har testkjørt en ny og mer voksen Yaris, i alle tre motorvarianter. 

KØBENHAVN (DinSide Motor): 
Ny giv i småbilmarkedet! 
Når Toyota nå lanserer tredje generasjon Yaris er det VW Polo som er hovedmotstanderen. 
Toyota legger ikke skjul på at målet er å ta fra VW ledertrøya i B-segmentet, som består av småbilene som er en del større enn utpregede bybiler. 
(Toyotas representant i A-segmentet er lille Aygo). 
Andre tøffe konkurrenter er blant annet Ford Fiesta, Peugeot 207, Opel Corsa og Citroën C3. 

Hva har så nye Yaris å stille opp med i denne kampen? 

Faktisk mye bra, fant vi ut. 
Toyota har her foretatt et kraftig løft som på mange måter bryter tvert med de to foregående generasjonene – som til sammen er solgt i to millioner eksemplarer - Yaris I, som ble lansert i 1999 og Yaris II som kom sent i 2005. 

Total forvandling 

Innholdsfortegnelse: 
Total forvandlingInteriøretMer høyverdigRomsligTre motorerfem trinn, seks trinn eller trinnløstSprekest med dieselKjøreopplevelseSikker fra startKonklusjon 

Interiøret 

Interiøret er en ny verden i forhold til utgående Yaris. 
I likhet med Citroën har Toyota funnet ut at kundene ikke var klare for den (den gang) futuristiske layout-en med digitale instrumentpanel og sentralt plasserte informasjonsdisplay. 
Her er det altså tilbake til de ”gode gamle” klassiske løsningene som det har vist seg at flertallet av kundene fortsetter å foretrekke. 
Akkurat det kan jo være et spørsmål om smak og behag, men utvilsomt har Toyota lykkes i sin snuoperasjon og i det store og hele liker vi det nye interiøret godt. 
Ergonomien fant vi tilfredsstillende med instrumenter og betjening logisk og bra plassert. 
Løsninger som allerede tidligere fungerte bra, som betjening av speilene, er som før. 

Mer høyverdig 

Toyota har jobbet bevisst med å forbedre materialaspekt og opplevd kvalitet, og også her er nye Yaris betydelig endret – til det bedre – i forhold til Yaris II. 
Imidlertid gjenstår det en del på dette planet før Toyota kan true de ledende i klassen med VW Polo i spissen – en del detaljer virker litt spinkle og visse plastpaneler har et vel ”papp-aktig” preg. 
Men helheten gir et helt akseptabelt inntrykk og når det gjelder setene er de blitt riktig så gode å sitte i – klart fremskritt her, altså. 

Romslig 

Generelt er plassforholdene fortsatt en av Yaris’ store styrker – her imponerte allerede forgjengeren oss og tredje generasjon er fortsatt glimrende på det planet. 
Fortsatt er Yaris en av de mindre bilene i klassen med sine 388,5 centimeter (+ 13,5 i forhold til forrige modell), men innvendig oppleves den som enda litt romsligere. 
Bagasjerommet er noe større, men fortsatt ganske begrenset. 
Det har en beskyttet ekstra-avdeling under gulvet. 

Tre motorer 

Ved lanseringstidspunktet blir Yaris tilgjengelig med et utvalg på to bensinmotorer og én dieselmotor og Toyota-importøren forventer en aldri så liten overvekt av salg av bensinversjoner her i landet. 
Disse er henholdsvis en tresylindret 1.0-motor med 68 hestekrefter og en 1.33 på 99 hestekrefter. 
1.0 VVT 
-i har et maksimalt dreiemoment på 93 newtonmeter ved 3.600 omdreininger. 
Drivstofforbruket er redusert med 4 % til 0.48 liter per mil og CO2-utslippet er redusert med 7 % til 110 g/km. 
1.33 Dual VVT-i kan for sin del by på 125 newtonmeter ved 4.000 omdreininger. 
Kombinert med den nye Multidrive S-girkassen er drivstofforbruket 0,51 liter per mil og CO2-utslippet på 118 gram per kilometer. 
(123 gram med manuell girkasse). 

fem trinn, seks trinn eller trinnløst 

Vi prøvekjørte begge disse motorene, og ingen utløser naturlig nok den store entusiasmen, men ingen utgjør heller noen utpreget undermotorisering. 
De gjør en grei jobb, og 1.0 VVT-i-versjonen gjør selvsagt at lande- og motorveikjøring blir mer traurig enn med den sprekere 1,3-literen. 
1.0 VVT-i kombineres med en femtrinns manuell girkasse, mens 1.33 Dual VVT-i kan leveres med en sektstrinns manuell girkasse eller en trinnløs CVT-kasse (tidligere nevnte ”Multidrive S”), med syv innprogrammerte trinn. 
Vi fant drivlinjen med manuell giring ganske tiltalende takket være en fint avstemt, ganske tettsteget girkasse som likevel, takket være det sjette trinnet, gir en grei lydkomfort selv på motorvei med 2.500 omdreininger i 100 km/t. 

Sprekest med diesel 

Med dieselmotoren 1.4 D-4D blir Yaris ganske sprek takket være et spenstig dreiemoment. 
Den har dieselpartikkelfilter som standard. 
Med en 6-trinns manuell girkasse yter motoren 90 hestekrefter og den har et maksimalt dreiemoment på 205 
Nm mellom 1.800 og 2.000 omdreininger. 
Drivstofforbruket er redusert med 7 % til 0,39 liter per mil og CO2-utslippet er ned med 6 % til 104 gram per kilometer. 
Vi kjørte denne versjonen med sekstrinns manuell girkasse, men 1,4 D-4D motoren kan også kombineres med en såkalt MultiMode girkasse, som er en manuell girkasse med robotisert kløtsj – altså uten kløtsjpedal - som kan kjøres i automatisk modus eller manuelt via rattbetjening. 

Kjøreopplevelse 

Veiene vi fikk kjøre på i København-området ga ikke de store utfordringene når det gjelder å sette kjøreegenskapene på prøve, men vi merket oss at også her er bilen blitt mer voksen. 
Samspillet fungerer bra mellom en grei om enn noe ufølsom styring og et understell hvor komfort og spenstighet har inngått et kompromiss som burde passe de fleste. 
Vi opplevde bilen som komfortabel med et akseptabelt - om enn til tider merkbart – støynivå for kategorien. 
Her er det altså fortsatt potensial for forbedring. 

Sikker fra start 

Yaris introduseres med utstyrsnivåene Sense, Active og Style, hvorav den midterste antas å bli dominerende på salgsstatistikken. 
Allerede grunnivået inkluderer alt det tilgjengelige sikkerhetsutstyret som antiskrens og syv kollisjonsputer. 
Imidlertid er det fra nivået Active man får manuelt klimaanlegg, høydejusterbart førersete, skinntrukket ratt, styring av telefon og lydanlegg fra rattet og berøringsskjerm (”Toyota Touch”) som inkluderer USB/Aux-tilkobling og ryggekamera. 
Toppnivået Style inkluderer i tillegg 16-tommers alufelger, takspoiler og armstøtte. 

Prisene blir ikke endelig klare før i midten av september, men vi har fått indikasjoner på at det ikke blir store endringer i forhold til dagens nivå, hvilket i så fall betyr at man utvilsomt vil få mer bil for pengene med nye Yaris. 

Salget kommer i gang utpå høsten med medialansering rundt midten av november. 
Hybridversjonen Yaris HSD skal lanseres sommeren 2012. 

Konklusjon 

Totalt sett synes vi nye Yaris er et trivelig bekjentskap og et klart sprang fremover på de fleste områder. 
Den er blitt mer "voksen", er fortsatt romslig og praktisk i forhold til størrelsen og gir en god del mer bil for pengene. 
Bilen står godt rustet til å ta markedsandeler fra erkerival VW Polo, men også - og kanskje i større grad - fra andre konkurrenter. 
En ting er klart: 
Nivået fortsetter å heves i den stadig mer voksne småbilklassen. 
