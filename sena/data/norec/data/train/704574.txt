Mørkt drama fra den svarteste svenske skogen
"Jordskott" kan ved første øyekast se ut som en vanlig, dyster krimserie, men det varer ikke lenge før mystikken melder seg. 

Denne serien er blitt sammenlignet med David Lynchs kultserie "Twin Peaks". 
Det burde jo være en hedersbetegnelse god som noen, men det er litt vanskelig å få øye på den absurde Lynch-stemningen, i hvert fall i den episoden som er gjort tilgjengelig for norsk presse. 
Sånn rent bortsett fra at en stor skogbruksbedrift ser ut til å spille en sentral rolle, er "Jordskott" forfriskende mye mer seg selv, og skaper raskt en nysgjerrighet som lett kan bli vanedannende for oss som ser på. 

Det hele starter med et dramatisk tilbakeblikk. 
Politikvinnen Eva Thörnblad har havnet i en kinkig gisselsituasjon, og blir skutt av gisseltakeren. 
Så hopper vi framover i tid. 
Skaden hun fikk i forrige scene er i ferd med å leges, men før hun rekker å komme seg tilbake på jobb, tar hennes far, en velstående bedriftseier, sitt eget liv. 
Dermed reiser hun til hjembygda Silverhöjd, hvor gamle sår blir rippet opp i igjen. 
Vi får vite at Eva har hatt et mildt sagt anstrengt forhold til sin far, og at han nå har overlatt skogbruksbedriften sin til henne. 
Vi får også vite at hun har en datter som forsvant sporløst sju år tidligere. 
Når så en liten gutt forsvinner sporløst fra samme bygd, mistenker Eva at det har en sammenheng med hennes egen datters forsvinning. 
Det lokale politiet lar henne ta del i etterforskningen, og hun gjør også egne undersøkelser parallelt med dette. 
Snart begynner relativt uforklarlige ting å skje, og etablerer en foruroligende stemning. 

Persongalleriet er interessant og stilig presentert. 
Her er det en del å kjenne seg igjen i, men også rikelig med underlige innslag som antakelig vil gi mer mening etter hvert som serien utvikler seg. 
Iscenesettelsen i den mørke, dystre skogen er effektfull og til dels klaustrofobisk. 
Kameraet veksler mellom storslåtte oversiktsbilder og nære, detaljerte bilder fra skogens innerste. 
Det fungerer effektivt til å så mistanken om at det skjuler seg et eller annet som absolutt ikke tåler dagens lys i denne skogen. 
