Elin Rosseland:«Trio» 

NORCD/Musikkoperatørene 

Det er ikke så ofte Elin Rosseland gir ut plate, men hennes utgivelser er alltid verd å vente på. 

Med vibrafonist Rob Waring og bassist Mats Eilertsen som medspillere blir musikken original, åpen og lavmælt. 

Ofte får man en følelse av en samtale mellom Eilertsen og Rosseland, mens Waring setter rommet med pregnante klangsøyler. 

Eilertsen har en deilig ro i sitt spill, kan godt dvele ved en tone før han slipper den. 

Rosselands stemme er lys og klar som kildevann, som får en viss distanse i partier der den er elektronisk behandlet. 

Og det originale låtmateriale er av høyeste kvalitet, utfordrende, svalende og fengende melodisk, som i «Fabel». 

Carl Petter Opsahl 
