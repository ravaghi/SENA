Come Shine med Kringkastingsorkestret:«In Concert» 

(Curling Legs) 

Come Shine i strålende storformat. 

Rapportene fra årets Kongsbergfestival var overstrømmende, og mange har sett frem til at konsertopptaket med Come Shine og Kringkastingsorkestret kommer i plateform. 
Uten tvil er dette en av årets fremste jazzplater. 

Låtmaterialet er kjent og kjært, med perler fra standardrepertoaret som «Over the Rainbow», «Memories of You» og «My Funny Valentine», alle kjent fra bandets tidligere innspillinger. 
Men her er altså Kringkastingsorkestret med, fantasifullt og mesterlig arrangert av Erlend Skomsvold. 
Han har jazzhistoriens store produksjoner under huden og skaper nåtidige orkesterbilder med fiffige referanser til Mingus så vel som Messiaen. 
I tillegg er han altså en gudbenådet pianist. 
Live Maria Roggen viser seg som en av Europas fremste jazzdivaer, med et nært og levende uttrykk og suveren lekenhet. 
Kringkastingsorkestret swinger som en kule under Christian Eggens ledelse, Sondre Meisfjord og Håkon Mjåset Johansen driver det hele med strøken eleganse. 
Gå ut og erobre verden! 

CARL PETTER OPSAHL 
