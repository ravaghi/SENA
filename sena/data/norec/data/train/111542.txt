Rita Eriksen:«Velkommen inn» 

(Bigbox) 

Country- og keltiskinspirerte julesanger. 

Frelsesarmeen har alliert seg med Rita Eriksen på sin juleplate i år. 
Sammen med et topplag av musikere fremfører hun velkjente julesanger som «Stille natt» og «Jeg er så glad hver julekveld» i god balanse med mindre kjente sanger, som svenske «Jul, jul, strålande jul» og nyskrevne «Det går ein mann frå dør te dør» til den vakre melodien på «Et lite barn så lystelig». 

Julesangene har fått en lavmælt musikalsk drakt med gode doser country og keltiske klanger. 
Eriksens stemme er vakker og krystallklar, med sanglig overskudd og en imponerende stemmebeherskelse. 
«Marias voggesang» har akkurat det lille av spenning som skal til for at det ikke bikker over i det søtladne, mens «Liten vei te Betlehem» har fått et svingende og lekent preg. 

Noen ganger får stemmen likevel for mye fokus i produksjonen, og den kunne med fordel vært bedre integrert i bandet. 
Arrangementene kunne også ha gitt litt mer motstand. 
Men alt i alt en plate med vakker og stemningsfull julemusikk. 

ANBEFALTE KJØP: 
«Jul, jul, strålande jul», «Det går ein mann frå dør te dør», «Marias Voggesong», «Liten vei te Betlehem» 
