Et enda større deLillos
De holder koken, og mange av sangene deres høres enda bedre ut når Kringkastingsorkesteret fyller opp med symfonisk lyd. 

Det var på sensommeren disse opptakene ble gjort. 
DeLillos gjorde to utsolgte konserter på Frognerseteren sammen med KORK. 
Låtrekken kunne ha vært enda mer preget av de største hitene til deLillos, men de valgte å ta med noen mindre kjente sanger også. 
Det var lurt, for dette evigvarende bandet har gitt ut noen skikkelige godbiter i nyere tid. 

Dette doble albumet på 18 låter er så innholdsrikt at det er grunn til å dele det inn i lytterunder. 
Å høre alt på en gang, blir kanskje i meste laget. 

Det fine er at det ikke bare er KORK som fyller lydbildet, men også gitarene og rytmene til bandet selv. 
DeLillos svever over byen med den stemningsfulle, "Halvveis rundt jorden", på en utmerket måte. 

Den tøffe rockelåten, "Brød", gjør at det er lett å forstå at bandet har et arsenal med sanger som burde ha blitt mer aktet og mer kjent enn de har blitt. 

I denne settingen får vi en sår versjon av "Suser avgårde". 
Det funker som bare det. 
De gjør en ny vri med "Tøff i pysjamas", før de avslutter det hele med en smektende versjon av "Neste sommer". 

Det er grunn til å tro at det er mange somre før deLillos gir seg. 
Til glede for alle oss som følger dem. 
Og selv om du har det meste fra før, er det verdt å lytte til det de gjør sammen med KORK. 
