Middels medium
Den fjerde "Insidious"-filmen kan godt være seriens beste så langt. 
Dessverre sier dét mest om de andre filmene. 

SKREKKFILM 

"Insidious: The Last Key" 

USA 2018 

Regi: 
Adam Robitel 

Manus: Leigh Whannell 

Skuespillere: 
Lin Shaye, Josh Stewart, Tessa Ferrer, Leigh Whannell, Spencer Locke, Angus Sampson 

Aldersgrense: 
15 år 

For "Insidious"-fans vil det mest spennende med "The Last Key" – som utspiller seg før film nummer 1, men etter nummer 3 – være at vi får vite en god del mer om bakgrunnen til mediet Elise (Lin Shaye). 
Her reiser hun tilbake til barndomshjemmet sitt i New Mexico og blir konfrontert med en demon hun selv slapp løs som liten jente. 

Det hører med til sjeldenhetene at godt voksne damer får spille hovedrollen i grøssere. 
Og langt på vei er det den milde, intelligente tilstedeværelsen til Lin Shaye som tilfører "Insidious: The Last Key" det slike filmer så alt for ofte mangler: noe å bli følelsesmessig engasjert i. 

Dessverre er ikke dét nok til å skape en virkelig minneverdig skrekkopplevelse. 
Regissør Adam Robitel og manusforfatter Leigh Whannell (som også spiller en av Elises forsøksvis komiske assistenter) skal riktig nok ha for at de tar seg tid til å etablere en høvelig guffen atmosfære. 
De mange lange sekvensene med famling i mørke kjellere og det overtydelige lyddesignet – BOOM! 
Det står en død dame bak deg! – gjør likevel at man går lei i god tid før det hele er over. 
