Teit Godzilla-historie, kjedelig film
Herlighet, som Hollywood har snudd opp ned på den japanske historien om kjempeøglen Godzilla. 
Resultatet er blitt ganske teit. 

"Godzilla". 
Regi: Gareth Edwards. 
Med: 
Aaron Taylor-Johnson, Bryan Cranston, Elizabeth Olsen, Juliette Binoche, Sally Hawkins, David Strathairn med flere. 
USA 2014. 
2 timer 2 minutter. 
Aldersgrense: 11 år. 
Egnethet: Ungdom/Voksen. 

Rett nok har manusforfatterne beholdt at den japanske Godjira-figuren stiger opp av havet som en krysning mellom hval og dinosaurlignende skrekkøgle. 
Opprinnelig, i 1954, livnærte monsteret seg på radioaktivt stoff og symboliserte atombombene som ødela Hiroshima og Nagasaki. 

Men 60 år senere har regissør Gareth Edwards behov for en ny moral: 
Menneskene må slutte å tro at de kan herske over naturen. 

Den generelle og dermed intetsigende påstanden får manussnekrerne til å finne opp et hann— og et hunnmonster med kjempevinger som livnærer seg på radioaktivt stoff. 
De truer med å kopulere og føde tusener av dødbringende babyøgler. 

Men forklaringen på udyrenes motiver og ambisjoner er rotete formidlet og uklart fortalt. 
Monsterkopuleringen får vi aldri se. 

Godzilla, viser det seg, tar menneskenes parti. 
Dermed blir det uendelig med slåssing på øglenivå mellom skyskraperne i San Francisco (ikke Manhattan som i 1998-filmen). 

Med mindre man bare er ute etter å se visuelle effekter eller glo på amerikanske soldater som forgjeves skyter på monstrene, blir det i lengden kjedelig. 
Det flotteste er fallskjermsoldater som hopper ut mens røde røyksøyler stiger fra hælene deres. 
Svak helt 

For øvrig er menneskene hjelpeløse tilskuere til alt som bryter sammen. 
Best er Joe Brody (Bryan Cranston) i sin fortvilelse over den kommende katastrofen, men han og kona (Juliette Binoche) dør raskt ut av storyen. 
Den unge helten Ford Brody (Aaron Taylor-Johnson) er stort sett et passivt vitne til truslene. 
At han skal berge en japansk guttunge, fisler lettvint ut. 
At han kan hindre et stridshode fra å eksplodere, mislykkes. 
Man blir aldri sittende på nåler av å følge en redningsmann som stadig ser vettskremt ut. 

Bare ett smart grep gjør han for å ødelegge øglerugingen. 
Men, å ja, det er Naturen (les Godzilla) som er helten denne gang. 
Jaja. 
