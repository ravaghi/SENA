Årets dummeste uke å slippe liksom-country
Kylie Minogue har funnet alt annen enn gull under sin snarvisitt til Nashville. 

Man ville kanskje tro at Justin Timberlakes mislykkede rurale forsøk ville avskrekke andre kolleger fra likende utskeielser. 
Likevel skulle det ikke mer til enn en Nashville-snarvisitt før pop-fenomenet Kylie Minogue falt i samme type felle. 

Australierens 14. album siden 1988, «Golden», er visstnok inspirert av legendariske Dolly Parton, men minner mer om lydbildet til Avicii med sine platte kombinasjon av klisjefylt countrygitar-klimpring og kontinuerlig stampende popkomp. 

Låter som «Stop Me From Falling», «A Lifetime to Repair», førstesingelen «Dancing» og skivas håpefulle tittelspor er generiske gjesp for kjipe vorspiel, mens Jack Savoretti-duetten «Music’ Too Sad Without You» ender opp som en slags tafatt fattigmannsversjon av superstjernens vakre Nick Cave-samarbeid «Where The Wild Roses Grow». 

Preget av en overhengende dose skjebneironi, er det dessuten umulig å overse hvordan man har funnet årets dummeste uke å avduke et halvhjertet «country»-prosjekt – med Kacey Musgraves’ egne gyldne utgivelse som genuin musikalsk fasit i andre enden av countryskalaen. 

En unødvendig skamplett på Minogues katalog, og et nytt eksempel på hvorfor kreativt måtehold ofte ikke er så dumt. 
