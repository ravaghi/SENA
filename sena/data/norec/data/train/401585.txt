Nytt album:Di Derre gjør tungsinn til en egen opplevelse 

Musikalsk er bandet seg selv lik, også 20 år etter. 

En trend i tiden er at gamle band gjenoppstår og deres tilhengerskare jubler, mens andre ikke helt skjønner vitsen. 
Di Derre har vært litt til og fra, men det er tross alt hele 20 år siden sist de ga ut et nytt studioalbum. 

Nå skjer det, og Høyenhall er lyden av et band som ser seg tilbake. 

Det er lov å mimre litt med dem 

I sin tid på 1990-tallet var Di Derre store, og flere av låtene deres er blitt folkeeie. 
Forfatteren 
Jo Nesbø er siden blitt en internasjonal storhet, og i år feirer de 25 år siden det musikalske gjennombruddet. 

Bandet fikk et oppsving i 2013 med det doble samlealbumet Historien om et band, hvor det også var gjort plass til et par nye sanger. 
I etterkant av utgivelsen ble det en stor turne, og inn kom Unni Wilhelmsen på gitar og sang: 
«Di Derre og hu der». 
Publikum var klar for en ny runde med bandet. 

Da bandet var på topp var de et popband som med fengende friskhet dyrket nostalgien og sang om oppvekst, pubertet og gleden ved de små underfundige opplevelser livet gir. 
Det var noe både lettsindig, inkluderende og tiltalende ved dem. 
Folk sang med og hygget seg stort. 

Å gjenskape den atmosfæren er ikke lett, og verden er en annen i dag. 
Allikevel bør det være plass til å mimre litt i selskap med denne gjengen. 

Er fortsatt seg selv lik 

Gitaristen og sangeren Unni Wilhelmsens inntreden har gjort godt og gir bandet større kontraster. 
Lytt til koringen på åpningslåten «Tilbake til meg» eller vokalen på albumets fineste sang, den ledige «Skjerpe meg lite grann». 
Vokalisten Nesbø har sin begrensing, men i denne settingen holder det. 
Hans snakkesynging er litt av bandets sjarm. 

Musikalsk oppsøker bandet litt for ofte seg selv i ulike varianter. 
Det kan være et ankepunkt, men allikevel har sanger som «Høyenhall» og «Amerika» fine stemningsbilder. 

Produsentene, i hovedsak Espen Lind samt Thomas Kongshavn/Even Ormestad har gitt bandet et kledelig, klart og tydelig lydbilde. 
Når et band har en såpass sterk identitet som denne sekstetten, kan det være et sjansespill å endre for mye på konseptet. 
Samtidig er alle blitt eldre og perspektivet er således et annet i dag. 
Ting er ikke lenger like rosenrødt. 
Der vi en gang humret av skråblikket, er det nå et større alvor, noen flere mørke skygger i fortellingene. 

Musikalsk er bandet allikevel fortsatt seg selv lik. 
Jenter som kommer og går er byttet ut med livskriser, savn, oppbrudd, ensomhet og samlivsbrudd, og nostalgien har fått en sår undertone. 
Selv lykkestundene er blitt mer anstrengte. 
Når de besøker fortiden, som i «Tid hvor ble du av», er det som om du føler endringene på kroppen. 

Og når albumet avsluttes med den såre, men vakre «Kveld», en følsom refleksjon over at sakte viskes et liv ut, er det kanskje greit at denne delen av tilværelsen har fått lov å slippe til i Di Derres univers. 
