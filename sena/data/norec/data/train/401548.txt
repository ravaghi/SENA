«Ocean’s 8» er lettbeint moro
Uten Steven Soderbergh som regissør, svinger ikke den nye Ocean-filmen helt som den bør 

Steven Soderbergh har gjennom mange år skjemt oss bort med vellykkede kuppfilmer. 
Oceans-serien skapte en litt ny og leken tilnærming til den gode gamle kriminalkomediesjangeren som i 1973 ble grundig revitalisert med Stikket, hvor Robert Redford og Paul Newman briljerte med sin sjarm. 

I Norden var Olsenbanden/Jönssonligan den fremste representanten for sjangeren. 
Den elskelige arbeiderklassetaperen som drømmer om raske penger er fortsatt en tiltrekkende karakter, men han, eller hun, er ikke lenger like lett å finne opp på nytt. 

Soderbergh klarte det ganske bra i fjor, med Logan Lucky, som for mitt vedkommende var en av årets mest vellykkede småfilmer. 

Kriminalitet er sexy på film 

Denne nye Ocean-filmen er i stor grad en kopi av tidligere suksesser. 
Tiden er naturligvis overmoden for en kvinnedominert kuppfilm. 
Og det er tiltrekkende å se flotte kvinner på skråplanet. 
Kriminalitet er sexy på film og har alltid vært det. 

Faktisk i så stor grad at Hollywood på slutten av 20-tallet lagde regler for hvordan umoral på film måtte fremstilles. 
Overskridelser, vold, sex, var innafor så lenge det ble skildret tilbakeholdent og forbryteren fikk sin tilmålte straff. 
I dag er alt naturligvis lov, på godt og vondt. 

Så når Sandra Bullock snakker seg ut av fengselet i åpningsscenen, er det en fin start. 
Det fortsetter godt når Cate Blanchett blir med på laget. 
Det er interessant å se disse to sammen. 

Bullock var den varme, søte helamerikanske jenta som dukket opp på slutten av 1980-tallet med tonnevis av sjarm. 
Hun hadde et smil som antydet at hun likte meg selv om hun ikke kunne se meg. 
Blanchett har alltid vært den vakre, mystiske, kjølige og totalt uoppnåelige fremmede. 

Rihanna gjør en god figur 

Nå har noe skjedd med Bullocks smil. 
Jeg kan ingenting om plastiske operasjoner, men hvis noen presset meg til å gjette, ville jeg ha sagt at Bullock har gjort noe med munnen, for den er død, eller døende. 
Det syns jeg er hemmende for en skuespiller. 

Blanchett har flere scener i denne filmen hvor nettopp det nesten usynlige spillet rundt munnen er viktig. 
Bullock har bare replikker og øyne. 

Men det finnes mange andre. 
Rihanna gjør en god figur som hacker, og Awkwafina er herlig som lommetyv. 
Ikke minst er Anne Hathaway fin som dum superkjendis som likevel ikke er så dum når det kommer til stykket. 
Fortellermønsteret er langt mer tiltrekkende enn historien, for den er svak, på grensen til skjødesløs. 

Den inneholder blant annet en helt enorm logisk brist (hva er vitsen med en avansert lås hvis Cartier-smykket kan gli av?) 
Likevel er det en sjarmerende film, av den typen man kan ta med kjæresten på hvis man nettopp har møtt hverandre og ønsker at samtalen skal gli lett. 
