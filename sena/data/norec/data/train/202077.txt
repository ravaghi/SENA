Vi tester Intels egen cacheløsning
Intel Intelligent respons-teknologi – det høres kjedelig ut, men gir deg dobbelt så rask PC 

Intel har mange løsninger som de fleste av oss verken har hørt om eller har behov for. 
De hører derimot hjemme i driftsmiljøer og andre steder hvor det er mange og store maskiner som håndterer mye data. 

Men teknologien bak slike løsninger kan også brukes i mer folkelige PC-er. 
En slik løsning er Intel Rapid Storage, som håndterer grupper av harddisker i RAID. 
Har du en ny stasjonær PC med det nyeste brikkesettet Z68 og en Core i5 eller i7 prosessor kan du utnytte denne teknologien på en spesiell måte. 
Den krever også en SSD. 

Intelligent respons-teknologi 

Smart Response Technology – på norsk har den blitt døpt "Intelligent respons-teknologi" – er en programvare som oppretter en cache-løsning (rask mellomlagring) som Intel introduserte med brikkesettet for de nye Core i3/5/7-prosessorene som kom i 2011. 

Du kobler både harddisken med operativsystemet og SSD-en til SATA 6 GByte-portene på hovedkortet. 
Disse kontrolleres av programvaren fra Intel og du får både SSD-ens raske respons og harddiskens kapasitet. 

Dette gjøres ved at hyppig brukte datablokker på lagringsmediene blir skrevet til og lest fra SSD-en, mens harddisken jobber i bakgrunnen. 

Men det er ett viktig grep som må gjøres aller først. 

Før installasjonen 

Hvis du har kjøpt deg et nytt hovedkort og skal oppgradere PC-en eller bygge en ny, med ny installasjon av operativsystem, programmer og data, da ligger du godt an i utgangspunktet. 

Har du allerede en kjørende PC hvor alt er installert på harddisken eller SSD blir det en langt mer omfattende oppgave. 

For at Intel Rapid Storage og Intelligent respons-teknologi skal fungere må SATA-innstillingen på hovedkortet settes til RAID Mode. 
Hvis PC-en allerede er satt opp er SATA normalt satt i AHCI Mode. 

Men det er ikke bare å endre denne innstillingen, Intel anbefaler at du må installere alt på nytt. 

(Intel har faktisk instruert PC-produsentene til å konfigurere maskinene i RAID-modus og ikke i AHCI, slik at brukerne enkelt kan ta i bruk Intel Rapid Storage, men det er ikke alltid fulgt opp). 

I manualen til vårt P8 Z68-V hovedkort fra Asus kommer ikke dette fram spesielt tydelig, og AHCI blir automatisk valgt (default) i SATA-oppsettet. 

Det er likevel mulig å endre innstillinger i Windows' Registry slik at du slipper å reinstallere, det finnes en artikkel her som beskriver hvordan dette gjøres. 

Vi har ikke testet dette, og kan derfor verken anbefale eller fraråde metoden. 

Installasjon 

Hvis du ikke har anskaffet eller installert SSD kommer du ikke videre, naturlig nok. 
Du kan fritt velge hva slags SSD du vil bruke, men denne løsningen støtter ikke mer enn 64 GB. 
Har du en større SSD kan du sette av resten av kapasiteten til annet bruk. 

TRIM er heller ikke støttet, så opprydding i flashminnet overlates til SSD-ens egen firmware. 

Når harddisk er koblet til, SATA er i RAID modus og operativsystemet er installert og oppe og kjører er installasjonen av Intels programvare ren plankekjøring. 

Når du så kjører Intelligent respons-teknologi får du opp dette skjermbildet: 

Det neste du gjør er å klikke på knappen "Akselerer" 

Da får du opp disse valgmulighetene: 

Etter at du har trykket OK får du ny status: 

Da er systemet klart til bruk! 

Vi måler ytelsen 

Vi har målt ytelsen og sammenlignet med de to andre cache-løsningene vi har testet tidligere, Synapse fra OCZ og HighPoint Rocket Hybrid. 

Vi brukte samme Corsair Force 60 GB SSD som da vi testet Rocket Hybrid 

Konklusjon 

Ytelsen mer Intel sin løsning er altså et hakk raskere enn OCZ Synapse, og et par hakk raskere enn Rocket Hybrid. 

Du får enda ett hakk bedre ytelse på visse bruksområder med SSD som ren systemdisk, men da må du opp i størrelse, til 120/128 GB eller mer. 
Og det koster ihvertfall noen hundrelapper mer. 

Er du i ferd med å kjøpe eller bygge ny PC, eller oppgradere er det ingen tvil om at dette er den løsningen som gir mest ytelse for pengene. 
