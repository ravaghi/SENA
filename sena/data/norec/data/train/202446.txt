Sony KDL-55HX923
Sonys toppmodell har et glitrende bilde, og sortnivået er nesten magisk. 

Selv om designet på Sonys modeller er ganske likt, skiller HX923 seg ut med en liten metallist rundt rammen. 
Fjernkontrollen ser også helt lik ut som på den langt rimeligere 55EX720, men er utstyrt med metall på baksiden. 
Responsen fra fjernkontrollen er god, men vi synes fortsatt at fjernkontrollen har litt for mange knapper, og på en toppmodell savner vi også bakgrunnsbelysning. 

Som en toppmodell er naturlig nok EX923 bedre utstyrt enn lillebror EX720, og det viktigste er intregrert WiFi (TV-en kan også kobles til nett via kabel), og ikke minst at det følger med to aktive 3D-briller i esken. 
TV-en har i tillegg også innebygde TV-tunere, samt mulighet for TV-opptak via USB-inngangene om du plugger i en ekstern harddisk eller minnepenn via USB-inngangen. 
Også mulighet for videosamtale via Skype (NB: 
Webkamera med innebygd mikrofon skal følge med i Norge, men gjorde ikke det på vår testmodell som ble levert fra Sverige). 

Men det er hovedsaklig når det gjelder bildekvaliteten at Sony har flesket til. 
HX923 er nemlig proppet med tekniske godbiter, og TV-kjennere dere ute vil vite å sette pris på at LED-diodene her er plassert direkte bak panelet. 

Det er nemlig ikke til å legge skjul på at vi i redaksjonen var skuffet over Sonys rimeligste 3D-TV 55EX720, så spørsmålet var selvsagt om HX923 kunne gjenopprette æren. 
Det korte svaret er ja, men også her var det det noen skjær i sjøen. 

Vi starter med det negative. 

Dette må Sony forbedre 

Innholdsfortegnelse: 
Dette må Sony forbedreJada, Sony kan hvis de vilHva med 3D-kvaliteten? 
KonklusjonHer får du alle våre TV-tester! 

Generelt henger menysystemet til Sony bak det du i dag finner hos konkurrentene. 
Det går rett og slett litt tregere enn vi forventer i 2011. 

Det største minuset er imidlertid den svært begrensede formatstøtten via USB-inngangen. 
Sony lar deg nemlig ikke spille av videofiler i MKV- eller Divx1080p, og også når det gjelder musikk- og bildeformater ble vi skuffet. 

For detaljene om den svake formatstøtten bør du lese testen av 55EX720, de to Sony-modellene er dessverre like svake på dette punktet. 

Også når det gjelder nettfunksjoner ligger Sony bak konkurrentene,. 
Spesielt savner vi en video-on-demand løsning, noe de fleste konkurrentene tilbyr i dag. 
Også dette kan du lese mer om i testen av 55EX720. 

Ok, ikke den beste starten altså. 
Men nå går vi over til det som virkelig betyr noe. 
Bildekvalitet. 

Jada, Sony kan hvis de vil 

I motsetning til sine lillebrødre har HX923 ekte bakgrunnsbelyst LED-teknologi. 
I motsetning til på kant-LED-modellene vil det si at LED-diodene befinner seg direkte bak panelet. 
Dette kjenner vi igjen fra den glimrende 9705 fra Philips, og her får du det på en TV som fortsatt er slank og fin (3,8 cm i dybde). 
Det liker vi. 

At TV-en har bakgrunnsbelyst LED gir nemlig klare fordeler når det gjelder sortnivå: 
Denne TV-skjermen er rett og slett helt sort, og har altså ikke det blålige skjæret i bildet som lillebroren er plaget av. 

Motionflow-funksjonen til Sony har vi likt lenge, og kort fortalt minimerer den hakking i bildet ved horisontale og vertikale panoreringer. 
På HX923 heter den Motionflow XR800 (400Hz), og gjør etter vår oppfatning en utmerket jobb. 

Mens bildemodusene på EX720 var stilt inn så kraftig at vi måtte finstille en god del i bildemenyen for å få et bra bilde, er det langt enklere på HX923. 
Den ser rett og slett langt bedre ut selv rett ut av esken. 
Et forslag er å velge modusen "egentilpasset" og sette det dynamiske baklyset til standard, noe som fungerte svært bra i vårt demorom. 
Også de to filmmodusene gjør en god jobb, og siden vi personlig liker myke overganger også på film, fungerte det ypperlig å her sette Motionflow-funksjonen på Myk. 
Det ga tilnærmet sømløse overganger i praksis. 

På HX923 får du forøvrig svært mange bildeinnstillingsvalg, som gjør at du i praksis kan få TV-en til minne om en plasma, eller lar deg øke skarphet og detaljnivå slik bare LED-TVer klarer i dag. 
Liker du å finstille er altså dette en perfekt modell å leke seg med. 

Selv på DVD og vanlige TV-sendinger i SD-format gjør HX923 en god jobb, og vi er strengt tatt ikke så veldig overrasket. 
God bildebehandling koster fortsatt penger, og vi ser her at TV-en også er utstyrt med en såpass kraftig prosessor at den skalerer bildet bra. 

Og vi blir heldigvis ikke skuffet på HD-sendinger eller Blu-ray heller: 
HX923 leverer rett og slett fabelaktige bilder. 
Sortnivået er allerede nevnt, og TV-en skviser også ut langt flere detaljer i mørke partier enn lillebror. 
Vi må også skryte av dybden i bildet, som rett og slett imponerte alle som tok turen innom TV-labben. 
På dette punktet truer nå Sony med å ta tronen fra våre referansemodeller fra Philips (9705 og 21:9), og det blir spennende å se om de nye Philips-modellene som kommer senere i år tar utfordringen. 

Hva med 3D-kvaliteten? 

Som nevnt følger det med to stykk aktive 3D-briller i pakken, og det er noe vi liker. 

Med en 3D-film i Blu-ray spilleren satte vi oss på plass i sofaen og trykket play. 
Det første vi la merke til var at vi brukte rundt 20/30 sekunder på å komme i 3D-modus med Sonyen, men etter det falt alt på plass. 
Crosstalk (doble konturer rundt objekter) var en svakhet på første generasjon LED-TVer, og vi har også sett at selv denne modellen har fått kritikk for det i utenlandske medier. 
Vi så derfor spesielt etter dette i denne runden. 

Og heldigvis: 
Her har Sony blitt mye, mye bedre enn de var. 
Vi holder nok fortsatt en knapp på Panasonic VT30 når det gjelder 3D, blant annet fordi Sony mister 3D-fokuset om du legger hodet på skakke i sofaen. 
Med hodet i riktig posisjon mot TV-en, har likevel HX923 ingenting å skamme seg over, og oppleves blant annet som fullt på høyde med Samsung D8005 på 3D. 

NB: 
Legg merke til at vi hadde Sonys nyeste software installert. 
Det lønner seg altså å ha TV-en tilkoblet nettet, slik at du har de siste forbedringene installert. 

Vi presiserer også at HX923 er merkbart bedre enn 720EX på 3D, ikke så rart kanskje, men en nyttig påminnelse om at det ikke bare nytter å pøse på med finesser i en TV. 
TV-en må også ha nok prosessorkraft til å takle det, og det er heldigvis tilfellet på HX923. 

PS; 
Det er også mulig å la TV-en gi vanlige TV-sendinger en 3D-effekt, men vi har ikke sett nøyere på det. 

Konklusjon 

Bildemessig er HX923 noe av det beste vi har sett, og vi har altså hatt den ved siden av Panasonic VT30 (test i neste uke) og Samsung D8005. 
Her får du fine detaljer, rykkfrie overganger om du ønsker det, et meget godt sortnivå og fin dybde i bildet. 
Vi liker også innsynsvinkelen på Sonyen, som er bedre enn du får på Samsung D8005. 
På HX923 kan du dermed sitte et stykke ut på siden av TV-en og fortsatt få et bra bilde. 

Bildemessig leverer altså HX923 i toppklassen, og da er det synd at sekseren på terningen ryker på grunn av noe som vitner om at Sony har sovnet i timen: 

Brukeropplevelsen lider under Sonys alt for strikte policy når det gjelder formatstøtte. 
Vi synes også at Sony bør gi sine norske kunder mer relevant nettinnhold. 
Menysystemet er modent for en overhaling. 
Det går tregt, ser ikke så bra ut, og oppleves derfor som mer tungvint i bruk. 
Her bør Sony nå ta en titt på Samsung, som ligger mange hakk foran. 
