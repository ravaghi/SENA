iPhone 3G
Vi har hatt den til test i en uke, vil vi fortsatt ha den? 

Å kalle iPhone 3G for en telefon er nesten som å kalle Burj al Arab for et overnattingssted, det er bare en liten del av egenskapene og opplevelsen som tilbys. 

Den første uka vi hadde iPhone har vi omtrent ikke brukt den til å snakke i, men likevel brukt den mange timer hver dag til alt mulig annet. 

Grunnen til det er at både egenskaper og brukervennlighet er i en klasse for seg, den er både morsom og nyttig å bruke. 

Der hvor andre telefoner tvinger deg til å manøvrere med små knapper gjennom et villniss av et hierarkisk strukturert menysystem tilbyr iPhone direkte tilgang med en lett berøring. 

Den store skjermen hvor alle funksjonene ligger lett tilgjengelig med sine ikoner er som et fristende koldtbord, ikke som et fremmed kjøkken hvor du finner alt mer eller mindre bortgjemt i forskjellige skap og skuffer. 

Det virker som iPhone er konstruert utenfra og inn, ut fra hva brukeren allerede kan og ønsker av funksjoner. 
Andre telefoner virker som de er konstruert med tekniske spesifikasjoner som utgangspunkt, og tvinger brukeren til å lære seg hvor alt ligger og hvordan det kan brukes. 

Er den perfekt? 
Neida, det er flere ankepunkter. 

Fysisk format 

Den nye iPhone har forside av ripesikkert glass og avrundet bakside av sort eller hvit plast. 
Målene er 115,5 x 62,1 x 12,3 mm og vekten 133 gram. 
Den er altså noe større enn de små lekre mobilene, og noen gram tyngre, men hvis man opplever dette som noen belastning er man utrolig pinglete. 
Årsaken til størrelsen er selvsagt den store skjermen, som måler 3,5 tommer diagonalt eller 75 x 50 mm om man vil. 

Hodetelefoner plugges inn fra toppen i en 3,5 mm standard kontakt. 
Plasseringen er riktig og passer til alle typer 3,5 mm plugger. 
Av/dvale-knappen sitter også på toppen. 

På venstre side finner vi volumkontroll for ringetonen og dedikert knapp for lydløs modus. 

I motsatt ende finner vi standard iPod kontakt for lading og tilkopling til PC/Mac og annet utstyr. 

På venstre side av denne pluggen er det en bitteliten høyttaler som fungerer overraskende bra, bortsett fra totalt fravær av bass, naturlig nok. 
Men til tale og bakgrunnslyd i film er den absolutt brukbar. 
Til høyre sitter mikrofonen. 

På høyre side er det ingenting. 

10 trådløse forbindelser 

Lester man opp alle typer forbindelser som støttes er det fire GSM (850/900/1800/1900 MHz) tre UMTS/HSDPA (850/1900/2100 MHz), Bluetooth, WLAN og GPS. 

Du kan slå av og på Bluetooth, WLAN og 3G, de andre forbindelsene er alltid på (bortsett fra i flymodus). 

Lukket og åpen 

iPhone leveres i tre utgaver: sort eller hvit med 16 GB minne, og i sort med 8 GB. 

Som de fleste har fått med seg er det det ikke noe løst minnekort eller batteri i iPhone: blir minnet fullt må du slette, går du tom for strøm må du lade. 

Men den kan oppgraderes med 3dje parts programvare som vil bli tilgjengelig fra AppStore, både gratis og mot betaling. 
Hva som dukker opp her vil vise seg, men det blir ikke lite. 
Du kan vente deg både morsomme og nyttige funksjoner. 

Berøring 

iPhone har en eneste knapp til betjening, og det er Home-knappen under skjermen. 
All annen betjening skjer med den berøringsfølsomme skjermen som støtter "Multi-Touch". 
Det betyr at du kan bruke flere fingre samtidig. 
Dette gjør at du kan zoome inn og ut av skjermbilder ved å plassere to fingre på skjermen og skyve dem fra hverandre eller mot hverandre. 

Andre gester brukes til å bla i bilder - du skyver bildet til side og det neste dukker opp. 
En liten sveip over en mail og det dukker opp et SLETT symbol du kan trykke på. 
Du kan også holde fingeren nede og det dukker opp alternativer. 

Denne måten å styre og manøvrere på er lett å lære, det føles helt naturlig etter å ha gjort det et par ganger. 

Skriving på det virtuelle tastaturet er også mer praktisk enn fryktet. 
Skriving med to tomler fungerer utmerket etter ørlite grann trening, med god hjelp av stavekontrollen. 
Kjente ord dukker også opp og sparer deg for tastetrykk. 

At norske - og andre nasjonale tegn - ligger som tilleggsvalg under de engelske standardbokstavene på tastaturet er ikke optimalt, men det fungerer. 
Du holder tasten nede et øyeblikk og alternativene dukker opp. 
Ofte vil stavekontrollen ordne opp, men ord som for/før eller mote/møte osv. 
krever at du selv passer på. 

For å rette feil trykker du på ordet og det dukker opp en lupe med kursor som du flytter til ønsket plass. 
Så kan du trykke tilbake-knappen for å slette eller sette inn bokstaven som manglet osv. 

Sammenlignet med å knote på en standard mobil med små taster og kanskje en mikro-joystick, er iPhone langt bedre etter vår smak. 
Dette har i veldig stor grad med utformingen av interaksjonen med elementene på skjermbildene å gjøre. 
Mange andre berøringsfølsomme enheter bruker menyer og andre elementer som gjør dem tungvinte å bruke og du må hoppe hit og dit. 
Her fungerer det svært intuitivt, også ikke-tekniske brukere lærer seg grepene i løpet av svært kort tid. 

Et Buetooth-tastatur hadde vært topp, men foreløpig er det ikke støtte for input-enheter. 
Vi får håpe at det dukker opp, for et lite, sammenleggbart tastatur hadde vært svært praktisk på reiser når man skal skrive og svare på et større antall eposter. 

Nye funksjoner og programmer 

Det ligger nå 14 ikoner på skjermflaten på en ny iPhone 3G, pluss 4 nederst på en egen linje. 
Du kan legge til egne snarveier, og du kan ha flere skjermflater som du kan bla i. 

Med integrert GPS kan du nå bruke kartfunksjonen til å finne fram fra der du befinner deg, praktisk for storbyturister. 
Søker du på stedsnavn kommer det også opp markeringer av stasjoner, forretninger og andre elementer som kan være interessante. 

Men det er ikke snakk om en bil-GPS som guider deg med stemme når du skal svinge hit og dit. 

Tar du bilder med iPhone kan du også legge inn stedskoordinater i bildeinformasjonen. 

3G gjør at du kan bruke mer avanserte nettbaserte tjenester langt mer effektivt enn tidligere. 
Dette er selvsagt avhengig av dekningen, som varierer sterkt. 
Vi hadde i blant problemer med å få kontakt, selv om vår Sony Ericsson W910i hadde god dekning. 

Likevel er det først når du er på WLAN at en iPhone 3G virkelig kommer til sin rett. 
Nedlasting av mail går greit uansett, men iherdig surfing med nettleseren og video fra YouTube på 3G er som regel helt i grenseland - i beste fall. 

Strømsluker 

Dessverre varer ikke batteriet mer enn ca 5 timer med kontinuerlig bruk av 3G eller 6 timer med WLAN. 
Har du i tillegg aktivert Bluetooth og ser på video blir det ikke rare levetiden. 

Kontinuerlig aktivering av de avanserte nettforbindelsene blir som å la bilen gå på tomgang når du parkerer. 
For å få en fornuftig batterilevetid må du venne deg til å skru på forbindelsene når du trenger dem, og slå dem av når du ikke trenger dem. 

Dette er ikke spesielt elegant, og vi håper virkelig at det er rom for forbedringer her i form av oppgraderinger. 
Når iPhone er i dvale virker det ikke som om 3G og WLAN deaktiveres, for batteriet tappes uansett. 

Fra en standard iPod-/iPhone lader tar det ca et par timer til batteriet er omtrent fulladet. 

Genial for epost 

Dette er kanskje den beste delen av iPhone for mange. 
Du kan legge inn alle epostkontoene dine, både POP/IMAP eller Exchange, og lese mail i ethvert format nårsomhelst og hvorsomhelst. 
Gmail, Hotmail, Yahoo etc. håndteres også like enkelt. 

Manøvrering av eposter er lynrask, i praksis leser du mail omtrent like greit som på en PC. 
Det samme gjelder sletting, flytting og annen husholdning. 

Bilder og lenker i eposter fungerer strøkent, bortsett fra Flash og Java. 
(Det skal imidlertid komme, i følge hhv Adobe og Sun). 

Alltid på nett 

Med Safari har du en nettleser som gir deg nesten den samme opplevelsen som på en PC. 
Forskjellen ligger i størrelsen, selvsagt, men med den to-fingers elegante zoom-funksjonen kommer du fort innpå og ut igjen. 

Erstatter for iPod? 

Med 16 GB får du plass til en god del av musikksamlingen, men for entusiastene blir det for lite. 
Skal du i tillegg ha plass til en del bilder og video blir det fort trangt. 

Har du gode administrative evner kan du selvsagt lage spillelister for enhver anledning, og la iTunes håndtere innholdet ved synkronisering, men optimalt er det ikke. 

At du er henvist til å bruke iTunes er en annen sak som mange ikke setter pris på. 
Vi har ikke brukt iTunes på lang tid, men overlevde det i testperioden. 
Men det er en annen diskusjon. 

Foreløpig konklusjon 

Etter en uke har vi fått et litt blandet inntrykk av iPhone 3G. 
Mye er fantastisk, den byr på løsninger som ligger i en helt annen liga enn tradisjonelle telefoner. 
Også telefoner som påberoper seg å være smarte henger langt etter når det gjelder sjarm og skjønnhet, selv om spesifikasjonene virker imponerende på papiret. 

At den ikke kan motta kontaktinfo over Bluetooth, SMS eller mail, at den er litt sær på å finne og holde seg til det WLANet du ønsker, at 3G-mottak er svært variabelt, at den ikke kan vise epost i breddeformat, ikke håndtere MMS uten tilleggsprogrammer, at kamera bare er helt alminnelig og ikke håndterer video, (nevnte vi strømforbruket?), at du ikke kan laste opp og ned filer uten iTunes, eller lagre alle typer epostvedlegg, at du ikke kan se video i Flash-baserte videospillere på nettsider, eller bruke Java-programmer - listen er lang - så er iPhone en dings man får lyst på, tross alt. 

Så er spørsmålet om nytte x lystpå x kost = løp og kjøp? 

Mange millioner venter siklende med åpen konto, andre fnyser av arrogansen som ligger i de sære avtalene og stive prisene som forlanges. 

Vurdert mot vanlige mobiler får den 7 på terningen. 

Vurdert mot det den lover på egne premisser får den 5. 
