Kingston MobileLite Wireless
Nødlader med trådløs deling av minnekort og minnepinner. 

Har du noengang hatt behov for å lese standard SD-minnekort eller minnepinne fra mobilen eller nettbrettet? 
I så fall har du løsningen her. 
Kingston MobileLite Wireless lar deg gjøre nettopp det - attpåtil trådløst. 

Innebygd nødlader 

Men dette er mer enn bare en trådløs kortleser for mobiler og nettbrett. 
Når den er koblet til en PC med kabel fungerer den som en standard kortleser for alle typer SD-kort. 

Og kobler du en mobil til USB-porten på enheten, kan det innebygde batteriet - når det er fulladet - lade en iPhone fra 0-100 prosent én gang (kapasiteten er 1810 mAh). 

Inni enheten sitter et lite trådløst aksesspunkt, som du søker opp fra mobilen, og kobler deg til. 
Men først må du laste ned MobileLite-appen fra App Store eller Google Play. 

Første gang du kjører appen får du muligheten for å sette passord, samt konfigurere en viderekobling til annet trådløst nett, slik at du både kan få tilgang til innholdet på minnekort/minnepinne og være koblet til Internett. 

Inntil tre brukere kan være tilkoblet samtidig. 

Best på bilder, dårlig på film 

I tillegg til å vise bilder og spille videoer som ligger på minnekortet/minnepluggen, har man også muligheten til å laste opp bilder og videoer man har liggende på mobilen/nettbrettet. 

Dette fungerer tilfredsstillende, og hastigheten da vi testet løsningen var god nok til å streame videofiler i full HD-oppløsning. 

Støtten for forskjellige filformater er imidlertid begredelig, på vår iPhone fikk vi kun spilt av MPEG4/H.264-innhold, alt annet feilet da vi prøvde å åpne dem. 

Her ser du bilder fra appen (iPhone): 

Konklusjon 

Kingston MobileLite Wireless er mest interessant for deg som er ute etter enkel bildedeling fra mobil, og som fra tid til annen opplever at mobilen går tom for strøm når du minst ønsker det. 
Enheten er også så lett (98 gram) og liten at den lett får plass i lomma. 

Kingston MobileLite Wireless MLW221 
