Trauste folktolkere
Alt-country-ringrever med respektfull og uspennende tolkning av Woody Guthries tekster. 

Når man skal markere 100årsjubileumet for folk-ikonet Woody Guthries fødsel, er det ikke overraskende at man tyr til artister som helt tydelig er direkte berørt av hans låtskriving. 
Derfor, når det er herrene Yames (My Morning Jacket/Monsters Of Folk), Farrar (Son Volt/Gob Iron), Johnson (Monsters Of Folk) og Parker (Gob Iron) som skal tolke uutgitte Guthrie-tekster i selvvalgt lyddrakt, så gjør de dette både med respekt til tekstmaterialet og innenfor sin egen musikalske komfortsone. 

Selv om Guthrie er mest kjent for sine venstrepolitiske tekster, er det ikke nødvendigvis slike kvartetten har plukket ut fra hans rike arkiv av uutgitte skrifter: 
Her er det vekt på de store personlige spørsmålene, med tema fra Los Angeles ("Old LA") via kjærlighetsproblematikk av alskens art ("Chorine My Sheba Queen") til refleksjoner på dødsleiet ("No Fear"). 
Med tanke på de respektive diskografiene til de involverte musikerne, er ikke dette temaer de selv er fremmede for, og de har en inderlighet ved tolkningene som føles autentisk og tett opp mot sitt eget tekstunivers. 

Noen ganger blir det såpass tett at hele prosjektet låter uspennende. 
Her er det aldri (med unntak i Yim Yames' "Changing World") tatt noen grep for å bryte nevneverdig med alt-countryformelen disse fire har foredlet i årrekker. 
Jay Farrars "Careless Reckless Love" eller Anders Parkers "Old L.A." byr ikke på noen overraskelser. 
Men så er det nå en gang ikke dét de har satt seg fore med dette prosjektet heller. 

Du bør helst være temmelig nysgjerrig på amerikana-sjangeren for å kunne nyte denne hyllesten til fulle. 
Som introduksjon av de impliserte eller mannen bak tekstene blir dette for kuriøst, og noe av materien blir for traust selv for de av oss med moderat metaforisk skjeggvekst. 
Helhetsinntrykket preges av godt håndtverk, respektfull leveranse og en viss mangel på spenst. 
