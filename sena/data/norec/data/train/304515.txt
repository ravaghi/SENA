Harry og lokalradiovennlig på Askil Holms norskdebut
Hallelujah-kamerat får det ikke helt til på dialekt. 

ALBUM: 
Etter fire engelskspråklige album rebooter namsosingen Askil Holm sin karriere og debuterer på dialekt. 

Hallelujah-kameraten omtales som arveprinsen til storheter som Åge Aleksandersen, Terje Tysland og Hans Rotmo, og gjør her et forsøk på å revitalisere trønderrocken. 
Det går bare sånn halvveis, og idéen låter egentlig litt utdatert i utgangspunktet. 
Man hører også sporadiske spor av selvuttalte inspirasjonskilder som Tom Petty og Lars Winnerbäck, men oftere trekkes referansene til Unit Five og Zoo. 

Mannen bak det famøse og lite opplyste begrepet "Hvem faen er egentlig Askil Holm?" - komiker Jon Niklas Rønning - har bidratt lyrisk. 
Det er et samarbeid med vekslende hell, og beveger seg tidvis faretruende nær pennen til Plumbo og DDE. 
Singelen «Ingen fest uten skinnvest», som ironiserer over trønder-stereotypien, er et godt eksempel på det. 

Holm har fortsatt et brukbart grep om balladene, ellers leveres det helt på det jevne - jovialt og lokalradiovennlig. 
Konklusjonen er at han var bedre på engelsk. 
