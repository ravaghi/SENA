Apple iPad Mini med retinaskjerm
Denne kommer til å ligge under mange juletrær i år. 
Det er bare å glede seg. 

Apple lanserte i høst to nye iPad-er - iPad Air og iPad Mini med retinaskjerm. 
De to brettene er på sett og vis veldig like på utsiden, men sistnevnte har en skjerm på 7,9 tommer, mens iPad Air er på 9,7 tommer. 

Resten er forbausende likt, både på ut- og innsiden. 
Derfor vil du også kjenne igjen mange elementer fra iPad Air-testen i denne artikkelen. 

Men vi kan se på de viktigste forskjellene først: 

iPad Mini: 200 x 134,7 x 7,5 mm, veier 331/341 gram iPad Air: 240 x 169,5 x 7,5 mm, veier 469/478 gram 

Begge brettene kommer med kapasiteter på 16, 32, 64 og 128 GB, og kan fås med 4G-støtte for surfing på mobilnettet. 
Prisene starter på 3.290 kroner for iPad Mini, mens iPad Air koster fra 4.090 kroner. 

Nesten lik forgjengeren 

Ved første øyekast er det også vanskelig å se noen forskjell fra fjorårets iPad Mini, designet er nemlig nesten identisk. 
Den eneste lille forskjellen er at årets utgave er 0,3 mm tykkere og 23 gram tyngre. 

Og dette er et kjennetegn ved mange av Apples produkter: 
Mellom hver nye utgave av produktene har ikke forskjellene vært revolusjonerende når det kommer til design. 
Men hva angår ytelse, skjermkvalitet og vekt blir det gjort viktige forbedringer hele veien. 

Mottoet er alltid Don't change a winning formula. 
For det er hevet over enhver tvil at iPad-konseptet har vært en gedigen suksess siden lanseringen av den første for tre år siden. 

Det Apple har gjort denne gangen er å beholde skallet fra forgjengeren, men byttet skjermen med en mye mer høyoppløst utgave. 
Samtidig har de byttet prosessor og gjort brettet langt kraftigere enn forgjengeren. 

Retina-skjerm 

Og det er spesielt skjermen som oppleves som en vesentlig forbedring, med økning i oppløsning fra ordinære 1024 x 768 piksler til knallsterke 2048 x 1536. 
Det er samme antall piksler som på iPad Air, men fordi skjermen er mindre blir pikseltettheten større. 

Den har IPS-panel, detaljer blir sylskarpe, og bildet mister verken farge eller kontrast selv ved nesten død vinkel. 

Selv om et godt trenet øye muligens vil kunne oppdage at skjermen på iPad Air er et halmstrå bedre (litt større fargespekter), er det ingen tvil om at skjermen på Mini er blitt svært god. 

Middels kamera, men svært raskt 

Skjermen brukes også som søker til hovedkameraet. 
Det tar bilder med 5 megapiksels oppløsning, mens frontkameraet til Skype, Facetime og "selfies" er på 1,2 megapiksler. 

Bildekvaliteten er omtrent slik vi forventer av et nettbrett, det vil si knapt nok midt på treet. 
Innendørs med lite lys blir det fort kornete bilder, utendørs i dagslys blir det langt bedre. 

Men på ett punkt er vi veldig godt fornøyd: 
Utløseren sørger for at bildet blir tatt umiddelbart. 
Dette er blant annet takket en svært rask autofokus. 
Det er vår oppfatning at Apple, med både iPad og iPhone, her er raskere enn konkurrentene. 

Her er noen testbilder: 

På videoopptak i full HD ble vi imidlertid mer fornøyd, ikke minst takket være en god stabilisator (se klipp nr 2 der vi filmet mens vi gikk): 

Kraftigere prosessor 

A7-prosessoren benytter seg av 64-bit arkitektur, som enkelt forklart betyr at den kan håndtere store mengder data mer effektivt. 
Som iPhone 5S og iPad Air skal dermed også iPad Mini med retinaskjerm være enda bedre på å kjøre avanserte spill og utføre andre data-intensive oppgaver, som for eksempel lyd- og videoredigering. 

Per i dag er riktignok de færreste appene oppdatert for å dra nytte av den nye prosessoren. 
Den opplevde hastighetsforbedringen kan derfor være marginal. 

Ytelsen er så lik iPad Air at det i praksis ikke vil være merkbare forskjeller. 
Vårt søstermagasin 
ITavisen har kjørt flere tester, og forskjellen totalt var på ett sekund i favør Air. 
Med Geekbench-måling på 2511 poeng og Sunspider-tid på 411 ms er dette det raskeste brettet vi har testet i sub-10-tommersklassen. 

I praksis betyr det god ytelse til alt av apper og spill som er laget for platformen. 

Batteritiden er også omtrent identisk, med inntil ti timer nettsurfing på WLAN og ni timer dersom du surfer på mobilnettet. 
Det er omtrent det du bør forvente av et såpass kostbart nettbrett, mener vi. 

Ladingen har også fått seg en oppsving. 
Før tok det fire timer å fullade brettet, nå bør det være gjort på rundt tre (fra 33 til 74 prosent på én time og ti minutter). 
Det skyldes blant annet en 10W-lader i stedet for forgjengerens 5W. 

Ikke for alle, men for de fleste 

iPad er fremdeles svært brukervennlig, selv med den nye iOS 7-oppdateringen. 
Menyene har fått en mer moderne og fargerik design, i tillegg til flere andre kjekke nyheter. 
Det nye kontrollsenteret som gir snarveier til viktige funksjoner var den mest etterlengtede. 

Men operativsystemet er fremdeles bare et et rutenett med apper, og på iPad bare en forstørret utgave av iPhone. 
Kritikerne vil si at det blir for enkelt, for statisk og for kjedelig. 
Skreddersøm, widgets og levende innhold er nemlig helt fraværende. 

Fansen virker imidlertid ikke å savne dette for mye, da hadde det vært implementert for lengst. 

Det er imidlertid viktig å poengtere følgende: 
På mer avanserte funksjoner begynner konkurrentene å få flere fortrinn nå. 

For eksempel kan man på Microsofts nettbrett ha forskjellige brukerprofiler, og kjøre flere apper ved siden av hverandre. 
På Android er det nå også mulig å opprette brukerprofiler med begrenset tilgang på funksjoner og apper. 
Så populær som Apples nettbrett er i familier, hadde brukerprofiler vært på sin plass, mener vi. 

Det er også på tide at lagringskapasiteten du får med iCloud utvides til mer enn bare 5 GB. 
Å kunne sikkerhetskopiere iPad-en og andre iOS-enheter i skyen er uvurderlig, men nå som du får nettbrettet med opptil 128 GB sier det seg selv at det fort blir fullt. 
Og det er dyrere å oppgradere enn hos konkurrentene. 

Det beste app-utvalget 

Når det er sagt er iPad fremdeles best i klassen når det kommer til tilbehør, og i særdeleshet nettbrett-apper. 
Utvalget er gigantisk, med mange eksklusive titler og kvalitetsapplikasjoner sammenlignet med konkurrerende produkter. 
Det finnes stort sett en app til det meste. 

Også for barn er det mye å velge i, og da snakker vi ikke bare spill, men også bøker og andre typer læringsapper. 

Her kan ingen andre måle seg. 

Vi liker også at Apple nå tilbyr iLife- og iWork-appene gratis med alle nye iPad-er. 
Du må gå til App Store for å laste de ned, men de er definitivt verdt å sjekke ut. 
iWork er Apples svar på Office, med apper for tekstbehandling, presentasjoner og regneark. 
De er ikke fullt så avanserte som Microsofts alternativ, men folk flest vil få gjort det de trenger 

iLife er den kreative suiten med apper for foto-, video- og musikkredigering. 
iPhoto lar deg redigere bildene dine, og nå kan du også bestille fotobøker rett fra appen. 
iMovie lar deg enkelt redigere videoer i nærmest Hollywood-kvalitet. 
GarageBand er kanskje den morsomste av appene, hvor du kan lage kjempekule låter uten å kunne spille et eneste instrument selv. 

Konklusjon: 
Air eller Mini - eller noe helt annet? 

Før du leser videre: 
Trenger du brukerprofiler, stor frihet til skreddersøm av brukeropplevelsen samt mulighet til å kjøre flere apper side om side på skjermen, er ikke iPad Mini noe for deg. 
Da velger du et Android- eller Windows-basert brett. 

Våre favoritter i de leirene er Microsoft Surface 2 og den siste utgaven av Samsung Galaxy Note 10.1. 
Hvis ikke, er dette et glimrende og trygt valg, ikke minst med tanke på det gedigne utvalget av apper av god kvalitet. 

Og det er først og fremst app-universet som gjør at iPad fortsatt er førstevalget i redaksjonen, kombinert med brukervennligheten, kvalitetsfølelsen og vekten. 
Alt dette spilte vesentlig inn for at vi landet på terningkast 6 for storebror Air. 

Havner vi på en sekser også for lillebror? 
Nei, men en knallsterk femmer. 
Hovedårsaken er at forskjellene mellom brettene har skrumpet. 
De er nærmere i pris, nærmere i vekt og er nå akkurat like tykke. 
For mange er dessuten stor skjermflate både en nødvendighet og klar fordel til alt fra bilder, video og tekst. 
Befinner du deg i den kategorien er det ingen tvil om at du heller bør gå for iPad Air. 

iPad Mini med retinaskjerm er uansett enda mer håndterbar, og enda mer behagelig å holde lenge i en hånd. 
Ytelsen er også imponerende. 
Skjermen er dessuten stor nok til at vi ofte glemte at det var Mini-en og ikke Air-en vi lekte oss med. 

Prisen er høy med tanke på konkurrentene i klassen under 10 tommer, men totalpakken er så god at dette absolutt er et produkt som fortjener vårt anbefalt-stempel. 

PS! 
Vi har sett fjorårets iPad Mini til godt under 2.000 kroner i enkelte nettbutikker den siste tiden. 
For mange er det et ypperlig alternativ. 

Apple iPad Mini 2 16GB 
