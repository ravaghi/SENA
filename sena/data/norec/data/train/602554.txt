Hektisk natt i New York
"Good Time" byr på 100 minutter med hjertet i halsen. 

THRILLER 

"Good Time" 

Luxembourg/USA 2017 

Regi: 
Josh Safdie, Benny Safdie 

Manus: Ronald Bronstein, Josh Safdie 

Skuespillere: 
Robert Pattinson, Benny Safdie, Buddy Duress, Taliah Webster, Barkhad Abdi, Jennifer Jason Leigh 

Musikk: 
Oneohtrix 
Point Never 

Aldersgrense: 
15 år 

Etter et katastrofalt bankran, trenger Connie (Robert Pattinson) 10.000 dollar for å kausjonere sin bror Nick ut av fengsel. 
Han prøver kredittkortet til moren til kjæresten. 
Han prøver å selge noe syre på en brusflaske. 
Han skal til og med prøve å kidnappe Nick. 
Men i løpet av den lange, kaotiske natten "Good Time" utspiller seg, synes alt dømt til å gå fra vondt til verre. 

Man spør seg uvegerlig hvorfor Connie blandet Nick inn i ranet i første omgang. 
Mens førstnevnte er en gatesmart fyr, så god til å improvisere i hårete situasjoner som bare en ekte New York-hustler kan være, befinner sistnevnte seg på det mentale stadiet til en førsteklassing. 
Men godtar man først dette lett haltende premisset, blir "Good Time" årets kanskje mest medrivende thriller. 

Med kameraet tett på de involverte, elektromusikken som puls og Pattinson som karismatisk midtpunkt – det begynner å bli noen år siden han slo gjennom som hjerteknuser i "Twilight"-filmene nå, gitt – kaster den oss ut på en like deler halsbrekkende og hjerteskjærende reise gjennom bynatten. 
Denne filmen er gull for alle som setter større pris på uforutsigbarhet enn høye budsjetter. 
