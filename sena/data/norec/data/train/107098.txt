Ane Brun:«Duets» 

(DetErMine Records) 

Overskuddsprosjekt i duse toner. 

Duetten med Ron Sexsmith, «Song No.6», fra albumet «A Temporary Dive» som kom ut tidligere i år, ga tydeligvis mersmak for Ane Brun. 
Nå har hun huket tak i flere musikalske kompiser fra inn- og utland, og på «Duets» serverer hun ti lune og dempede viser i tospann med blant andre Madrugada, franske Syd Matters, færøyske Teitur, svenske Tobias Fröberg og kanadiske Wendy McNeill. 

Et morsomt konsept, egentlig, men det hadde fungert enda bedre om låtene hadde vært litt mer varierte. 
For selv om enkeltsporene er fine nok, blir platen som helhet en tanke dus og trøttende. 
Selv den energiske Sam Brown-låten «Stop», en duett med svenske Liv Widell, er jekket ned til det samme seige tempoet. 
Nevnte «Song No.6», som avslutter platen, stikker seg ut som beste spor, og da er godeste Ane egentlig like langt. 
Og «Duets» får ikke blitt noe mer enn et helt greit overskuddsprosjekt. 

KIKKA KROG 
