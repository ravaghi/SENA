Festival-pitbull
Regi: 
Arild Frølich. 
Med: 
Petrus A. Christensen, Jørgen Foss, Atle Antonsen, Kristin Skogheim. 
Norsk barnefilm. 
7 år (egnet ungdom). 

I skyggen av mors sykdom. 

Arild Frølichs «Pitbullterje» bygger på Endre Lund Eriksens bok og eget filmmanus, og ble lansert på Bergen Internasjonale Filmfestival i går kveld. 
Vanlig norgespremière har den neste fredag, 4. november. 

Mørkt, sårt og ganske brutalt om to 12-årige outsidere som kjemper sin harde kamp på minst to fronter: hjemme og blant skolens plageånder. 

Den som bare hadde en pitbull å stoppe kjeften på dem med! 
Det kan de saktens ønske seg, begge de to plagede 7.-klassingene i Arild Frølichs «Pitbullterje» - som neimen ikke er blant de lyseste «julefilmer» for barn. 

For særlig små barn er den i det hele tatt ikke. 
Minst tolv-tretten år bør trolig en publikummer være for at denne prøvelsens odyssé for 12-åringene Jim og Terje skal kunne tas imot og gi mening - en mening filmen også bare langsomt utkrystalliserer. 

For det går litt i rykk og napp, ganske stotrende og ujevnt før filmen omsider begynner å «ta» - og til slutt fremstår som et tankevekkende portrett av et svært så sant lite menneske. 

Vi vet det jo: 
Der ute finnes svært mange Jim'er og Terje'r - barn som er sine (alene)foreldres hjelper og beskytter, familiens eneste og forventede motor - mens de kjemper en kamp nærmest på livet løs der ute i sin egen hverdag: hundset og forfulgt, de mer og mindre klassiske mobbeofre. 

Denne ensomhet og konflikt får filmen fint og troverdig frem, i dette er det den berører - om enn lovlig langt mot veis ende. 

Filmens barn gjør en fin innsats, dens savn ligger i andre hender: et kraftigere grep om personinstruksjon, en mer konsekvent klipp. 

Kristin Skogheim og Atle Antonsen er de to «aleneforeldre», på hvert sitt vis skamfert, fanget i hver sin patetiske bane. 
De som måtte vente seg TV-Antonsen og «Melonas»-Kristin, vil bli betimelig skuffet: 
Her spiller de dempet og med gehør etter helt andre toner - og vokter seg vel for å ta over scenen i dette skjebnespill, som så absolutt tilhører barna. 

ELLEN MARGRETHE SAND 
