Ujevn thriller om vidunderpille
Regi: 
Neil Burger 

Manus: 
Leslie Dixon etter en novelle av Alan Glynn 

Skuespillere: 
Bradly Cooper, Robert 
De Niro, Abbie Cornish 

Sensur: 
15 år 

Utgangspunktet er barnaktig: 
Eddie Morra, en forfatter, lider av skrivesperre og depresjon. 
Han får av sin tidligere svoger en pille av guddommelig karakter. 
Den gjør ham i stand til å bruke hele sin hjernekapasitet. 
Eddie husker alt han har lest, sett og hørt. 
Han lærer et nytt språk i løpet av én dag. 
Han forstår høyere matematikk, han fullfører boken sin i løpet av noen dager. 
Og han forstår aksjemarkedet i en slik grad at han i løpet av kort tid inntar Wall Street slik Hitler inntok Polen. 
Men, skal han oppdage, ukjente krefter er ute etter ham … 

Godtar du denne barnlige tankegangen/leken og tar filmen inn over deg, vil du oppleve en thriller som er ujevn. 
Visse partier føles nesten farseaktige, andre er å betrakte som en ventetid som trekker ut og trekker ut. 

Men: 
Når filmen er på sitt beste, blir vi budt et stykke flott thrillerunderholdning, der det paranoide smelter sammen med tikkende sekundspenning, i en regi av kjapp og rytmisk eleganse, riktignok noe skjemt av unødig vold. 

Hovedrolleinnehaver Bradley Cooper kan for tiden også sees i «Hangover 2». 
Her er han i et helt annet landskap, hvor han får vist at han behersker det panikkslåtte, det angstridde og det hemmelig seirende. 

Robert De Niro skuler skeptisk som finansmann i et høyere luftlag. 
Og som alltid er det morsomt å se De Niro, uansett hva han gjør og hvor stor eller liten innsatsen hans er. 
