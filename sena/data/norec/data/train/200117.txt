Samsung NC10 mini-bærbar
TEST: 
Samsung er nå på banen med en bred serie bærbare, vi har testet minstemann. 

Samsung lager alt mulig, men det er først nå de kommer med bærbare PCer. 
De produserer det meste av komponentene selv, bortsett fra det som kommer fra Intel, derfor er det ikke direkte overraskende. 

Samsung har profilert seg på designfronten når det gjelder det man før i tiden kalte brunevarer. 
Det var alt som ga fra seg lyd var laget i eller kledd med tre. 
I dag er det metall og plast som gjelder, og Samsung har boltret seg i eleganse med mørke blanke flater med rødskjær i det sorte på sine nyere TV-er. 

Så hva kan vi forvente oss? 
En griselekker mini-PC med det ypperste av komponenter? 

NC10 i bruk 

Førsteinntrykket av maskinen gir oss ikke hakeslepp, men den ser fin ut. 
Den har blank sort plast på skjermdelen og matt sort plast på systemdelen og en krom-list rundt det hele. 
Når du åpner den ser du at innvendig er det matt sort som gjelder - også skjermen er matt, noe som betyr mindre refleksjonsproblemer enn på PC-er med speilblanke skjermer. 
Sistnevnte er imidlertid klart mest utbredt. 

Skjermen kan vippes godt bakover og hengslingen virker stram og solid. 
Betraktningsvinkelen er som på nær sagt alle andre rimelige LCD-paneler, et stykke fra optimal, men under vanlige forhold uproblematisk. 
Det er først når det blir trangt f.eks. på fly og du må ha skjermen stående rett opp at det blir svært vanskelig å lese tekst. 
Slik er det dessverre på alle bærbare for tiden. 

Tastaturet er ca 3 cm smalere enn hoveddelen på et typisk bord-tastatur, så det er småtrangt, men godt disponert. 

Pekeplaten er i minste laget, men knappene er ok. 
Selv om de er av vippetypen er dødsonen på midten veldig smal, derfor må du ikke helt ut på sidene for å få respons. 

Skrollefunksjonen til høyre på pekeplaten var derimot ikke helt patent, den levde sitt eget liv til tider og spesielt nettsider raste opp og ned etter ukjent mønster. 

Skjermdelen virker tyngre enn på andre maskiner av samme type. 
Du kan f.eks. vippe den bakover slik at den ligger på skjermendelen med systemdelen pekende opp i lufta. 
Det er ikke vanlig, som regel er systemdelen for tung. 

Maskinen er også litt tykk, klapper du den sammen er det 39 mm opp fra bordplate til høyeste punkt i bakkant. 
Andre mini-PCer er en centimeter slankere. 

Kjapp i bruk 

Maskinen virker kjapp og lettbent i bruk, og typisk bruk for en mini-PC går uten motstand. 
Avspilling av HD video i 720p oppløsning går utmerket, men 1080 går ikke uten stadige pauser for å hente seg inn. 

Maskinvaren er jo stort sett den samme i alle mini-PCer, så forskjeller i ytelse blir mer en akademisk øvelse enn noe du merker i praksis. 

Sammenlignet med de andre mini-bærbare vi testet i desember i fjor er det ingen nevneverdig forskell. 

Batteritid 

Det tidlige eksemplaret av Samsung NC10 vi fikk låne til test var utstyrt med et batteri med kapasitet på 5200 mAh. 
Det skal gi en levetid på rundt 7 timer med strømsparingsfunksjoner aktivert. 

Vi testet maskinen påslått uten særlig bruk, men uten at skjermen ble slått av eller dimmet, disken parkert eller dvalemodus. 
Da varte den i 325 minutter. 

Dette er kortere enn Acer og Packard Bell sine mini-PCer, men vi mistenker at et eller annet med batteriet eller batteristyringen på vårt testeksemplar ikke var helt på høyden. 
Batteriet sluttet nemlig å fungere etter at vi tømte det helt i den første testen, og maskinen registrerte ikke lenger at batteriet sto i. 

Vi har bedt om ett nytt testeksemplar for å kjøre en komplett batteritest. 

Spesifikasjoner: 

Konklusjon 

NC10 er en typisk mini-bærbar, alt er på plass og den er kompakt og kjapp i bruk. 

Men den har ikke noe ekstra å by på, verken i design, ytelse, brukervennlighet eller annet av faktisk eller opplevd verdi. 

Med Samsungs enorme apparat i ryggen hadde vi ventet oss mer. 
