Filmanmeldelse:Dogman 

Årets italienske Oscar-kandidat begynner som en komedie, men ender som noe helt annet. 

Marcello (spilt av Marcello Fonte) er en myk mann i en hard verden. 
Han driver en liten hundesalong, sper på inntekten med å deale kokain og tilbringer ellers mest mulig tid sammen med datteren sin. 
Marcellos problem er Simone. 

Simone, som er stor som et fjell, har et galopperende narkotikaforbruk og terroriserer hele det lille, nedkjørte samfunnet et sted på kysten av Sør-Italia, presser mannslingen Marcello til å være med på forbrytelser som får stadig større konsekvenser. 
Noe er før eller siden nødt til å briste. 

"Dogman" utviser – i likhet med regissør Matteo Garrones to foregående filmer, det sosialrealistiske gangsterdramaet "Gomorra" (2008) og den undervurderte fabelen "Tale of Tales" (2015) – ingen sentimentalitet på menneskehetens vegne. 
Det som begynner som en passe skrudd kriminalkomedie, beveger seg ubønnhørlig i retning av vond, voldelig tragedie. 

Man kan ta seg i å savne en avsluttende punchline – eller kanskje et tydeligere formulert poeng med hele historien – men det er likevel noen sekvenser i denne stilfullt fotograferte og særdeles velspilte filmen det vil ta tid å riste av seg. 
