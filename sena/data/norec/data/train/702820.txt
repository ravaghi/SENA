Tilbake til Texas
Med Tobe Hooper som produsent har flinke, men slemme, slemme folk laget en såkalt prequel til «Motorsagmassakren». 

Den forteller hvordan et landsens slakteri ble nedlagt i 1969, og dermed gikk den tilbakestående Hewitt-gutten amok med hele familien sin, inkludert sheriff-imitatoren R. Lee Ermey. 

Fire ungdommer på vei til Vietnam-rekruttering havner i Big Mamas Hus, og der går det vanvittig dårlig med dem. 
Filmen er vellaget og virkelig forbausende spennende, men her er det så mye forferdelig deppe-graps at tilogmed de mest fnisende barnevaktene kommer til å skru av. 
