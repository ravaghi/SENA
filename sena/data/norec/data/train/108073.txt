Spillanmeldelse:Bionisk swing-fest 

Actionspillet «Bionic Commando» er en opplevelse det bokstavelig talt svinger av. 

Det er lett å stemple «Bionic Commando» som en potensiell kult-hit. 
Vi snakker om en modernisering av et klassisk NES- og arkadespill fra slutten av 80-tallet med selveste Mike Patton (Faith No More) i hovedrollen. 

Uten sammenligning forøvrig, gjør «Bionic Commando» det samme som Gamecube-spillet «Metroid Prime» gjorde i sin tid - det har én fot plantet i old school-opphavet og den andre plantet fjellstøtt i 2009. 

Kjernen i spillet er bruken av en bionisk arm du svinger deg av gårde og bekjemper fiender med. 
Spider-Mans atletiske akrobatikk kombineres med den mekaniske råskapen til Doctor Octopus i en postapokalyptisk storby. 

Hvis du forventer deg en uhemmet tjo-hei-opplevelse hvor du herjer villt med fiender og slynger deg uanstrengt fra bygning til bygning, vil du derimot bli skuffet - i alle fall de første timene. 

«Bionic Commando» er nemlig ikke noe enkelt spill å mestre. 
Bevegelsesfriheten er riktignok like enorm som det frydefulle potensialet i kontrollsystemet, men du kommer først dit etter å ha følt deg som en udugelig idiot i timesvis. 

Selv når man begynner å bli tålelig flink, vil man jevnlig smake på den frustrerende ydmykelsen som kommer deisende når man har bommet og må starte på nytt. 

Jeg synes det blir feil å straffe Grin for dette, de har tatt et designvalg som jeg tror mange vil like. 
Spesielt alle som fremdeles mener den mer hardcore spillbarheten i gamle dager er bedre enn det du får i dag. 

Personlig demper derimot den lange lærekurven og den nådeløse prøving-og-feiling-mentaliteten den sammenlagte spillgleden jeg henter ut av «Bionic Commando». 

Og spillet er generelt sett ikke interessant nok til at jeg ønsker å bruke like mye tid på det som for eksempel «Mirror's Edge». 

PS: 
I salg fra fredag 22. mai. 
PC-versjonen kommer i juli. 

Ikke kjent med denne serien fra før? 
Sjekk ut remaken av originalen i Bionic Commando: 
Rearmed! 

Gameplay-trailer fra det kommende PC-, PS3- og 360-spillet Bionic Commando. 
