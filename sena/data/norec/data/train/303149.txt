Streite-Robbie
Nesten slutt på tida hvor Robbie danser, rapper og driter seg ut gang på gang. 

||| 
ALBUM: 
I fem år har Robbie Williams' karriere vært i fritt fall, og først nå har noen giddet å undersøke hvor flaggskipet har vært lekk. 

De fant årsaken der vi lyttere har hørt det hele tida: i den «eksperimentelle» avdelingen hvor Robbie har danset, rappet og driti seg ut gang på gang. 

Nå er det marsj tilbake til de store, plettfrie balladene og Robbie får nøye seg med å være sprelsk på tv-skjerm, scenekant og dolokk. 

Veteran Trevor Horn bak spakene, Robbie Williams uthvilt, visjonen justert og den triple platinaen så nær at man nesten kan kjenne metallet mot kinnet. 

Og likevel gjør de det vanskelig for seg. 

I stedet for å plukke de ni-ti beste balladene og kalle det en dag, teller plata 13 låter og prioriteringen av overlessede «Bodies» og to latterlige diskoforsøk tyder på at det ikke har vært tillit til at Streite-Robbie alene ville finne tilbake til storhetstiden som ja, nettopp Streite-Robbie hadde. 

Det er synd, for med hardere redigering kunne dette blitt den noe kjedelige, men solide og gjennomførte plata både Robbie og fansen trenger akkurat nå. 
