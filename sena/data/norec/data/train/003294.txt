A Mighty Heart
Alle vet hva som skjedde med journalisten Daniel Pearl i Pakistan i 2002. 
Han ble brutalt halshogget av islamske ekstremister. 

”A mighty heart” handler om jakten på Pearl, og svina som kidnappet ham, i dagene før han ble myrdet. 

Det har blitt en sterk, dokumentarisk skildring av fortvilelse i et håpløst hjørne av verden. 
Og filmen får deg til å føle at du er der. 

Full alarm 

Filmen fortelles gjennom Mariane Pearl (Angelina Jolie), som tar farvel med ektemannen før han drar ut på sitt siste intervju før de skal forlate Karachi. 

Men han kommer ikke tilbake, og den gryende bekymringen går over til full alarm når Mariane innser at Daniel er tatt til fange. 

Leiligheten de bor i blir et kommandosenter, der pakistansk politi, militær etterretning, journalister og FBI jobber på spreng for å nøste opp trådene, og finne ham før det er for sent. 

Vanskelige dager 

Vi kjenner utfallet. 
Det gikk ikke bra. 
Men det er ikke det som er filmens spenningsmoment. 
Det som er interessant er maskineriet som ble satt i gang i kulissene. 

Hvordan pakistansk politi gikk frem, hvordan FBI valset inn uten lokalkunnskap, hvordan pressen spredde falske rykter uten å sjekke fakta, og hvordan høygravide Mariane Pearl sto oppreist gjennom sine vanskeligste dager. 

Fantastisk Jolie 

Etter utallige oppslag i sladderpressen kan det være lett å glemme at Angelina Jolie først og fremst er en dyktig skuespiller. 
Men det er hun, altså. 
Hun gjør en fantastisk rolle i ”A mighty heart”. 

Hun utstråler en enorm styrke gjennom de prøvelsene figuren hennes blir utsatt for. 
Jolie fremstår 100% troverdig og jeg anser dette som hennes karrieres høydepunkt så langt. 

Deltager i filmen 

”A mighty heart” er også en vellykket film fordi regissør Michael Winterbottom plasserer oss midt i handlingen. 
Karachi fremstår som en rotete søpleby som koker av folk. 

Hvert eneste bilde er et virvar av biler, busser, folk, fe, søppel, rot, sand, stein og falleferdige skur. 

Bildene suger meg inn, og jeg føler meg ikke som en tilskuer, men som en deltager i filmen. 
Jeg opplever det samme som figurene opplever. 

Det er et kjennetegn på god film! 
