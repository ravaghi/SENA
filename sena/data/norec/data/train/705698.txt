Hatten av for Mario
Nintendo har nok en gang begått et strålende Super Mario-spill. 

Super Mario Odyssey 

Action/plattform 

Nintendo Switch 

Det er egentlig utrolig at kruttet ikke er oppbrukt for lenge, lenge siden. 
For hvor mange spill om den blide, lille, italienske rørleggeren har egentlig Nintendo spydd ut nå? 
Få holder tellingen. 
Kanskje nettopp derfor er det så kjekt å se at Nintendo nok en gang har gjort en grundig jobb med å lage et spill som både oppleves kjent og som byr på noe nytt. 

Dette er ikke et av de klassisk oppbygde Mario-spillene basert på de første versjonene i 2D, hvor det primært handler om å komme seg fra start til mål så fort som mulig. 
«Super Mario Odyssey» har mer til felles med «Mario 3D-land», hvor man får store og detaljerte verdener å utforske. 
Og jammen er det mye å gi seg i kast med. 
Mario reiser rundt i farkosten «Odyssey» selvsagt på jakt etter Bowser som forutsigbart nok har kidnappet prinsesse Peach. 
Men for å få energi til luftskipet må man samle halvmåner, som er skjult ulike steder på de forskjellige brettene. 
For å finne dem må man løse ulike og forbilledlig varierte oppgaver. 

Luftskipet Mario farter rundt i er formet som en hatt, og dette hodeplagget er et gjennomgangstema i spillet. 
Mario inngår nemlig et slags partnerskap med en hatt i de innledende rundene, og får på den måten anledning til å ikle seg ulike skapningers egenskaper ved å kaste hatten på dem. 
Han kan bli til et frø som lar ham vokse høyt opp i lufta, han kan bli en bombe som flyr over områder han ellers ikke ville klart å forsere, han blir til tusenbein, dinosaurer og en hel haug med andre skapninger. 
Det er denne vrien som er unik for akkurat dette spillet, og det gjør det variert og morsomt for både store og små. 

Kontrollene er presise og gode, det er lett å manøvrere seg rundt, men spillet byr samtidig på rikelig med utfordringer, også for mer erfarne spillere. 
Noen av dem kan man velge bort, men det er likevel ikke slik at man kan rase igjennom alle banene på et par timer. 

Og hvorfor skulle man ha lyst til det? 
Her er det jo så mye stilig å utforske, så mange morsomme sidespor og ikke minst et spilldesign som er gjennomført til minste detalj. 
Lurer du på hva ungene skal få til jul i år, er dette en klar kandidat. 
Også hvis ungene er voksne. 
