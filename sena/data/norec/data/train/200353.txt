Compaq CQ60 (130EO)
Denne PC-en er intet mindre enn et røverkjøp. 

Som regel må man nøye seg med en enkel AMD-prosessor, svak grafikkløsning og for øvrig beskjedent utstyrsnivå når man går til anskaffelse av en billig PC. 
Men av og til dukker det opp et og annet tilbud utenom det vanlige, også i prisklassen rundt 4.000 kroner. 

HP er blant aktørene som ofte byr på aggressivt priset produkter, som for eksempel modellen Compaq CQ60. 
Den finnes i flere konfigurasjoner, og en av dem deltok i vårens store PC-test her på DinSide Data. 
Modellen vi har sett på denne gangen har tilleggsbetegnelse 130EO, og selges i skrivende stund for 3.990 kroner hos elektronikkjeden SIBA. 

Svært mye for pengene 

Det skulle man imidlertid ikke tro når man leser spesifikasjonslisten, maskinen har en dobbelkjernet Intel T3200-prosessor på 2.0 GHz, 2 GB minne, 250 GB harddisk, DVD-brenner med Lightscribe, webkamera, 5-1-kortleser (SD, MS, MS Pro, MMC, XD), WLAN (B og G), og sist men ikke minst - et temmelig kraftig Gforce 9200-grafikkort med 256 MB dedikert minne. 
Spesielt grafikken er uvanlig i denne klassen, og hører normalt hjemme i langt dyrere maskiner. 

Det du derimot ikke får, er en digital videoutgang, som HDMI, DVI og DisplayPort. 
Slike er blitt vanlige i det siste, men her må du klare deg med standard VGA - som inntil videre i hvert fall er den mest utbredte tilkoblingstypen på det meste som finnes av skjermer og projektorer. 

Du får heller ikke støtte for gigabit nettverk, her må du nøye deg med 100 Mbit på det meste, hvis du bruker kabel. 
Det holder uansett for de fleste, skulle vi tro. 
Men støtte for den raskeste WLAN-standarden (802.11N) hadde vært fint, spesielt når større filer skal overføres og videoer skal streames fra andre PC-er i nettverket. 

CQ60 veier 2,8 kg, og vårt testeksemplar leveres med Premium-versjonen av Windows Vista. 
For øvrig er den fylt godt opp med både nyttige og mindre nyttige programmer. 
Mer om det senere. 

Ekstra bred skjerm og tastatur 

CQ60 har en blank, svart overflate, og byr en 15,6-tommer bredskjerm med samme oppløsning som du finner i mange HD Ready-TV-er, 1366 x 768 piksler. 
Den er altså litt bredere og litt lavere enn typiske 15,4-tommere, som har dominert på bærbare de siste årene. 

Skjermen har et blankt kontrastbelegg, noe som gir et bilde der hvitt oppleves som virkelig hvitt, og sort er sort. 
Ulempen er først og fremst refleksjoner, som kan være plagsomme, en problemstilling som er fraværende for matte skjermer. 

Takket være den brede skjermen, har HP fått plass til et numerisk tastatur til høyre. 
Tastene er litt smalere enn de andre, uten at det betyr noe, synes vi. 
Å lære seg å bruke numerisk tastatur er en gedigen fordel for alle som bruker datamaskinen til å punsje tall, og dem er det mange av. 

Tastaturet er for øvrig meget godt å skrive på, det er fast og fint, og bråker minimalt. 
Også pekeplaten er glatt og behagelig, og en knapp rett over den deaktiverer den. 
Det er mange som sverger til ekstern mus, og da kan det være hensiktsmessig, spesielt hvis du er blant dem som stadig kommer borti pekeplaten utilsiktet. 

For øvrig er maskinen utstyrt med høyttalere fra Altec Lansing, som vanlig, holdt vi på å si. 
Vi har tidligere gitt HP honnør for akkurat dette. 
Lyden er imidlertid ikke så god som vi hadde håpet, litt mer bass hadde vært på sin plass. 
Men når sant skal sies velger vi øretelefoner eller eksterne høyttalere til alt som dreier seg om musikk og film, uansett hva som måtte befinne seg av innebygde høyttalere PC-en. 

Alle tilkoblingspunkter sitter i front eller på sidene, inkludert tilkobling til ekstern skjerm (venstre side), og lyd inn/ut (front). 

Full pakke 

Første gangs oppstart er en relativt langdryg prosess. 
Her skal ikke bare Windows installeres, men en haug med spesialinnstillinger og programmer fra HP og tredjepartsleverandører skal også på plass. 

Når du omsider kan sette i gang med å jobbe, har du fått rikelig med programmer å starte med, deriblant kontorpakken Works fra Microsoft, DVD- og videoredigeringsprogrammer fra Cyberlink, Skype, spillpakke fra HP, prøveversjon på Norton Internet Security og mye mer. 

Vi har mange ganger vært vitne til at slike "ferdigpakker" har degradert PC-opplevelsen, takket være at for mange programmer og prosesser har kjørt samtidig, på maskinvare som ikke akkurat et optimalisert for slik. 
Det kan vi ikke påstå er tilfelle her. 
En del treghet må påregnes ved første gangs kjøring, men når alt er konfigurert, indeksert og oppe og går, oppleves PC-en absolutt som kjapp og fin. 

Meget bra ytelse 

Kjapt og greit gikk det også å spille av alt av HD-testmateriale vi hadde liggende, inkludert 1080P-filer i Windows Media Video-format, samt matroska-filer og 720P-materiale i Adobe Flash. 
Det hadde vi da også forventet av denne grafikkløsningen fra Nvidia, som også er i stand til å håndtere relativt komplekse spill, så lenge du ikke setter oppløsning og detaljnivå for høyt. 

Windows Opplevelsesindeks stopper på 4,7 for 3D-spillopplevelse, og vi oppnådde hele 11 067 poeng i PCMark Vantage. 
Hvis du lurer på hvor bra det er i forhold til "malen" i denne klassen, kan vi røpe at det er fem ganger raskere enn den kjappeste PC-en i vår samletest fra mars. 
Og da snakker vi om maskiner som kostet mellom 5 og 6000 kroner. 

Også totalresultatet 3299 er bedre enn testvinneren fra mars, takket være høyere grafikk- og harddiskytelse på denne langt rimeligere maskinen. 

Kjølig 

CQ60 er utstyrt med en trinnløs kjølevifte, som spinner opp og ned etter behov. 
Den er tydeligvis effektiv, for maskinen blir aldri særlig varm på undersiden. 

Det er også hyggelig at viften knapt er hørbar, kun litt svak susing kan merkes i stille omgivelser. 
Litt ekstra sus ved tunge kalkulasjoner merkes, men vi kan ikke påstå at vi opplevde den som plagsom noen gang under testingen. 

Husk å lage gjennopprettingsmedia 

Maskinen leveres helt uten installasjons- eller gjenopprettingsmedia. 
Dette ligger imidlertid på harddisken, og du kan lage gjenopprettingsmedia selv. 
I korte trekk gir dette deg muligheten til å gjenopprette alt på PC-en slik det var da den ble levert. 
Men husk at da overskrives samtidig alt du måtte ha av personlige filer, med mindre du har husket å ta sikkerhetskopi av dem først, da. 

Prosessen er automatisert, men langdryg, både selve opprettelsen og ikke minst gjenopprettingen. 
For de med dårlig tid vil vi heller anbefale en annen tilsvarende løsning som endogtil er gratis, Paragon Drive Backup Express 

100% klar for Windows 7 

Det er i tillegg en ting som opptar mange for tiden, nemlig om PC-ene er i stand til å kjøre Windows 7. 
For eiere av CQ60 har vi gode nyheter. 
Build 7068 av Windows 7 ble installert helt uten problemer. 

Den eneste enheten den ikke fant drivere til, var grafikkortet - men den saken løste seg ved å kjøre Windows Update. 
Ingen ekstra drivere utover dette var nødvendig å installere Windows 7, og brukeropplevelsen og stabiliteten viste seg å være tipp topp i Vista-etterfølgeren. 
Vi antar at alle aktuelle Nvidia-drivere vil være på plass i den endelige versjonen av operativsystemet, som vil være på plass mot slutten av 2009. 

Batterilevetid som forventet 

Ved normal bruk og med anbefalte innstillinger fra HP i strømoppsettet, kunne vi bruke maskinen i ca 2 timer og 45 minutter på batteri før vi måtte finne en ledig stikkontakt. 
"Normal bruk" innbefattet surfing på nettet, skriving av dokumenter og lytting til Spotify-musikk i bakgrunnen. 
Det var ingen merkbar forskjell mellom Windows Vista og Windows 7 på dette punktet. 

Batterilevetiden vil naturligvis variere med bruken, men dette er et resultat omtrent som forventet av et 6-cellers batteri og en PC med denne konfigurasjonen. 
Det finnes langt bedre batteriløsninger, men også langt dårligere. 

Konklusjon 

Denne testen bekrefter hva vi alle vet så veldig godt: 
Det som var et bra PC-tilbud i går, er et middelmådig tilbud i dag. 
Akkurat nå tviler vi på om du får mer PC for pengene enn hva CQ60 130EO byr på. 
Dette er en maskin som dekker behovene for 9 av 10 brukere, både med hensyn til ytelse og lagringsplass, mener vi. 
Og til den prisen..! 

Får du den for 3990 kroner finnes få motargumenter. 
Selv for 5-600 kroner mer hadde vi kalt dette for et røverkjøp. 
Vi gleder oss til fortsettelsen. 

OPPDATERT: 
Priskrigen på denne modellen er i gang. 
Netonnet har satt prisen ned til 3890 kroner. 
Noen bedre? 
Bruk debatten under! 
