En annerledes julekonsert
Det er 1. desember og en fullsatt Kilden konsertsal hungrer etter å starte adventstiden med en god dose julestemning. 

Ekteparet Karoline Krüger og Sigvart Dagsland gav i 2013 ut jule-albumet «Jul» sammen. 
Siden da har de vært å se i mylderet av artister som turnerer Norge rundt med sine julekonserter. 
Denne gangen starter de sin ferd i Kristiansand. 

Blant kveldens første låter var en vakker urfremførelse av «Carol of the bells», oversatt av Dagsland. 
Norsk skulle være stikkord for kvelden hvor alle låtene bortsett fra én ble fremført med norsk tekst. 

Krüger og Dagsland skifter på å ta plass bak klaveret. 
Sammen med Iver Olav Erstad på tangenter, Kristian Kvalvåg på gitar, Tittan Folkvord på bass, Jango Nilsen på trommer, Mari Kreken på gitar og sang og Hans Marius Andersen på trompet skaper de et variert og mektig lydbilde. 

Mellom sangene forteller de diverse historier hvor Dagsland kommer med flere humoristiske avbrekk. 
Men det var ikke bare julesanger på repertoaret denne kvelden. 
Flere salmer hadde fått plass. 
Trompetist Anderson imponerer spesielt med klokkeklart spill på salmen «Lov Jesus Namn og Herredom». 
Like etter blir Dagslands mest kjente låt «Ka E Du Redd For» fremført. 

Både Krüger og Dagsland fremfører låtene til perfeksjon både som solister og i duett. 
Publikum kunne bare lene seg tilbake å nyte musikken. 
Samtidig er allsang og publikums-medvirkning en viktig del av julekonsertene. 
Derfor var det merkelig og litt skuffende at vi ikke ble invitert med på en eneste sang. 
Om publikum fikk den julestemningen de var på jakt etter er derfor uvisst, men de fikk i hvert fall en variert og annerledes konsert med dyktige musikere. 
