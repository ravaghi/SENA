Spillanmeldelse:«Buzz» på norsk 

Hvor mye kan du om landet ditt? 
Quiz-spillet «Buzz» tar en uhøytidelig test. 

Jeg har lenge etterlyst en mer norgesvennlig versjon av Buzz, fremfor alle de amerikaniserte spørsmålene (en amerikansk mester i rugby føles bare ikke like nær som Oddvar Brå). 

I dette spillet får du tusenvis av «norske» spørsmål. 
Men du trenger heldigvis ikke angre på at du sovnet i historietimen mens dere pugget kongerekken. 
Spørsmålene er morsomme og familievennlige, og tester deg i alt fra norske byer til sportsutøvere til TV-serier. 

Du kan spille mot familie eller kompiser hjemme eller mot andre over nettet. 
Du kan også besøke MyBuzzQuiz.com, for å lage egne quizer eller kjøpe ekstra quizpakker. 

Dessuten deltar du i dette spillet i et virtuelt «Buzz»-norgesmesterskap, hvor du kan ende opp med å delta i et ekte NM i Oslo senere i år. 

Men viktigst av alt: er det gøy? 
Ja, «Buzz» er og blir underholdende, selv om denne versjonen ikke bidrar med noe vesentlig nytt. 
Det er det samme konseptet: 
Kaste kaker, stjele poeng, raskeste finger. 

Med andre ord: 
Det er ikke bare kunnskap som teller, men også hvor kjapp du er på labben og hvor mye flaks du har. 
Dette er selvsagt irriterende, og urettferdig vil mange si, men like fullt er det med på å gi spillet temperatur. 

Jeg må innrømme at jeg ga mannen min et sviende klyp (helt sant), da han slo meg sist. 
Selv om jeg hadde mer kunnskap enn ham på enkelte felt, hadde han både mer flaks og var kjappere med pekefingeren. 
I tillegg får ofte taperen velge neste kategori, og da jevner resultatet seg fort ut. 

Etter å ha lidd et svært bittert tap truet jeg med å gi spillet terningkast en, men det skal jeg selvsagt ikke gjøre. 
Når jeg har sovet en natt på det, vet jeg at det er dette som fungerer. 

For slik blir det alltid: skal vi ta en runde til? 
Det er som med spillegalskap - man skal bare vinne tilbake litt penger (i dette tilfelle: 
Buzz-ære) før man gir seg for godt. 
Og da er det fort gjort å bli sittende noen timer. 

PS: 
I salg fra onsdag 6. mai. 
