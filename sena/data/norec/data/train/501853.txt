Asiatisk publikumsfrieri
Mellom byggestøv og murstein har det vokst frem en liten oase i Damsgårdsveien. 
Den nye avdelingen til Sumo er stilren og trygg, men lite nyskapende. 

Enn så lenge fungerer Sumo Solheimsviken først og fremst som et sted hvor man henter mat og spiser den hjemme. 
Men det kommer ikke til å vare lenge. 
For selv om det trekker litt fra vinduene, er lokalet intimt og hyggelig, med få bord og to båser i varmt treverk. 

Utsikten er kanskje ikke all verden akkurat nå, med utsyn til en grå byggeplass, men det er allerede i endring. 
I løpet av 2016 er det mye som skal skje i denne delen av byen. 

Sumo er en izakaya. 
Kort fortalt står i-en i ordet for «å være». 
Zaka står for alkohol eller sake. 
Mens ya kan forstås som butikk. 
En izakaya var tradisjonelt en japansk bar, hvor man etter hvert også begynte å servere småretter til gjestene. 
Drikken har dermed en viktig posisjon i denne typen restaurant. 

Hos Sumo på Damsgård kan jeg ikke si at den har det. 
På drikkemenyen kan man kun velge mellom to røde og to hvite viner. 
De har også tre øl, og en sake. 
Det er et minimum av hva man kan forvente. 
Men vår servitør kan fortelle at han akkurat har vært på vinkurs. 
Det lover godt for servicen og kunnskapen hos de ansatte. 
Utvalget av mat, derimot, er veldig bredt. 
Her har de sushi, supper, salater og diverse asiatiske hovedretter. 

Det første vi får servert, er en tallerken med tre forretter. 
Kombo forrett består av en vårrull, en scampi tempura og et kyllingspyd. 
Rettene serveres med en salat på siden, sammen med soya-, søt chilisaus og en chilimajones. 

Det er en variert kombinasjon med ulike smaker og teksturer. 
Noe sprøtt, noe mykt, noe sterkt og noe friskt. 
Salaten har peanøtter i, og serveres med en vinaigrette som gir den en litt syrlig, asiatisk tvist. 

Den minste deluxe sushi-kombinasjonen består av blant annet fire nigiri. 
To med tunfisk og to med laks. 
Bitene er ferske og myke. 
Fiskesmaken er mild, men tydelig. 
Dette er de beste bitene på fatet. 
Hot Philadelphia-makien inneholder både vårløk og laks, men smaker først og fremst kremost. 

Ebi Mekishiko er navnet på det siste kombi-elementet. 
Den er best av de to makiene. 
Med fritert sjøgress utenpå, tunfisk og tiger scampi innvendig, er den fast, sprø og smakfull. 
Jalapenomajones og litt chili på toppen gir den en ekstra spiss, men jeg savner sterkere og tydeligere smaker. 

Hotpot er den eneste retten på menyen med to stjerner, som er den sterkeste indikasjonen på menyen. 
På en asiatisk restaurant bør det bringe frem noen svetteperler i pannen, men denne retten er ingen sumobryter. 
Denne danser klassisk ballett. 
Og den danser mildt. 
For mildt. 

Til tross for lite smak i noen av rettene gjør Sumo mye bra i bydelen mellom de to broene. 
Svineribbene som er tilberedt i 12 timer er et eksempel. 
De er deilig søte, saftige og karamelliserte. 

Det er ingen tvil om at restauranten prøver å nå så bredt som mulig med den altomfattende menyen og de milde smakene. 
Her vil ingen synes at maten er for sterk. 
Ingen vil synes den er for vågal. 
Men denne trygge middelveien gjør også at ingen av rettene virkelig imponerer. 

Dessertene bekrefter inntrykket. 
For på fatet vårt ligger en ostekake med for lite ost og en litt for søt vaniljepanacotta. 
Sjokoladefondanten er søt, varm og flytende som den skal være, men mandarinsorbeten, som er det mest spennende i kombinasjonen, er tint og deretter fryst igjen. 

Hos Sumo Solheimsviken finner alle noe de liker. 
Nyskapende er det ikke, men veldig hyggelig. 
I flotte lokaler og med en serviceinnstilt betjening. 
