The Pipettes: «We Are The Pipettes»
(V2/Bonnier Amigo) 

Søt pip-pop fra hine hårde. 

Ideen er ikke dum: ung, britisk «jentegruppe» skrur tiden 40 år tilbake, til den gang begrepet oppstod. 
Hvorpå de legger seg i selen for å låte mest mulig likt sine forbilder av typen The Ronettes, The Crystals og The Shangri-Las. 

Gwenno, Rose og Becki planker sine forbilder med god fingerspissfølelse; harmoniene og arrangementene er deilig drømmende, og innimellom biter de brukbart fra seg også. 
Bekymringsløs pop fra en tid da alt var så mye enklere. 

Imidlertid har The Pipettes gitt seg hen til en stilart så solid historisk forankret at albumet blir som en samling gode pastisjer. 
Det er umulig å ta så karikert musikk som dette på alvor når den er laget i 2006, og trioen virker først og fremst som en godt utført markedsføringsidé. 
Og siden mange av deres forbilder var nettopp dét, må «We Are The Pipettes» sies å være vellykket - både på godt og vondt. 

LAST NED:«Pull Shapes», «Because It's Not Love», «Why Did You Stay?» 
