Skamløs og parodisk skrekk
Utrivelig - på den gale måten - når M. Night Shyamalan utrydder store deler av befolkningen i nord-øst-USA. 

MED: Mark Wahlberg, Zooey Deschanel, John Leguizamo, Spencer Breslin, Betty Buckley, Tony Devon, Victoria Clark. 
HANDLER OM: 
Sommer i Central Park, New York: 
Etter en kraftig vind gjennom trærne, stopper alle mennesker opp. 
Og dreper seg selv. 
Bygningsarbeidere hopper fra sine bygg, politifolk skyter seg selv, og så videre. 

En mystisk epidemi har rammet verdensbyen. 
Og distriktet rundt - og til slutt hele det nord-østlige USA. 

Vi følger en lærer, hans kone og deres niese på flukt fra hva som viser seg antakelig å være naturens egen hevn over menneskeheten... 

DOM: 
Dette stoffet er simpelthen for stort for «grøssermesteren» M. Night Shyamalan. 
Han tar utgangspunkt i et kjent naturkatastrofe-fenomen (at bier på mysteriøst vis synes å forsvinne helt i USA), bruker skamløst noen av den virkelige verdens verste katastrofebilder (mennesker som stuper i døden; fra World Trade Center-bygningene) og smører sammen, nokså usammenhengende, muligheter og umuligheter i et døende menneskesamfunn. 
Til slutt dukker det opp, på mystisk vis, «normalt» mange mennesker i de tomme områdene etter bare tre måneder. 

Men verst av alt: 
Man blir aldri engang skikkelig skremt! 

LIKEVEL: 
Selv om dette er hans klart svakeste film, vil tidligere Shyamalan-fans finne dette interessant. 
Det kan også være noen for deg som likte filmer som «I Am Legend», «Klodenes kamp» og «Outbreak». 
