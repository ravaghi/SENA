Melankolsk, men oppløftende fra Tommy Tokyo
Dediserer plata til avdød gutt. 

ALBUM: 
Du skal ikke ha hørt mange strofene på «There Was A Boy», åpningssporet på Tommy Tokyos nye plate, før Neil Young dukker opp i kulissene. 
Låta (og albumet) er for øvrig tilegnet Andreas Avann Hagle, en guttunge sangeren har sett vokse opp og forsvinne altfor tidlig, bare 18 år gammel. 

«There Was A Boy» er åpningslinjen i den nydelige klassikeren «Nature Boy» av mystikeren, musikeren og hippieguruen Eden Ahbez, som av utseende ikke var helt ulik Tommy Tokyo, med langt vismannskjegg og et alvorlig blikk mot tilværelsen. 

Neste sang, «Snow White Ford Coupé #2», er enda tettere opptil Neil Young, og kanskje låta «Coupe de Ville». 

Men TT behandler sine forbilder med andakt. 
Forsiktig sang, varsomme, vakre arrangementer, mest akustisk, gode fortellinger, melodier som lyser stille som flammen fra et stearinlys. 

Tommy Tokyo stiger ut fra sin fire- (snart fem-)barnsfamilie og forteller at noe som likner lykke faktisk fins på jorda, uten sentimentalitet, uten ironi, uten klisjeer, men full av ydmyk takknemlighet. 
Og det er ingen selvfølge. 
