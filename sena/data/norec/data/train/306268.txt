Vi har sett Liam Neeson spille denne rollen mange ganger før – og vi kan godt se det igjen
Jaume Collet-Serra og Liam Neeson leverer stødig thrillerhåndverk i «The Commuter». 

FILM: 
Siden «Taken» ble en uventet hit i 2008, har Liam Neeson brukt mye tid på å spille fredelige menn med en voldelig fortid som tvinges til å slippe beistet løs når hensynsløse skurker truer uskyldige mennesker. 
Spanske Jaume Collet-Serra har regissert flere av disse filmene, og med «The Commuter» er de to tilbake med en ny vri på «Taken»-formelen som blant annet henter inspirasjon fra Alfred Hitchcocks «Strangers on a Train» og David Finchers «The Game». 

Komplott 
Denne gangen spiller Neeson Michael McCauley, en tidligere politimann som arbeider som forsikringsselger på Manhattan og pendler til jobben fra sitt vakre hjem i en liten by nord i delstaten. 
Problemene starter når Michael uventet får sparken. 
Etter å ha forsøkt å drukne sine sorger med en gammel kollega (Patrick Wilson), blir han på toget hjem oppsøkt av en mystisk kvinne (Vera Farmiga) som gir ham et tilbud han viser seg ute av stand til å si nei til: 
Hvis han greier å identifisere en ukjent person på toget som går under navnet Prynne, vil han motta ett hundre tusen dollar i kontanter. 
Michael ombestemmer seg raskt, men når mennesker rundt ham begynner å dø, innser han at hans eneste valg er å ta opp kampen mot de som prøver å manipulere ham. 

Robust Deretter forløper det omtrent som man kan forestille seg: 
«The Commuter» er en thriller som aktivt oppfordrer sitt publikum til å leke detektiv, men den er ikke like intrikat som Collet-Serra innbiller seg at den er, og den anstrenger seg heller aldri for å transcendere sitt robuste b-film-premiss. 

Det er imidlertid ikke uten grunn at publikum gang på gang er villige til å løse billett for å se Neeson spille slike roller: 
Grovere vold har aldri blitt utført av et mer sympatisk ansikt, og når han som representant for togvognens smeltedigel av etnisiteter og samfunnslag gyver løs på arkitektene bak USAs korrupte etablissement, er det populistisk underholdning av den gode, gammeldagse sorten. 
«The Commuter» gjør lite nytt, men om du er på jakt etter en stødig thriller hvor hovedpersonen plutselig utbryter «Hei, Goldman Sachs, fuck you!», så har du kommet rett. 
