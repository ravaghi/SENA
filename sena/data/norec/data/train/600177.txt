Et mysterium pakket inn i en gåte
Regi: 
Bobbie Peers 

Skuespillere: August Diehl, Jørgen Langhelle, Alexandra Rapaport, Sara Hjort Ditlevsen, Ingvar Eggert Sigurdsson, Jo Adrian Haavind 

Manus: 
Bjørn Olaf Johannessen 

Musikk: 
Nicholas Sillitoe 

Aldersgrense: 7 år 

En tysk tryllekunstner kommer til lille Grong i Nord-Trøndelag. 
Hvor han har vært og hvor han er på vei, later han ikke til å vite selv engang. 
Men han får jobb med å underholde på det lokale hotellet, og snart er han også involvert i letingen etter en ung kvinne som har forsvunnet. 
Så begynner ting å bli underlige. 

Tettstedet, hotellet, den tilreisende, den mystiske piken — det er ikke så lite «Twin Peaks» over «Dirk Ohm 
- Illusjonisten som forsvant». 
Det ville likevel være synd å si at regissør Bobbie Peers har samme grep om drømmeaktig uhygge som en David Lynch. 

Rent visuelt gjør Peers fine ting . 
Han får mye stemning ut av både mørke hotellkorridorer og kalde, nord-trønderske vinterdager. 
Og i August Diehl (sist sett i «Inglourious Basterds»!) har han en skuespiller som får det beste ut av en vág og vanskelig rolle. 

Men fremdriften i historien er så som så - for mange scener fører aldri noe sted - og den melankolske tonen oppleves etter hvert ensformig. 
Mest kritisk er det likevel at man egentlig aldri - i motsetning til i «Twin Peaks» - får følelsen av at det foregår noe interessant under overflaten. 
Man kan komme langt med antydninger, men da bør det helst være noe mer der også. 
