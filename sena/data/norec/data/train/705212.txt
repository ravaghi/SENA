ROMAN:Ut av skapet 

Velskrevet, tankevekkende og underholdende debutroman om ung mann i vorden. 

Erik Eikehaug: 
James Franco spytter når han snakker. 
Roman. 
421 sider. 
Gyldendal 

Debutanten Erik Eikehaugs (f. 1982) 
”James Franco spytter når han snakker” er en velkomponert, velskrevet, bredt anlagt og sammensatt roman om oppvekst, dannelse og erkjennelse, om å ta farvel, komme ut av skapet og finne seg selv. 
Boken er inndelt i fire deler, en for hver årstid, og med illustrasjoner av Daniel Lynau som gir et glimt av hovedpersonens sinn, der det meste fortoner seg som et Disney-mareritt. 
Spøkelset Casper er forøvrig også med som et usynlig sidekick. 

Vi følger Kenneth fra han er 13 til han er 32 år, fra oppvekst i en dysfunksjonell familie som ikke klemmer, med en kontrollerende far og en mor med intimitetsproblemer, en søster som blir narkoman og en bestemor som er både snål og snill, via studier og dannelsesreise til New York, til han etter syv år vender tilbake til hjembyen Skien i forbindelse med farens 60-årsdag. 
Familien bærer på mørke hemmeligheter, og det er ikke Disney-stoff, for å si det sånn. 

Eikehaug har en master i Creative Writing fra Kingston University i London. 
Det merkes på språk og stiltone, tempo og fremdrift, som er nokså unorsk og står under angloamerikansk innflytelse, og på tidsmarkører og referanser, som spenner fra Fante og Franzen til Buffy, Disney, Britney Spears og Harry Potter. 

I New York blir Kenneth en del av den ambisiøse skrivende kretsen ved skrivekurset han går på. 
Men han er den dårligste i klassen, slik han var den dårligste på fotballaget, og han sloss stadig med sine indre demoner. 
På skrivekurset forelsker han seg i James Franco, han møter Siri Hustvedt og Paul Auster, og når pengene omsider tar slutt vender han i siste del hjem igjen til Norge sammen med poetkjæresten Freddie, flere hemmeligheter og nye innsikter. 

Lytefritt er dette ikke, ingen bok er det. 
Men ”James Franco spytter når han snakker” har blitt en underholdende og overbevisende debutroman, skrevet fram med overskudd og fortellerglede, av en forfatter med stort språklig register, åpenbart fortellertalent og stålkontroll på virkemidlene. 
