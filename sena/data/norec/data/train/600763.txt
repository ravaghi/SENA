Solid og spennende thriller
Regi: 
Roman Polanski 

Manus: Robert Harris, Robert Polanski etter Robert Harris’ roman “The Ghost Writer” 

Skuespillere: Ewan McGregor, Pierce Brosnan, Kim Cattral, Olivia Williams, Tom Wilkinson 

Sensur: 
11 år 

Roman Polanski (76), legendarisk, polskfødt filmregissør (blant mye annet ”Chinatown”), har skapt denne filmthrilleren med basis i Robert Harris’ roman ”The Ghost Writer”. 

Utgangspunktet er at en forfatter (Ewan McGregor) får i oppdrag å ferdigskrive memoarene til en tidligere britisk statsminister, Adam Lang. 
Den forrige skrivende leiesvennen (de kalles ”Ghostwritere”) er blitt funnet druknet, kanskje var det en ulykke, kanskje et selvmord. 

Så begynner de små signalene å tikke inn i forfatterens hjerne: 
Ikke alt er slik som folk vil at det skal synes. 
Først er det hele som vage morsesignaler, så tetner det til. 
Han oppdager allianser som ikke burde være der. 
Og han konkluder feil og riktig, riktig og feil. 
Inntil… 

Det er en thriller som har flere dimensjoner i tillegg til mange av sine amerikanske ”brødre”. 
Den besitter atmosfære og en hårfin rytme, en rytme som er rolig, men hele tiden svanger av en uro, av noe udefinerbart truende. 

Både Ewan McGregor som forfatteren og Pierce Brosnan (ex-James Bond) som den tidligere statsministeren leverer vitale, nyanserte og stilsikre portretter. 
