Spillanmeldelse:«Muscle March» 

(VG Nett) 
I «Muscle March» møtes overdimensjonerte, dansende kroppsbyggere og japansk gameshow-galskap. 
Ufattelig morsomt - i fem minutter. 

Ok, ok, ok - «Muscle March» er et komplett idiotisk spill, et ubetydelig parantes. 

Her styrer du en dansende og halvnaken kroppsbygger mens han (eller hun) sprinter mot vegger. 
Man må gjøre én av fire kroppsbygger-poseringer for å komme seg gjennom veggen, som i «Ylvis møter veggen», ledsaget av elleville omgivelser og erkejapansk gla'musikk. 

Du står med andre ord med de to Wii-kontrollerne og poserer på stuegulvet i stadig raskere tempo. 
Og det er igrunn hele spillet. 

Men selv om dette er en spill-vits man definitivt går lei av etter svært kort tid, er det ingen tvil om at jeg lo. 
Høyt og lenge. 
Det er en vits jeg har lyst til å vise vennene mine når de er på besøk. 

Og da blir spørsmålet: 
Hvor mye er en god vits verdt? 
Dersom du mener 500 Wii-poeng (ca. 
40 kroner) er innenfor ditt vitsebudsjett og har sansen for japansk humor, er det bare å slå seg løs. 

PS: 
«Muscle March» er kun tilgjengelig for kjøp og nedlasting til Wii via onlinetjenesten WiiWare. 
