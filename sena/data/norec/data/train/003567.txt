Little Miss Sunshine
Til tross litt for mye drama på samme tid, ender jeg opp med å like filmen veldig godt! 

Gode skuespillere har noen scener sammen som sitter som et skudd. 
Og alle som har familie vil kjenne igjen mekanismene som river dem fra hverandre, men holder dem sammen. 

Familien Hoover sliter. 
Far mangler jobb og krangler med mor, sønn nekter å snakke, bestefar sniffer heroin og onkel har forsøkt å begå selvmord. 
Bare familiens minste, Olive, bærer håp om en bedre fremtid. 
Hun skal nemlig delta på en skjønnhetskonkurranse i California. 
Familien må dra i en gammel minibuss for å komme dit. 

Men å komme dit blir en prøvelse når turen utløser alle familieintrigene på samme tid. 

En ekstrem familie 

Alle har en familie og få har et 100% uanstrengt forhold til sine nærmeste i en eller annen form. 
”Little miss sunshine” viser oss noen ekstremiteter. 
Hoover-familien har påtagelig mange problemer som blåses opp litt overdrevet, men gjenkjennelseseffekten er tilstede. 
Derfor er det også enklere å identifisere oss med figurene og føle med dem. 

Filmen er full av svært gode skuespillere. 
Greg Kinnear og Toni Collette er undervurderte folk som er troverdige som far og mor under press. 

Det er et lite gledessjokk for meg å se Alan Arkin som grovt bannende bestefar. 
Han har noen geniale replikker i filmen som er så lite bestefarske at jeg ler høyt. 
Samtidig imponeres jeg av unge Paul Dano som den desillusjonerte tenåringen som føler seg komplett fremmedgjort fra sin egen familie. 
Og Abigail Bresling er bare skjønn som Olive. 

Imponert over Carrell 

Men mest av alt imponeres jeg av Steve Carrell, komikeren fra ”Anchorman”, ”The 40 year old virgin” og den amerikanske versjonen av ”The Office”. 

Han er ikke den første komikeren som prøver seg på drama. 
Og akkurat som Jim Carrey og Will Ferrell viser han et enormt talent som ikke må kastes bort kun på komikk. 
Carrell spiller selvmordsonkelen som bærer på dyp sorg og livstrøtthet som gradvis endres underveis. 

”Little miss sunshine” er kanskje ingen film for historiebøkene, men akkurat her og nå underholder den meg mer enn godt. 
Regissørekteparet Jonathan Dayton og Valerie Faris har tidligere laget musikkvideoer for blant andre REM, Weezer, Smashing Pumpkins og Red Hot Chili Peppers. 

Deres spillefilmdebut viser at talentet holder til mye mer enn fire-minutters videoer. 
”Little miss sunshine” mister aldri grepet gjennom 101 minutter. 

Denne bør du få med deg! 
