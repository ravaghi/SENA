Fønky pønk med popvri
Halvveis forandring for Brooklyn-kvartetten. 

Parquet Courts: 
"Wide Awake!" (Rough Trade/Playground) 

Alliert med produsent Brian Burton, kjent som Danger Mouse, har Parquet Courts tatt et langt steg på sitt femte album. 
Det vi si: ikke fullt ut. 
Brooklyn-kvartetten blir stående og sprike med ett bein sittende fast i sin tidligere form for fønky pønk, mens det andre beinet forsøker å gå i en ny retning. 

Jeg liker popen som Danger Mouse har polert dem med, men det er fare for at gamle fans vil finne Beach Boys-innsprøytningen på "Mardi Gras beads" noe merkelig. 
Og hva med det gamle orgelet på "In and out of patience"? 

Og motsatt: 
Hvis du hører disse og vil ha mer av samme slag, er kanskje ikke "Total football" og "Violence" åpningen som frister til å fortsette. 

Fine låter alle sammen, men sprikende. 
Samtidig har dette vært målet; en plate med både sinne og glede og som du uansett skal kunne danse til. 
Da kan du i tilfelle velge avanserte trinn på "Freebird 2" eller trave i vei til "NYC observation". 

Beste spor: 
"In and out of patience", "NYC observation", "Death will bring change". 
