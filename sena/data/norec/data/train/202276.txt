TEST:Mazda 3 1.6 DE 

Tiden er inne til å dele våre erfaringer med oppgraderte Mazda 3. 

Tross denne bilens brede smil - nesten et glis, så seiler Mazda for tiden i motvind her i landet, og selger langt færre av sine modeller enn de objektivt sett hadde fortjent. 
Nå om dagen går det enda tråere enn i fjor og det store problemområdet er åpenbart forhandlernettverket samt forholdet dets til importøren. 

Godt rykte, men... 

Det faktum at merket fortsatt ikke har hengt seg på trenden som har gjort Norgesgaranti på fem år til standarden hjelper heller ikke, og det til tross for et image som noen av de mest driftssikre bilene du kan kjøpe. 
Ingen av merkets to bestselgende biler har dermed nådd topp 30-listen hittil i år. 
Det er nylig oppgraderte Mazda 6 som leder an etter to måneders salg med 121 solgte biler, mens Mazda 3 - som ledet på samme tid i fjor - kun har fått registrert 47 nye eksemplarer. 

"Hva er kvalitet?" 

Mazda 3 er, sammen med Honda Civic, den bilen som har den mest slående designen i C-segmentet (eller "Golf-klassen", som det er bedre kjent som). 
Men mens Hondaen går for en futuristisk, "spacy" stil er Mazdaen resolutt sporty og dynamisk. 
Felles for dem er for øvrig at de mangler noe av den kvalitetsfølelsen som blir stadig mer utbredt i klassen. 
Felles for dem er også at de bygges av produsenter som er kjent for å lage noen av de mest driftssikre bilene på markedet. 
Opplevd kvalitet og erfart kvalitet går ikke alltid hånd i hånd... 

Eksteriørbilder: 

Mye er sagt... 

For de våkne leserne som mener å huske at vi allerede har skrevet om denne bilen: 
Dere tar ikke helt feil, og mye av det som ble skrevet i vår test av Mazda 3 1.6 DE, foretatt mot slutten av fellesferien i fjor, er fortsatt gyldig. 
Vi henviser derfor til den for mer utførlig om kjøreegenskaper, interiør og komfort. 

...men en del er nytt 

Det som er nytt med denne versjonen? 
En oppgradert 1,6-liters dieselmotor - det som er mest etterspurt og mest attraktivt - som nå leveres i kombinasjon med 6-trinns manuell girkasse som standard. 
Den er i hovedsak blitt videreutviklet for å tilfredsstille Euro V-avgasskravene; den utgående varianten var kun sertifisert Euro IV. 

Interiørbilder: 

Mer futt... 

Motoren er utstyrt med ny turbolader med variabel turbogeometri og nytt innsprøytningssystem, og byr nå på 115 hk - eller 6 mer enn tidligere - som i tillegg kommer ved 3.600 omdreininger - 400 lavere enn tidligere. 
Maksimalt dreiemoment har økt fra 240 til 270 Nm i området 1750 – 2700 omdreininger. 
Det er som nevnt nå standard med sekstrinns manuell girkasse. 

...mindre avgass 

Drivstofforbruket er noe redusert - offisielt 0,44 liter per mil ved blandet kjøring, mens CO2-utslippet er redusert fra 119 til 117 g/km. 
En annen fordel med den nye motoren er at partikkelfilteret nå er av den vedlikeholdsfrie typen. 

Sist vi kjørte Mazda 3, med forgjengeren til denne motoren, skrøt vi ganske uhemmet av hvor behagelig den var i bruk. 
Den er ikke blitt noe dårligere, for å si det sånn. 
Den er blitt enda mer brukervennlig og er svært trekkvillig fra lave turtall - i slake oppoverbakker greide vi å få fartsøkning fra rett over 1.000 omdreininger i 6. gir. 
I tillegg er lydbildet inne i kupéen veldig avslappet og rolig. 
Totalt støynivå inklusive rullestøy og vindstøy er helt akseptabelt, men når ikke opp til lederne i klassen, som er blitt riktig gode på dette. 

Gunstig velutstyrt 

Bilen vi kjørte har utstyrsnivået Advance Plus. 
Den må anses som gunstig priset i forhold til utstyrsnivået. 
Veiledende pris er 252.000 kroner og da får man mye inkludert - til og med blindsoneovervåkning (som Ford Focus nå også har i sin helt nye generasjon). 
Av annet standard kan nevnes: 

• 17" lettmetallfelger • 
El. oppvarmet frontrute • 
Kjørecomputer • 
Parkeringssensor bak • 
Tåkelys foran og bak • 
Elektrisk justerbare, oppvarmede og innfellbare sidespeil • 
Cruise control • 
Automatisk to-soners klimaanlegg • 
Skinntrukket ratt (heldigvis høyde- og lengdejusterbart) • 
Sportsseter - som gir god støtte unntatt lårstøtten for høyvokste personer • 
Praktisk multifunksjonsratt med betjening av lydsystem, kjørecomputer og fartsholder • 
Lydanlegg med 6 høyttalere • 
Bluetooth handsfree-system • 
Blindsone-sjekk (som Mazda kaller RVM-system) 

I tillegg kan man velge pakker inneholdende navigasjon, bi-xenonlys, nøkkelfri adgang og start. 
Metallic lakk er tilvalg uansett og koster 4.500 kroner. 

Konklusjon: 

Vi synes Mazda 3 fortsatt er en trivelig bil på de fleste måter. 
For de som synes terningkast fire er strengt, er det egentlig ikke det - husk at fire fortsatt er klart over middelmådig. 
Dette er dessuten en ganske sterk firer. 
Karakterene må ses i forhold til klasse og kompaktklassen er særdeles tøff å konkurrere i. 
Mazda 3 spiller uten tvil i samme divisjon som Honda Civic, Toyota Auris, Kia cee'd og Hyundai i30 og alle ville fått en femmer for tre år siden. 
Men de beste er blitt bedre og (relative) nykommere som Ford Focus, Citroën C4, Opel Astra og - inntil nylig klasseleder VW Golf - er etter vår mening hakket bedre allroundere i klassen. 

Liker man det beste av det denne bilen har å by på - både betryggende kjøring, grei plass, ergonomi og fin motor for ikke å snakke om designen som skiller seg ut - det hele med et godt utstyrs/pris-forhold - blir det likevel ikke et galt valg. 
