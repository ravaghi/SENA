Gufne gnagere
Søtest når de sover 

HANDLER OM: 
Tre syngende ekorn gjør suksess i popbransjen. 
DOM: 
«The Chipmunks» har røtter så langt tilbake som 1958. 
Ross Bagdasarians langtannede helter har gjort det skarpt på tegnefilmer på TV - spesielt på 60- og 80-tallet, og spesielt i USA. 
Det skulle ikke mer enn et lydbånd, avspilt på for hurtig hastighet, til. 
Nå har noen fått den lyse ideen å hensette The Chipmunks - som i 2008 høres ut som en «autotune»-assistert vokalinnsats av Cher, cirka «Believe» - til den moderne Hannah Montana-æraen, og få levende mennesker til å spille mot dem. 
Dette går i første rekke ut over Jason «My Name Is Earl» Lee, hvis mangel på karriere som låtkskriver får et puff i ryggen da Alvin, Simon og Theodore - for de heter så - finner frem til ham. 
Ekornene blir signert av en sleip plateselskapsmann, blir stjerner, blir korrumperte av suksessen - og så videre. 
Jeg tipper den jevne norske femåring vil ha begrenset utbytte av denne erkeamerikanske, sjarmløse unnskyldningen for å selge leketøy. 
«Alvin og gjengen» jobber så bevisst med å modernisere de tre små gnagerne, at den kjapt mister all genuin kos av syne. 
