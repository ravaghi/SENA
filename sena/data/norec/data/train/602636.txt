Dum, smakløs og veldig nordnorsk
En film må ikke absolutt være "god" for å være morsom. 

KOMEDIE 

"Kurt Josef Wagle og mordmysteriet på Hurtigruta" 

Norge 2017 

Regi: 
Tommy Wirkola og Stig frode Henriksen 

Manus: Tommy Wirkola, Stig Frode Henriksen og Jesper Sundnes 

Skuespillere: 
Stig Frode Henriksen, Jørn Tore Nilsen, Veslemøy Møkrid, Jeppe Beck Laursen, Maria Bock, Marion Ravn, John Sigurd Kristensen, Martin Hykkerud, Ørjan Gamst, Ivar Lykke 

Aldersgrense ikke oppgitt 

"Kurt Josef Wagle og legenden om fjordheksa" (2010) var den rare, hjemmemekkede skrekkfilmparodien Tommy Wirkola og gjengen hans laget mellom de mer kjente "Kill Buljo"- og "Død snø"-filmene. 

Nå som Wirkola lager "ordentlige" filmer i Hollywood, var det vel ingen som hadde forventet en oppfølger. 
Men her er altså "Kurt Josef Wagle og mordmysteriet på Hurtigruta". 
Og den er akkurat like rar og hjemmemekket som forgjengeren. 

Rock Fjellstad, den psykotisk idiotiske kompisen til vår hovedperson Kurt Josef Wagle, har fått seg spillejobb på Hurtigruta, en begivenhet som i følge Kurt er "mindre sannsynlig enn at en pakistaner skulle bli ordfører i Båtsfjord". 
Plakaten skal Rock dele med selveste Marion Ravn. 
Så skjer et mord. 

Ingen – aller minst de som har laget den – ville finne på å kalle dette en "god film". 
Manuset dunster nachspielideer. 
Skuespillet lukter amatørteater. 
Produksjonsverdiene stinker nullbudsjett på lang vei. 
Kunsten er å snu den slags svakheter til en styrke: 
Alle som setter pris på nordnorsk språkbruk og generell politisk ukorrekthet kommer til å humre godt av "Kurt Josef Wagle og mordmysteriet på Hurtigruta". 
