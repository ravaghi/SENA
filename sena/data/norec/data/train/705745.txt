Helgekosen er sikret
Slanke oss kan vi gjøre i januar. 
Maj-Britt Aagaard gir oss den maten vi egentlig vil ha, helt uten dårlig samvittighet. 

Maj-Britt Aagaard 

Kosekokeboka 

203 sider 

Kagge forlag 

Finnes det noe bedre enn lange helgefrokoster, lørdagskos, søndagsmiddag, fredagstaco og lørdagspizza? 
Maj-Britt Aagard, som står bak bloggen Spiselandslaget, vet akkurat hva vi har lyst på når fredagens arbeidsdag går mot slutten og to vakre fridager ligger foran oss. 

I sin nye bok boltrer hun seg i velsmakende retter, uten å ofre såkalte sunnere alternativer en tanke. 
Boka begynner logisk nok med fredagskvelden, med den norske nasjonalretten tacos som en naturlig inngang. 
Men her er heldigvis kjøttdeigen og de triste krydderposene byttet ut med langt mer fristende råvarer, i retter som minner om noe man faktisk kan få servert i Mexico. 
Fredagen fortsetter med burgere og biffer og annet snacks som man lett kan svinge opp med etter en travel uke. 

Videre får vi massevis av gode tips til deilige, late frokoster og brunsjer, herlig, hjemmelaget pasta, indiske retter, thaimat, pizza, danske smørrebrød, kjøttgryter som har fått kose seg på komfyren i timevis, samt et knippe desserter som vil få ernæringsfysiologene til å finne fram det strenge blikket. 

Kort sagt: 
Dette er boka du har lyst til å bla i når dietten er satt på pause, når ingen skal rekke forballtrening og ballett og turn, når familien skal samles rundt bordet og bare kose seg. 
Aagaard skriver med en smittende entusiasme, og oppskriftene oppleves som grundige og velprøvde. 
Med unntak av noen søtpotetfries som jeg absolutt ikke fikk til, har alt vi har prøvd fra boka smakt kjempegodt og vært enkelt å lage. 
Helga blir enda litt bedre med mat som dette. 

Les flere kokebokanmeldelser her: 
