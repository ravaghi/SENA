Fast & Furious Five
Hollywoods to store muskelmenn braker sammen! 

Teit? 
Ja. 
Dum? 
Ja. 
Stupid? 
Ja. 
Fantastisk popcornfilm? 
Oh, yes! 

Fast & Furious Five vasser i så mange actionklisjeer at latteren sitter befriende løst. 
Den pøser på med fartsfylt moro, lekre biler og vanvittige stunts! 

Usannsynlighetsfaktoren er svært høy. 
Det er heldigvis også underholdningsverdien. 

Fast & Furious Five er mye bedre enn en femmer pleier å være. 
Men da bør nok filmen sees med store actionøyne. 
Mine er vidåpne! 

Vin Diesel vs The Rock 

Denne gangen har trekløveret Vin Diesel, Paul Walker og Jordana Brewster rømt til Rio de Janeiro. 
Der planlegger de ett siste kupp før de trekker seg tilbake til et land uten utleveringstillatelse. 

Men å stjele 100 millioner dollar fra narkokongen Reyes blir ikke enkelt, spesielt ikke når de i tillegg har FBI-agent Dwayne ”The Rock” Johnson etter seg. 

Og ja, Hollywoods to store muskelmenn braker sammen til glede for oss alle! 

Rendyrket overfladisk action 

Chris Morgans manus er så forenklet at det nærmer seg minimalistisk filmkunst! 
Alle emosjoner uttrykkes med så få ord som mulig. 
Selv sorgprosess etter dødsfall er unnagjort på sekunder. 

Fast & Furious Five har nemlig ikke tid til dveling. 
Denne filmen lever etter mottoet ”don’t bore us, get to the chorus”, og den føles som et eneste langt refreng. 

Jeg digger at regissør Justin Lin så til de grader strekker seg etter rendyrket overfladisk action i sin tredje Fast & Furious-film, og jeg synes han lykkes godt. 

Hvem trenger Aaron Sorkin-dialog når man kan høre brølet fra en Dodge Charger 1970-modell i stedet? 

Vridd metall 

Bilkjøring har alltid vært hovedsaken i denne serien, og her har man gått tilbake til røttene. 

Det ser ut til at de tidligere oppfølgernes bruk av digitale bilstunts er forkastet, for her virker det ekte, også når lekre doninger reduseres til vrak av vridd metall. 
Det gjør filmen bedre i mine øyne. 

Jaktscenene gjennom Rios trange gater holder høy hastighet, mens volden er hardere enn tidligere. 
Pluss i margen! 

En slags moral 

Filmens budskap er selvsagt rimelig råttent, nemlig at alle problemer kan løses med en bråte svarte penger, som gjerne må anskaffes ved å rasere en hel by og sette mange uskyldige liv i fare. 

Det nærmeste filmen kommer en slags moral, er noe om familieverdier og at venner skal holde sammen. 
Noe sånt. 

Men hvem bryr seg egentlig om hva filmen handler om, så lenge den leverer velgjort action i hyperoverdrive? 
Det gjør Fast & Furious Five! 

Rulleteksten signaliserer gudskjelov at sekseren allerede er under planlegging. 
Vroom, vroom! 
