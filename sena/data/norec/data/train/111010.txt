Spillanmeldelse:«Rift» 

(VG Nett) 
Onlinerollespillet «Rift» holder seg til det velkjente. 
Men bobler allikevel over av dybde og variasjon. 

Nær samtlige nye massive onlinespill følger en bestemt mal. 
Hovedkjernen er stort sett prikk lik i dem alle, men spillene har hver sine små unike trekk også. 
«Rift» er intet unntak. 
Kjernen følger det samme oppsettet som ble perfeksjonert av «World of Warcraft», men nyvinninger her og der kommer som friske pust. 

Det handler om å bli med de guddommelige «Guardians» eller de teknologisk overlegne «Defiants», og kjempe mot hverandre og de utømmelige hordene av monstre for å redde verdenen fra den sikre undergang. 

Oppdragene er de samme som alltid, og det handler som vanlig om å drepe enten ti troll eller plukke opp fem edelsteiner. 
Rollefordelingen følger også vante ruter, når du velger å være enten kriger, magiker, tyv eller prest. 
Og igjen velger du å stå på en av to sider i en enorm konflikt. 

Men «Rift» har likevel mer dybde og variasjon enn mange andre sjangerkonkurrenter. 
Spillverdenen er nemlig stappfull av åpninger fra en annen dimensjon, såkalte rifter, hvor horder av alle slags monstre strømmer inn. 

Hvis spillerne ikke lukker riftene i tide, sender de ut grupper av monstre som angriper sivilisasjonen og bosetninger. 
Slik kan fiendene endre kartet hvis de ikke slås tilbake. 
Dette kan bety at kanskje en gjeng monstre befester leiren hvor du hadde tenkt å levere inn et par oppdrag og kjøpe litt forsyninger. 

Men krigen mot monstrene er ikke irriterende av den grunn. 
Den er i stedet en dynamisk og morsom prøvelse som lar spillerne lett finne sammen. 
De kontinuerlige oppfordringene til samarbeid fungerer utmerket, og belønningene de gir er både gode og underholdende. 

Denne prosessen er rett og slett en fryd å være med på takket være de bunnsolide spillmekanikkene. 
Alle som deltar blir belønnet etter innsats, og det er så lett å danne grupper og få belønningene at hele spillet får en deilig flyt. 
Innimellom kommer også store invasjoner og knallmektige fiender inn i verden, og da er det bare å kaste seg inn i krigen, for gylne skatter venter. 

«Rift» kan vise til mye av den samme flyten når det gjelder det tradisjonelle innholdet også, som utstyrslaging, «dungeons», utforskning, oppdrag og utvikling av rollefiguren. 
Men innen de fleste av disse områdene byr også spillet på det lille ekstra som gjør ting mer morsomt. 

Det innledende valget du tar når det for eksempel gjelder klasse utgjør bare grunnmuren, for du kan senere velge tre forskjellige underklasser, av åtte, som du kan utvikle som du selv ønsker. 
Og du kan bytte mellom alle underklassene når som helst. 
Slik får rollefigurutviklingen i «Rift» mer dybde og variasjon enn vanlig, og mulighetene for strategisk tenkning er mange. 

VGD-bruker RattusNorvegicus: bra jobbet! 
Jeg er imponert over grafikk og lyd. 
Fin karakterdesigner også. 
Diskuter Rift her! 

Ingen kan nekte for at «Rift» er et veldig tradisjonelt massivt onlinespill med både sterke og svake trekk. 
Kamp er for eksempel preget av noe venting og blir slik lite dynamisk, og spillets animasjoner er ikke særlig realistiske og ikke på noen måte i toppskiktet. 
Men hele spillopplevelsen er likevel gjennomsyret av en flyt, variasjon og dybde som overgår det meste. 

Det er vanskelig å si om spillet klarer å opprettholde disse gode kvalitetene i lengden, men så langt har det vært deilig å spille «Rift». 
Alt fra spiller-mot-spiller-kamp til monsterinvasjoner fungerer utmerket, og det er alltid masse å gjøre. 

Hvis du liker dagens store massive onlinespill kommer du også til å like «Rift». 
Spillet gjør det samme som de fleste andre, men sprer på med litt ekstra krydder, og gjør det meste bedre enn konkurrentene. 
Få spill jeg har testet de senere årene gir mer underholdning for penga enn «Rift». 

PS: 
Anmeldelsen er basert på de første 24 nivåene (av 50) i spillet. 

RIFT Plattform: 
PC Genre: 
Online rollespill 
Alder: 12 Utvikler: 
Trion Worlds Utgiver: 
Trion Worlds 
Mer info 
