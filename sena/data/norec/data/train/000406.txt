Sin Nombre
Sterk film fra Mexico om flukten mot et bedre liv. 

Sin Nombre forteller en historie som det er vanskelig for en privilegert nordmann å forholde seg. 
Det handler om barn og unge som lever i ekstrem fattigdom, med svært få valgmuligheter i livet. 
Det er en sterk film om jakten på et bedre liv, og flukten fra kriminaliteten som gjennomsyrer fattige samfunnslag i mellom-Amerika. 
Filmens utfall er riktignok litt for enkelt å forutse, og det er noen logiske brister her og der, men totalt sett er Sin Nombre en god film. 

På flukt mot USA 

Willy (Édgar Flores) dreper gjenglederen El Sol, og blir mål for resten av gjengens vrede. 
Han hopper på et tog nordover, som er fullt av mennesker på jakt etter et bedre liv i USA. 
Der møter han blant annet Sayra (Paulina Gaitan), ei jente fra Honduras som fatter interesse for Willy, og drømmer om at de skal krysse grensa til USA sammen. 
Men han vet at hans dager er talte, for veien mot USA er lang, og han har folk i hælene som ønsker ham død. 

Kriminalitet på tett hold 

Denne filmen gjør inntrykk! 
Dette er ikke bare en historie om gjengkriminalitet. 
Det handler om den store strømmen av mennesker som drømmer om et bedre liv, og alt de er villig til å gi avkall på for å oppnå det. 
Det er også en grim skildring av hvordan kriminaliteten er i ferd med å kvele deler av Mexico, og hvor vanskelig det er å komme seg ut av det. 
Vi kommer tett innpå figurene, og forstår både Sayras drømmer og Willys fatalisme. 

Fattigdom og følelser på film 

Den debuterende spillefilmregissøren Cary Fukunaga har gjort en god jobb med å feste farlig fattigdom til film. 
Han har også gode skuespillere til å formidle følelser foran kamera. 
Det eneste jeg har å utsette, er at slutten er lett å se, samtidig som jeg betviler noen av historiens faktiske forhold, og det har med geografi å gjøre. 
Gjengen som jager Willy er i overkant kjappe med å nå igjen toget som farer gjennom Mexico. 

Sterk regidebut 

Men Sin Nombre er likevel en god film om unge mennesker under umulige forhold i mellom-Amerika. 
Det er en sterk debut av Cary Fukunuga, med kvaliteter på flere plan. 
Den gir blant annet ansikt til alle de som forsøker å krysse grensa til USA, både de som lykkes og de som mislykkes. 
Du vil se den, og takke høyere makter for at du bor i rike, fredelige Norge 
