Sharp Objects:Psykothriller fra Gone Girl-forfatteren | 
Asbjørn Slettemark 

Kan Gillian Flynn gjenta Gone Girl-suksessen? 
HBO prøver hardt med å lage TV-serie av debutromanen Sharp Objects. 

Ingen i bokbransjen har glemt Gone Girl – Gillian Flynns sensasjonelle, storselgende psykothriller om forsvinning, drap og komplett upålitelige fortellere. 
Filmprodusentene dirrer nok også fremdeles av begeistring, etter filmversjonen håvet inn 370 millioner dollar fra et budsjett på skarve 69 millioner dollar. 

Mest begeistret var likevel det brede publikum, som fikk 2010-tallets mest velkomponerte og overraskende sommerthriller i både bok- og filmform. 
Når HBO går tilbake til Flynns debutroman Sharp Objects for å lage serie kjøres forventningene til topps. 
Her skal det lyves, drepes, graves og lures. 

Dagdrikker som i Mad Men, river av småbyens skorpe 

Den unge journalisten Camille Preaker blir sendt til hjemstedet Wind Gap for å snuse rundt i en forsvinningssak som ryster lokalsamfunnet. 
Det vil si; én ung jente er drept og nummer to er forsvunnet. 

Camilles redaktør synes det er en god idé at hun bruker lokalkunnskapen til å få grave opp gode kilder og saftige sitater, men så er det dette med fortiden, da. 

Camille forlot Wind Gap da søsteren døde, og moren har aldri tilgitt henne for tragedien. 
Camille har heller aldri ryddet skikkelig, men har hvert fall klart å erstatte selvskading med en jevn strøm av vodka. 

Mens hun dagdrikker som en gjengs mellomleder i Sterling Cooper, river hun av skorpe etter skorpe på de lokale sårene som aldri har grodd. 
Samtidig bruker hun åtte episoder på to krimgåter: hva skjedde med søsteren, og hvem har drept de to jentene? 

Fra serieskaperen som ga oss True Blood 

På sitt mest effektfulle stikker Sharp Objects dypt. 
Skildringen av ødelagte familier, bitre lokalsamfunn og vonde hemmeligheter er gode ingredienser når det skal kokes moderne horror og sitrende thrillerspenning. 

Midtvesten-settingen mellom sørstatsflagg, borgerkrigsteater og historiske eneboliger kan minne om Oscar-vinneren Get Out, beskrivelsen av et ecstasy-knipsende ungdomsmiljø som forakter foreldrene er ikke helt ulikt åpningen av Twin Peaks, og måten serien porsjonerer puslespillet kommer fra samme thrillerskole som den litt oversette Jessica Biel-serien The Sinner. 

Gode referanser å ha, samtidig som serieskaper Marti Nixon tar med seg den dampende southern gothic-inspirasjonen som gjorde hennes True Blood så nydelig å se på. 

Amy Adams spiller så det lukter takketaler fra første scene 

Den store stjernen er uansett Amy Adams, som vrenger Camilles sjel så det lukter nominasjoner, priser og takketaler fra første scene. 

«Life is pressure, grow up!» sier redaktøren hennes da han sender Camille på reportasjetur, uten å vite hvilket rystende tur han sender journalisten sin ut på, og hvor sårt og intenst Adams skal gestalte den hjemvendte datter. 

Samtidig setter redaktøren uvitende tonen for hele fortellingen: hvordan vokser man opp når skyggen av foreldrene blir for lang? 
Hva er best, rømme fra eller ta et oppgjør med fortiden? 
Gillian 
Flynn er en sann mester på å skildre psykisk ubalanse og kontrollerende mishandling, og i serieformatet får hun bredt med albuerom til å virkelig utforske Camille-figuren. 

Psykothriller, familiedrama, politikrim, Broen 

Serieformatet er dessverre også det som jobber mot Sharp Objects. 
Selve boken runder så vidt 250 sider, og 8 episoder gir altfor mye rom for dødtid. 
Spesielt er de tre-fire første episodene stillestående. 

Etter Camille har kommet til Wind Gap, fått seg et par drinker og truffet moren sjangler Sharp Objects fremover på nær tomgang. 
Det er likevel verdt det å kommeseg gjennom, for når serien kommer på skinnene og jobber seg mot den endelige konfrontasjonen, får man en kløktig miks av psykothriller, politikrim, familiedrama og et plott som hentet rett ut av en Broen-sesong. 

Premiere mandag 9. juli. 
