Istid 4:Kontinenter på avveie 

Viker ikke fra suksessformelen. 

Den fjerde Istid-filmen viker ikke fra suksessformelen. 
Det handler stadig om morsomme figurer, farlige situasjoner, fokus på familie og masse is! 

Jeg kan ikke si at nyvinningene står i kø, men jeg har samtidig en mistanke om at det ikke er så viktig, verken for filmskaperne eller publikummet de henvender seg til. 

Småbarnsfamiliene vil stå i kø for å la seg underholde av noe de kjenner, noe de er trygge på. 

Jeg synes Istid 4: 
Kontinenter på avveie holder den samme jevne kvaliteten som de tre første, så da er det greit. 

Grunnen slår sprekker 

Vi befinner oss stadig vekk i forhistorisk tid. 
Mammutfamilien Manny, Ellie og tenåringsdattera 
Fersken skilles når grunnen plutselig slår sprekker, beveger seg og sender Manny til havs på et isberg. 

Heldigvis får han følge av sine venner Diego og Sid, men det skal bli vanskelig å finne tilbake. 
På veien over havet blir de nemlig fanget av slemme pirater, ledet av kaptein Gutt. 

Mindre tid til Sid 

Det introduseres noen nye friske figurer, som mammutdattera Fersken, Sids bestemor, kaptein Gutt, og sabeltigeren Shira, som Diego fatter ekstra interesse for, selv om hun jobber for den slemme kapteinen. 

De er alle fine tillegg til det eksisterende persongalleriet. 
Det eneste lille problemet, er at det gir mindre tid til min favorittfigur i dette ensemblet, dovendyret Sid. 

Dagfinn Lyngbø har gjort ham til sin egen figur med sin norske dubbing, men Sid får ikke tid og rom til å sette et like stort preg på denne filmen som tidligere. 

Vil more de fleste 

Begivenhetene suser av gårde i Istid 4, uten at det gis anledning til å kjede seg. 
Historien fortelles kjapt og effektivt i løpet av 94 minutter, en kalkulert perfekt spilletid for de yngste, og inneholder nok humor til å more de fleste. 
Jeg lo kanskje ikke høyt, men humret ofte. 

Det er også godt gjort å følge flere historietråder samtidig, uten at det er vanskelig for publikum å holde følge. 
Manuset hopper lekende lett mellom Manny og co til havs, Ellie og Fersken på land og, selvfølgelig, ekornet Scrat på sin evige leting etter den perfekte nøtta! 

Et godt stykke arbeid 

Istid 4: 
Kontinenter på avveie er en solid tegnefilm, som gir oss mer av det samme. 

Kanskje er det snart på tide å sprite opp denne serien i en ny og uventet retning, for nå føler jeg at jeg har sett nok av disse figurene i dette landskapet. 

Men fireren er uansett et solid stykke arbeid, som vil passe godt for de den er beregnet for. 
