Ren galskap
Det er sju år siden sist N.E.R.D slapp et album. 
Siden da har Pharrell Williams tatt steget som soloartist og blitt verdenskjent. 
Denne gangen har trioen samlet A-laget innen dagens populærmusikk som gjesteartister. 
Forventningene er store og man merker raskt at det er Williams som styrer showet. 

Plata åpner med den hissige singelen «Lemon» med Rihanna på sitt kuleste, før Williams fører oss inn i den funky låta «Deep Down Body Thurst». 
Derfra og ut er det klart at grensene for standard låtskriving skal sprenges. 

Et av høydepunktene er «Don´t Don´t Do It!» hvor Frank Ocean står som medlåtskriver sammen med Williams. 
Når Kendrick Lamar også blir kastet inn i det, er det mye som skal til for at det ikke blir gull. 
Den funky låten tar et oppgjør med politiskytingen i USA og spesielt Keith Scott-saken – et tema som også går igjen i flere av sangene. 

«Lightning Fire Magic Prayer» er platas vakreste spor. 
Samtidig kan man lure på hvor høy Williams var da disse låtene ble laget, for eksperimenteringen og psykedeliafaktoren her er høy. 
Alt fungerer ikke like bra, men når det klaffer er det ren magi. 

«NO ONE EVER REALLY DIES» er ikke stedet du skal se etter superhits, men etter flere gjennomlyttinger blir du mer og mer glad i denne galskapen. 
