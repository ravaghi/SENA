Spillanmeldelse:Skitten bilspill-fest 

«Colin McRae: 
Dirt 2» er det ultimate bilspillet for offroad-entusiaster. 

For to år siden revitaliserte Codemasters den til da smågrå bilspillserien med rallysjåfør Colin McRae som frontfigur. 

Tragisk nok fikk McRae bare såvidt med seg den strålende mottakelsen - få dager etter utgivelsen av «Colin McRae: 
Dirt», døde han i en helikopterulykke. 

«Colin McRae: 
Dirt 2» er med andre ord det første spillet i serien etter at McRae døde. 
Og selv om Codemasters her har hentet inn flere andre motorsportstjerner, Ken Block og Dave Mirra for eksempel, er referansene til McRae både mange og respektfulle. 

Men «Dirt 2» er på ingen måte noen tårevåt mimrestund av den grunn. 
Tvert imot er det en buldrende feiring av offroadracing - en rocka bilspillfest ledsaget av adrenalinpirrende indiemusikk og en veldig funky innpakning. 

I likhet med forgjengeren, handler det ikke lenger bare om punkt-til-punkt-rally - her finner du også rallycross og flere andre varianter av motorsport på jord, gjørme og sand. 

Og Codemasters treffer usedvanlig godt på det aller viktigste: vei- og bilfølelsen. 
Når jeg legger en av de mange brølende bilene i breislædd gjennom krappe svinger, kribler det over hele meg. 

Den omfattende skademodellen, det lekre lydbildet, den virkelighetsnære grafikken, knivingen mot kunstig intelligens du tror på og det bestandig utfordrende veiunderlaget gir spillet et deilig realistisk preg (selv om spillet helt klart lener mot arkade-racing på de letteste vanskelighetsgradene). 

«Colin McRae: 
Dirt 2» er i det hele tatt en sykt underholdende racingopplevelse. 
Og når Codemasters i tillegg har vært utrolig flinke til å tilpasse en mengde vanskelighetsgrader til forskjellige ferdighetsnivåer, burde opplevelsen ha et svært bredt publikum. 

Det finnes verre måter å hedre en av tidenes største rallystjerner på, for å si det sånn. 

PS: 
I salg fra 10. september. 
Spillet kommer også i egne versjoner til Wii, DS og PSP mens PC-versjonen er ventet i desember. 
Det er kun PS3-versjonen som er testet. 

Trailer fra Xbox 360- og PS3-versjonen av Colin McRae: 
Dirt 2. 
