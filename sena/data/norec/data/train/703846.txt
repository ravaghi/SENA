Nye sanger om oppveksten
I 1995 slo Trond Granlund over på norsk med albumet "Tida er'e ingen som kan snu", noe som la en ny alen til musikken hans. 
Flotte "Sanger jeg lærte av faren min" kom i 2010, og "Bror min og jeg" er et passende navn på oppfølgeren. 
Igjen handler det om oppveksten på Manglerud i Oslo, men supplert med andres sanger denne gang. 
Som når egersunderne Ingvar Hovland og Asbjørn Stokkeland leverer fine "Lav sol". 
Hovland har også oversatt Richard Thompsons "I want to see the bright lights tonight" til "På byen i kveld", der Geir Sundstøl spiller gitar. 
Noen feiltrinn er det også, som en unødvendig versjon av Marius Müllers "Carmen" og repeterende Manglerud-mumling i "Drabanten har også sine mjuke stemmer". 
Ikke Granlunds beste plate på norsk, men slett ikke ille. 

Beste spor: "mellom himmel og helvete", "Lav sol". 
