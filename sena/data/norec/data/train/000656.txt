The Ratchet & Clank Trilogy
Morsomt gjensyn med oppdaterte spillhelter. 

I dag er spillutvikleren Insomniac Games kjent for sin skytespillserie på Playstation 3 og PS Vita – Resistance. 

Før dette var hele fokuset til det California-baserte studioet viet barnespill. 
Dragen Spyro og romheltene Ratchet og Clank var med å bygge opp Playstation-konsollene som ledende i markedet på slutten av 90-tallet og starten av det nye årtusenet. 

I den lange rekken av gamle spillklassikere som får pusset opp fasaden – det er trendy i disse dager – er The Ratchet & Clank Trilogy. 

Spillene Ratchet & Clank (2002), Ratchet & Clank: 
Going Commando (2003), og Ratchet & Clank: 
Up Your Arsenal (2004) har tålt tidens tann og er fortsatt en underholdende og god serie plattformspill. 

Spennende og barnevennlig 

Våre to helter, den katt/hund-lignende Ratchet og roboten Clank, løper rundt i en 3D-verden for å samle våpen og skruer. 
Skruene kan brukes som valuta til å kjøpe/låse opp informasjon og ting du bruker i spillet. 

I det første spillet, hvor de to møtes for første gang, blir du kastet rett ut i et barnevennlig og fartsfylt science fiction-univers. 

En ond erkeskurk trenger nye biter til sin skakkjørte hjemplanet og vil ødelegge planeten til andre skapninger. 
Miljøkonflikten som skildres er relevant også i dag. 

De to andre spillene viser våre to helter på oppdrag rundt omkring i universet, med mange fargerike møter og spennende konfrontasjoner. 

Sterk utforskertrang 

Det er få spill i dag som sverger til 3D-plattform-sjangeren. 
Nintendo sine Super Mario Galaxy-spill er nok det nærmeste vi kommer – mens spill som Uncharted legger seg nærmere tredjepersons skytespill. 

Nettstedet Eurogamer.net påpeker i sin anmeldelse av denne samlingen at på slutten av 90-tallet var spillverdenen var dominert av 3D-plattformspill – i dag er vi nærmest oversvømt av førstepersonsskytere. 

Ratchet og Clank var sånn sett ganske sent ute og ble aldri en like stor suksess som Sony håper på. 

Å spille spillene i dag er dermed ikke bare morsomt, men også viktig i spillhistorisk sammenheng. 
For spillene er knakende gode. 

Karikerte figurer gjør konfliktene tydelige, det er ingen problemer med å forstå motivasjonen bak de forskjellige skapningene du møter. 
Det er tilgjengelig for alle som spiller spill, og – viktigst av alt kanskje – det er morsomt å spille. 

Du kan i stor grad utforske de forskjellige planetene, spillene er ikke lineære i den forstand at du kun kan bevege deg fremover. 
Belønning venter på dem som kikker rundt hvert hjørne og i hver kork. 

Den store mengden forskjellige våpen som er tilgjengelig gjør at det ikke finnes én fasit på hvordan spillene kan fullføres. 

Hovedfokuset er hele tiden på plattformelementene, men innimellom sniker det seg inn både fallskjermhopping og kjøretøyer. 
Dette skaper akkurat nok variasjon til at jeg ikke blir lei av å hoppe rundt omkring. 

God bruk av 3D 

Grafikken har fått en kraftig oppgradering. 
Spillene vises i full HD (1080p) og du kan spille dem i 3D i 720p-oppløsning. 
Teksturene har blitt bearbeidet, men det er fortsatt tydelig at spillene er godt over fem år gamle. 
3D-effekten er god, og er verken inntrengende eller irriterende. 

Det er faktisk lettere å spille plattformspill som dette når du får dybdeperspektiv, og min opplevelse av spillene ble morsommere med 3D-brillene på. 
Det ble lettere å lande der jeg ønsket i en avgjørende hopp, for eksempel. 

The Ratcher & Clank Trilogy er ikke bare aktuelt for dem som spilte spillene da de kom ut for 5–10 år siden, det er en glimrende spillserie for barn i dag også. 

Stikkordene er fargerike figurer og omgivelser, og en enkel historie med spennende action. 
Denne nye utgaven løfter opplevelsen av de originale spillene og gjør dem tilgjengelig for en enda større gruppe barn (og barnlige voksne). 
