Conor Oberst - «Outer South»
Skuffende parentes. 

Conor Oberst er mest kjent som vokalist, låtskriver og suverent overhode i altcountryorkesteret Bright Eyes. 
Han er også en produktiv kar og nye utgivelser kommer gjerne før man har rukket å høre gjennom den forrige. 

Alle ideene skal ut, i beste Ryan Adams-stil. 
Og i likhet med sin amerikanske kollega spriker han i alle slags retninger, fra det helt geniale til det heller platte. 
Fordelen er at man kan være selektiv. 

Det er derfor så skuffende at denne platen er helt midt på treet sånn jevnt over. 
Seksten spor i god, gammel, alternativ countrystil som hverken stråler eller irriterer. 
Det føles helt greit å ta i bruk diplomatiske anmelderklisjeer som «bra levert» og «godt håndverk». 
Men det er langt fra bra nok for en artist som har satt seg fore å engasjere. 

ANBEFALTE KJØP: 
«Difference Is Time», «Nikorette», «Worldwide». 
STIAN FJELLDAL 
