Acer Ferrari 3000
Er du glad i rødt og samtidig ikke redd for å skille deg ut? 
Da bør du lese videre. 
Acer Ferrari 3000 er nemlig ingen kjedelig boks - verken på utsiden eller innsiden. 

"Ingen kompromisser", lover Acer i sin forhåndsomtale av Ferrari 3000 - en bærbar PC som skiller seg fra mengden. 
Ikke bare er den knall rød, den er også et offisielt Ferrari-produkt, og bilprodusentens emblem er preget både på inn- og utsiden. 
Ikke nok med det, standard skrivebordoppsett i Windows er byttet ut med Ferrari-bilder og motorlyder. 
Her er intet overlatt til tilfeldighetene. 

LES OGSÅ: 

En av de fyldigste 

Det er for øvrig snakk om en meget velutstyrt PC, faktisk blant de aller mest velutstyrte vi har testet: 

Mobile AMD Athlon XP 2500+ prosessor 512 MB DDR333 minne 60 GB ATA100 harddisk Dual DVD-brenner (brenner både + og - formatene, samt CDR/CDRW) 15" skjerm (1400 x 1050 punkters oppløsning) ATI Mobility Radeon 9200 grafikk, 128 MB Bluetooth WLAN 802.11g (Inntil 54 Mbit trådløst nett) 10/100 Mbit nettverk 56 Kbit modem 4 x USB 2.0-porter Firewire-port 
VGA med TV-utgang parallellport 1 stk PCMCIA-plass (type II) ir-port i front Kortleser i front for SD/MMC-kort, Memorystick og SmartMedia. 
Smartkortleser (til adgangskontroll) 

Er det noe vi umiddelbart savner? 
Nei. 
Både diskettstasjon, PS/2-port og standard seriellport hører fortiden til, og det klarer vi oss godt uten. 

Design i sentrum 

Designet er kanskje enda mer spesielt. 
Rent utformingsmessig er den etter vår mening flott - den er slank, ikke for tung (2,9 kg) og har et flott, ergonomisk riktig utformet tastatur. 
Tilkoblingspunktene har logiske og fornuftige plasseringer. 
I spesifikasjonene fra Acer står det "aluminiumsforsterket kabinett", men lokket i vårt testeksemplar var i hvert fall i plast. 

Når det gjelder fargene (knallrødt og sølvgrått) var meningene i redaksjonen svært delte. 
Noen mente rett og slett at den så vemmelig ut, mens andre syntes den var rålekker. 
Fargevalget vekker i hvert fall følelser. 

Skjermen har høy oppløsning, men vårt testeksemplar var stilt til 1280 x 1024 punkter da vi mottok den. 
Det gav litt grøtete tekst. 
Det viste seg at det ikke var mulig å endre til 1400 x 1050, som er den korrekte oppløsningen. 
Vi regner med at dette beror på en feil i oppsettet på vårt testeksemplar. 
For øvrig er skjermen middels lyssterk, og vi har sett skjermer med bedre kontrast - men alt i alt godkjent. 

Ytelse 

Vi var egentlig ikke veldig spente på ytelsestestene, noe annet enn høye tall ville skuffet oss. 
Vi var derimot nysgjerrige på hva Radeon 9200-grafikken hadde å by på i forhold til maskiner basert på 9000-brikken, som vi har testet tidligere. 

For å si det med det samme; ytelsen blir neppe noe irritasjonsmoment ved denne PCen, selv om det finnes heftigere løsninger på markedet (raskere prosessorer og harddisk, for eksempel). 
Grafikkytelsen viste seg å være svært god, men havner litt bak sammenlignbare maskiner vi har testet med Radeon 9000-brikken. 
Men bevares, her blir selv krevende spillere tilfredsstilt. 

Men høy ytelse har ofte sine ulemper. 
I denne PCen har den gjort seg utslag i viftestøy under belastning, samt det faktum at PCen blir svært varm under bruk. 
Ja, den var direkte ubehagelig å ha i fanget under en del av testene våre. 
Det er kanskje noe å tenke på. 

Acer lover batterilevetid på inntil 3 timer, i vår test gav batteriet opp ved omtrend halve tiden. 
Det er ikke mye å skryte av, og kan skyldes en feil ved vårt testeksemplar. 
Dét kommer vi eventuelt tilbake til. 

Klikk på Tekniske data i oppsummeringsboksen for detaljer omkring ytelse og fysiske egenskaper. 

Her kan du se flere bilder av Acer Ferrari 3000 

Konklusjon 

Joda, Ferrari og Acer har fått til en rå PC, og kombinert ytelse og utstyrsnivå på en meget bra måte. 
Men hadde vi fått velge, ville vi byttet ut AMD-prosessoren med Pentium M - for å få opp batterilevetiden, ned varmeutviklingen og dermed også viftebehovet. 
Vi hadde også foretrukket et lokk med aluminiumsbelegg - det hadde gjort PCen bedre rustet mot belastninger under transport. 

For dette er en PC som fortjener å bli tatt med ut, den skriker etter mer oppmerksomhet enn den noensinne vil få på kontorpulten. 

For de mer konservative av oss vil Travelmate 800 være en langt mer aktuell modell... 
