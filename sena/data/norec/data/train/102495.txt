Plateanmeldelse:Anders Jektvik - «Aill kjeinne aill» 

Noe for «aill». 

ALBUM: 
VISEPOP Anders Jektvik «Aill kjeinne aill» (Dayladore Collective/Musikkoperatørene) 

Fotogene Jektvik - han har noe Joaquin Phoneix-greier gående, heldiggrisen - setter seg ikke fore å revolusjonere norsk visepop med denne solodebuten. 
Slikt kan andre ta seg av. 
Stein Torleif Bjella og Tønes, for eksempel. 

Hitra-mannens melodier føles som inngåtte tøfler, så trygge at man kunne banne på at man har hørt dem før. 
Tekstene er populistisk-melankolske hverdagsbetraktninger av typen det kan virke som om trøndere har monopol på her i landet. 

Jektvik, en utmerket el-gitarist, går i opptråkkede stier, også når han slipper seg lunt løs i shufflerock á la Jonas Fjeld. 
Det er både salgbart og ekstremt P1-vennlig, dette. 

BESTE LÅT: 
«Bare saind» 
