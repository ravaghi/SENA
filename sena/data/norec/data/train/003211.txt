Pans labyrint
En nær perfekt eventyrfilm for voksne. 

Jeg likte eventyr da jeg var liten, men det er dårlig med tilbud når det gjelder eventyr for voksne. 
Derfor er det veldig gledelig å kunne melde at Pans labyrint er en nær perfekt eventyrfilm for et voksent publikum. 

Regissør Guillermo Del Toro har skapt en fantastisk historie som er både lys og mørk, søt og stygg, morsom og tragisk. 
Du MÅ se den, men ikke ta med noen under 15! 

Rik på fantasi 

Handlingen tar oss med til Francos Spania i 1944. 
Ofelia og hennes mor reiser til deres nye stefar og ektemann, kaptein Vidal, som kjemper mot opprørere i skogen. 

Her finner Ofelia en labyrint som tar henne under jorden, der hun møter en faun. 
Han forteller at Ofelia egentlig er den fortapte prinsesse Mohanna og gir henne tre oppgaver som må løses for at hennes sjel kan vende tilbake. 

Vår lille heltinne har en rik fantasi, og det er nærliggende å tro at Ofelia finner opp alt for å unnslippe den vonde krigen som raser rundt henne. 

Regissør Del Toro gir oss gode grunner for å ønske oss vekk fra den selv. 
Sjokkerende voldsscener gjør at dette langt i fra passer for barn. 

En ung stjerne i sentrum 

Eventyr handler ofte om kampen mellom det gode og det onde, og sjelden er det onde blitt fremstilt mer brutalt enn i kaptein Vidal, skummelt godt spilt av Sergi López. 

Stjerna i filmen er unge Ivana Baquero, som spiller Ofelia. 
Hun virker både ung og uskyldig, men vis og modig på samme tid. 
Hun utstråler mye av det Natalie Portman hadde i sin filmdebut, ”Leon”. 

Hun greier også å formidle et barns virkelige skrekk, samtidig som hennes drømmer lever full av undring og oppdagelser. 
De er iscenesatt med stor oppfinnsomhet av Guillermo Del Toro og hans stab, med oppsiktsvekkende vesener og maleriske sekvenser som er litt mer enn middels inspirert av Ridley Scotts eventyrfilm ”Legend” fra 1985. 

Jeg har allerede kalt filmen «nær perfekt». 
Så hva er ikke perfekt? 
Svært lite. 
Men filmens øyeblikk av råskap er kanskje litt overdrevent vonde. 
Og noen av figurene gjør ting som strider mot logisk tenkning. 
Men det er også alt. 

Dette var den første filmen jeg så i 2007 og jeg kunne ikke fått en bedre start. 
Jeg vet det er så tidlig som det går an, men ”Pans labyrint” er allerede en av årets beste filmer! 
