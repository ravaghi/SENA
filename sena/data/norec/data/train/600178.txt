Halvsøsteren
Regi: 
Anne Sewitsky 

Skuespillere: 
Ine Wilmann, Simon Berger, Anneke von der Lippe, Silje Storstein 

Manus: Ragnhild Tronvoll, Anne Sewitsky 

Aldersgrense: 
15 år 

Charlotte (Ine Wilmann) deler skjebne med mange unge i vår tid : 
Hun kommer fra kompliserte, uavklarte familieforhold, og søker nærhet og tilhørighet på helt feil steder. 
Virkelig galt blir det når hun innleder et seksuelt forhold til sin egen halvbror Henrik (Simon Berger). 

Godt hjulpet av flere lysende skuespillerinnsatser — ikke minst fra hovedrolledebutanten Wilmann - takler regissør Anne Sewitsky («Sykt lykkelig», 2010) dette mildt sagt tabubelagte materialet på en måte som aldri oppleves spekulativ. 
Hun forteller ujålete og poengtert, er flink til å fange stemninger med kameraet og klarer med sine fine Oslo-bilder å forankre historien i en gjenkjennelig norsk virkelighet. 

Dessverre mister «De nærmeste» en god del energi i siste akt. 
Sewitsky og medmanusforfatter Ragnhild Tronvoll styrer, utvilsomt helt bevisst, unna de store dramatiske øyeblikkene. 
Men selv om filmen på denne måten unngår å bli forutsigbar, føles den etter hvert også smått antiklimaktisk. 

Inntil den kommer dit, er dette portrettet av et skadeskutt menneske likevel engasjerende på en måte norske dramaer bare unntaksvis er. 
«De nærmeste» er en av filmene vi fremdeles kommer til å huske når året er omme. 
