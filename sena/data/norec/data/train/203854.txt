Kia har svingt tryllestaven over Ceed
Ceed er den nye bestselgeren til Kia i Europa. 
I Norge derimot, har ikke Ceed en sjanse til å nå toppen. 

Det er ikke fordi det er en dårlig bil – dette er den beste bilen fra Kia vi har kjørt (untatt sportsbilen Stinger) – men fordi den mangler det nesten alle nordmenn vil ha om dagen: 
Et stort batteri og elmotor. 

Er Kia Ceed en kjedelig bil, sier du? 
Femdørs-utgaven er kanskje ikke den folk flest vil snu seg etter på gata, selv om den nå har fått et barskere utseende. 
Men vent og se. 
I løpet av det neste året kommer Ceed-familien til å bli en av de mest spennende på markedet. 

Mange varianter kommer 

Femdørs-utgaven som kommer til Norge nå i sommer, er bare begynnelsen. 
Til høsten lanseres en praktisk stasjonsvogn som passer en barnefamilie. 
Sent i høst kommer Proceed, en såkalt «shooting break», som folk kommer til å snu seg etter på gata. 
På Genève-utstillingen i mars vises en crossover med Porsche-look, som vil kunne bli en favoritt i det kompakte SUV-segmentet. 

Siden første Ceed (den gang «cee'd»), rullet ut av fabrikken i Slovakia i 2006, er det solgt nesten 1,3 millioner eksemplarer av bilen. 
Nå er altså tredje generasjon på veien, og den har fått en skikkelig overhaling. 
Et nytt understell gir bedre kjøreegenskaper. 

En ny 140 hesters bensinmotor og en 136 hesters diesel skal gi lavere forbruk og utslipp. 
Ny teknologi, inkludert et system som gjør at bilen kan følge køen automatisk, gir mer komfort og sikkerhet. 
I tillegg er navnet altså endret fra cee'd til Ceed. 

Like stor, mer praktisk 

Nye Ceed er like lang og har samme akselavstand som dagens. 
Men noen har svingt tryllestaven, slik at den er blitt mer praktisk. 

Overhenget bak er større slik at plassen i bagasjerommet er økt. 
Det rommer nå 395 liter og bare Peugeot 308 i denne klassen har større. 

Beinplassen bak er omtrent den samme som tidligere, men takhøyden og bredden er en tanke bedre. 
To voksne sitter utmerket har. 
Ceed er kort og godt blitt en av de mest praktiske bilene i Golf-klassen. 

Stasjonsvogn-utgaven, som kommer til høsten, vokser imidlertid betydelig. 
Den er 10 centimeter lenger enn dagens og får et bagagsjerom på 625 liter. 
Det er omtrent det samme som i en Ford Mondeo og bare litt mindre enn i VW Passat. 
Med andre ord en bil som kan passe til en familie med barn. 

Fin førerplass 

Interiøret i Ceed er kanskje det som har fått den største og beste oppgraderingen. 
På plass bak rattet er første innskytelse at setene er blitt svært gode og passer vår gjennomsnittskropp bortimot perfekt. 
Vi har alltid skrytt av setene i VW Golf, men setene i nye Ceed er nå like bra. 

De har god sidestøtte og bra lengde på sitteputen. 
Valget av bedre materialer og lunere farger i interiøret, bidrar til at den følte kvaliteten er et par hakk opp fra tidligere. 
Instrumenteringen er oversiktlig og grei, og snart kommer bilen med full-digitale instrumenter som kan tilpasses dine personlige behov for informasjon. 

Ceed har fått spennende nytt utstyr som varme i frontrute, ratt og bakseter. 
Det gjør vinterdagene litt mer behagelige. 
I et lite rom i midtkonsolen er det en trådløs lader for mobiltelefonen. 
Navigasjonssystemet er fra TomTom, og kan i tillegg til å finne veien, gi deg oppdatering på køer, varsle fotobokser, gi oppdatert værmelding, informasjon om bensinstasjoner og mer. 

Bestselgeren får 140 hester 

Motoren som vi trives aller best med er den nye dieselen på 136 hester. 
Den har et dreiemoment på opp til 300 newtonmeter og gir mye krefter under alle kjøreforhold. 
Kombinert med en sjutrinns, dobbeltkløtsj automatgirkasse gir den både en sportslig kjørefølelse på svingete landeveier og god komfort på langtur. 

I tillegg gir den et lavere forbruk og CO2-utslipp enn bensinmotorene. 
Kia oppgir rundt 0,4 liter på mila på dieselmotoren og rundt 0,6 på bensinutgaven. 
Det beste av alt er at du nesten ikke hører dieselstøy under normal landeveiskjøring. 

I Norge er det imidlertid nesten ingen som kjøper diesel lenger. 
I hvert fall ikke i denne klassen. 
Derfor er det trolig den nye1,4 liters bensinmotoren på 140 hester, kombinert med den samme automatgirkassen, som blir bestselgeren. 
Også denne har fått betydelig høyere dreiemoment enn dagens bensinmotor og gir mye trekkraft allerede fra 1.700 omdreininger. 

«Mild hybrid» kommer 

Den minste og rimeligste bensinmotoren er en tre-sylindret på 120 hester. 
Den er overraskende energisk, men gir ikke den samme følelsen av komfort som de andre. 
Det nærmeste Ceed er en form for elektrifisering, er et 48 volt «mild-hybrid» system som kommer i bilen neste år. 

Den har et lite batteri som tar vare på bremseenergien og gjenbruker den ved akselerasjoner. 
Hensikten er å få ned forbruk og CO2-utslipp. 
Hvor mye ned har Kia ingen tall på ennå. 

Foreløpig vet vi ikke prisen på bilene. 
Overgangen til den nye og strengere WLTP testnormen, med fare for økning av CO2-avgiften, skaper vansker for importørene. 
Skal Ceed være konkurransedyktig bør en bra utstyrt bil ikke koste mer enn 270.000 kroner ferdig på veien. 

Justerbart understell på veien 

Vi har kjørt flere utgaver av bilen på en blanding av motorveier og svingete landeveier i fjellområder i Portugal. 
Understellet på bilen har også fått en merkbar oppgradering. 
Foran er det montert fjærer som er 40 prosent stivere, samtidig som stabilisatorstagene er blitt mykere. 

Resultatet er at bilen reagerer mer direkte på styringen, krenger mindre under kjøring på svingete vei og er kvitt understyringen og oppfører seg nøytralt i svingene. 
Med bind for øynene kunne vi like gjerne trodd at vi satt bak rattet i en VW Golf. 
Kjøreegenskapene til Golf har lenge vært målestokken for asiatiske bilprodusenter. 
Kia Ceed er utviklet i Europa og det er tydelig at fabrikken nå tar smaken til europeiske bilister på alvor. 

Må ha Michelin-dekk? 

Bilene med automatgir har et såkalt Drive Mode, der du med en knapp på midtkonsolen kan velge «Normal» eller «Sport». 
Dette gir en raskere gass-respons og noe hardere styring. 
Den forandrer imidlertid ingen ting i fjæringsoppsettet. 

Et nytt støtdemper-system sørger for å ta opp ujevnheter i veien bedre. 
Alle bilene har Michelin-dekk som er utviklet spesielt for Ceed. 
De skal passe spesielt godt sammen med det nye hjulopphenget og gi bedre grep sideveis. 
Men samtidig setter vi et spørsmålstegn ved støynivået fra disse dekkene. 

På god asfalt er den innvedige støyen behagelig lav, mens på grov asfalt lar de godt høre fra seg. 
Den endelige dommen på dette får vi først etter å ha kjørt bilen på kjente, norske veier. 
På direkte spørsmål svarer Kias utviklingssjef at du bør fortsette med disse Michelin-dekkene på bilen når de nye er utslitt. 
Det tror vi norske kunder bør ha et avslappet forhold til. 

Delvis selvkjørende 

I skrivende stund, og selv om det bare er et par-tre uker til bilen er på plass i Norge, har Kia Norge ennå ikke bestemt seg for hvilket utstyr som blir standard på Ceed. 
Her er det uansett en del spennende å velge mellom: 
Sammen med den smarte fartsholderen, som passer avstanden til bilen foran i hastigheter fra 0 til 130 km/t, vil Lane Following Assist sørge for å holde bilen midt i kjørebanen. 

Selv om den nå egentlig klarer seg selv i køkjøring, sier lovverket at du fortsatt må ha hendene på rattet. 
Ceed nødbremser nå både for fotgjengere og syklister. 
I utgangspunktet kommer bilen med halogen hovedlys som standard. 
I Norge bør LED bli standard selv om de er litt dyrere. 
Ellers er det liten tvil om at Kias sju års garanti fortsatt er en av de viktigste årsakene til at kunder velger Kia framfor Ford, Toyota eller VW. 

Tekniske data: 

*= Etter den gamle NEDC-normen 

Reiseomkostningene til denne reportasjen er dekket av importøren. 
Les mer her 
