Film:Damer med guts! 

Det starter med utroskap, men underveis handler det om «å finne seg sjæl» - med humor som følgesvenn. 

Feelgood om utroskap? 
Det kan høres ut som 70-talls happening med sosialrealisme i bunn, men dette er faktisk en ganske artig og vellykket fortelling med snertne replikker og en god porsjon humor. 

«Staying Alive» 

Litt halting er det underveis, noe av handlingen stopper opp i situasjoner som nærmer seg klisjéer, men regissør Blom og hennes velopplagte skuespillere styrer historien lett og ledig i havn. 
Kittelsen og Skåber er damer med guts! 

Marianne og Håkon (Kittelsen og Baasmo Christiansen) er tilsynelatende et forholdsvis lykkelig par med to små barn. 
Helt til Marianne via en tilfeldighet oppdager at gubben åpenbart juger om noe. 
Dette «noe» viser seg å være dama fra regnskapsavdelingen som lager vafler til folket på jobben hver fredag. 

Kittelsen tilraner seg all vår sympati i måten hun fremstiller Marianne på; lett sjokkert, ganske frustrert, noe forbanna, krenket, og ikke minst splittet og usikker på hvordan i alle dager hun skal håndtere livet etter at mannen flytter ut. 

Kittelsen nyanserer følelseslivet uten å bikke over i overdrivelser. 
Seansene med den høygravide bestevenninnen Kristin (en Linn Skåber i toppslag), er saftig slarv, høylytt knising og girlpower på freskt nivå. 
De mest hverdagsfilosofiske betraktninger serveres med effektive punchlines. 

Uten å bli insisterende dveler filmen ved Mariannes forsøk på å finne seg en ny vei i livet. 
Hun oppdager at tilværelsen generelt, og utroskap spesielt, har gråsoner hun ikke tidligere har vektlagt; gråsoner som til en viss grad dukker opp som originale og delvis muntre vrier. 

Hennes egne foreldre har for eksempel et noe avslappet forhold til fenomenet utroskap. 
Et møte med selveste Johnny Logan og en brannmann med sans for hjertemassasje er med på å løfte Mariannes blikk ut av egen jammerdal. 

Et av de morsomste sidesporene, er en del scener der Skåber skal lære sin kjæreste (Kaalstad) å kjøre bil. 
Det er bisarr humor preget av presis timing! 

Filmen unngår den moralske pekefinger. 
Likevel er det ingen tvil om hvem som er den moralske vinner. 
«Staying Alive» har et bankende hjerte for en litt skadeskutt kvinne som gradvis leter seg fram til en ny måte å opprettholde et godt liv på. 
