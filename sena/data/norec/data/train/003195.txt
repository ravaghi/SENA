Sideways
Sympatisk vinsmaking med tafatt taper. 

Sideways handler om noe fint, nemlig menns følelsesliv. 
Ikke alle filmer behandler dette tema like flott, men manusforfatter og regissør Alexander Payne har greid det med glans. 

Vi blir med på en reise der en vingeskutt mann forsøker å legge fortiden bak seg, mens en annen forsøker å rømme fra sin fremtid. 

Og vi får være med og opplever mange av de samme følelsene de har underveis. 

Mislykket forfatter med kjærlighetssorg 

Kameratene Miles og Jack drar på vinsmaker-ferie nordover i California. 
Miles er en mislykket forfatter med kjærlighetssorg, to år etter at et forhold røk. 

Jack er en skuespiller i has-been klassen, skal snart gifte seg og drar på turen for å ligge med ei annen dame før bryllupet. 

Miles er pessimisten, Jack er optimisten. 
Den ene tør ikke, den andre våger litt for mye. 
Forskjellene gjør at turen blir annerledes for dem begge. 

La meg si det med en gang: 
Det er en SKAM at Paul Giamatti ikke ble Oscar-nominert for sin hovedrolle som Miles. 

Det er lenge siden jeg har sett en så tafatt taper på film, som jeg likevel fikk så stort hjerte og sympati for. 

Dette var Giamattis store Oscar-sjanse, men den glapp. 
Det står kanskje i stil med rollen hans. 
Folk som Miles får ingen priser. 

Desperat søken 

Hans medskuespillere Thomas Haden Church og Virginia Madsen ble birolle-nominert. 
Haden Church imponerer som den litt enkle skuespilleren Jack, selv om han ligner en amerikansk versjon av Arnold Schwarzenegger. 

Madsen er fryktelig sjarmerende. 
Men vi skjønner aldri hva hennes rollefigur Maya egentlig ser av kvaliteter i den tafatte Miles. 
Hun er rett og slett for pen for ham. 
Du ser aldri slike par i virkeligheten. 

Sideways har et så bra persongalleri at jeg ble sittende og ønske dem alt vel ganske hardt. 
Alle kan identifisere seg med den desperate søken etter kjærlighet og anerkjennelse som historien forteller om. 

Og når filmen er over har både romantikere og kynikere fått bekreftet at det finnes håp for de fleste. 
Og det er jo en hyggelig tanke å ta med seg på vei ut av kinosalen. 
