Plateanmeldelse:Schoolboy Q - «Oxymoron» 

Gateskolert og lite polert. 

ALBUM: 
HIP HOP Schoolboy Q «Oxymoron» (Top Dawg/Universal) 
Der Kendrick Lamar har vært den introverte og reflekterte observatøren et par etasjer over fortauet, har Black Hippy-kompis Schoolboy Q en langt tyngre tilknytning til sementen. 

Crips-medlem fra han var 12, lovende amerikansk fotballspiller mot tjueårene. 
Tittelen på hans tredje fullengder spiller på disse motsetningene, samt oxycontin - opiatet han solgte på gatehjørnet. 

Han er ikke like konsekvent i beatvalg som Kendrick, men førstepersonskildringene av en mørk oppvekst, paranoia og kriminelle fristelser, uten et konstant behov for analyse, er langt mindre anstrengende å ta til seg. 

Hjulpet av legender som Kurupt, Raekwon og Suga Free, samt et rått vers fra Tyler The Creator, har Schoolboy levert den første store internasjonale rapplaten i år. 

BESTE LÅT: 
«Blind Threats» 
