«22 July» er en mye enklere film enn Poppes «Utøya»
Paul Greengrass har laget en kjølig skildring av en massakre. 

Hvem var det som drepte? 
Hvorfor tok det så lang tid før de fikk hjelp? 
Dette var spørsmål som internasjonale filmjournalister stilte etter å ha sett Erik Poppes Utøya-film i Berlin i februar. 

I Norge fikk filmen god mottagelse nettopp fordi fokus ikke var på terroristen. 
Internasjonalt, hos et publikum som ikke kjenner historien like godt, var man mer kritisk til Poppes tilnærming. 

Veldig enkelt kan man kanskje si at Poppes film er laget for et norsk publikum. 
Filmen til Paul Greengrass, som onsdag ble vist for første gang i Venezia, er laget for et publikum som ikke kjenner detaljene rundt 22. juli på samme måte. 

22 July var for meg enklere å se enn Poppes film fordi du gjennom Greengrass’ dokumentariske stil ikke blir like involvert i karakterene. 
Du kommer ikke like nær tragedien. 

Ingen actionfilm 

Greengrass’ film er overhodet ikke en underholdende actionfilm, slik pårørende etter 22. juli har fryktet. 
I form ligger den nærmere et sobert dokudrama. 

22 July er basert på Åsne Seierstads 
En av oss, men er ikke i nærheten av å være en gjengivelse av boken. 
Greengrass har gjort sine egne valg og plukket ut sine hovedpersoner. 
En av dem er terroristen. 
Den andre er Viljar Hanssen, en av de overlevende som ble svært alvorlig skadet. 

Greengrass starter filmen på gården hvor Behring Breivik laget bomben som tok livet av åtte mennesker i Regjeringskvartalet. 
Dette kryssklippes med glade ungdommer som ankommer Utøya. 

Regissøren vil favne om mye, noe som til tider gjør historien kaotisk. 
Han vil fortelle om både ofrene, politikerne, terroristen og om høyreekstremisme. 
Kanskje burde han ha valgt ett hovedfokus. 

Sobert 

Du får se eksplosjonen i Regjeringskvartalet, uten at den er spesielt spekulativt beskrevet. 
Men når skytingen på Utøya starter, har ikke Greengrass de samme skruplene som Poppe. 
Han viser oss klart og tydelig hvordan Breivik plukker opp sine våpen og plaffer ned uskyldige barn. 

Selvfølgelig er det ubehagelig. 
Det skal det være. 

Beskriver denne sekvensen grusomhetene og frykten mens angrepet pågikk? 
Overhodet ikke. 
Greengrass observerer, han er tilbakeholden og beveger seg ikke under huden på redselen. 
Skytesekvensen er kort. 
Ja, du ser blod, og du får se nærbilder av skuddsår, men regissøren utbroderer ikke. 

Dette er ikke en actionpreget skyteorgie og oppleves ikke som spekulativ. 
Den er nødvendig for å gi mening til alt som skjer etterpå – for det er her Greengrass har lagt sitt hovedfokus. 

Det vil alltid være for tidlig 

Man kan godt mene at det er for tidlig å lage dramafilmer om 22. juli. 
Det betyr ikke at man ikke skal gjøre det. 

Etter annen verdenskrig tok det ikke lang tid før filmene kom. 
Mange filmer er glemt nå, men noen, som The Best Years of Our Lives (1946), står igjen som en påminnelse om hva krig gjør med oss. 

Film er et sterkt medium og kan være med på å tolke og analysere hendelsene. 
Kanskje ikke for de nært involverte og pårørende. 
For dem tror jeg ikke Greengrass’ film vil gi så mye. 

22 july kan være en måte for dem av oss som ikke var direkte involvert i tragedien, til ikke å glemme. 

Engelsk dialog 

Det er mye som fungerer godt i 22 july. 
Det nøkterne filmspråket og det dokumentariske preget er et godt og usentimentalt grep. 

Andre elementer er snåle. 
Alle skuespillerne er norske, men dialogen føres på engelsk. 
Det må ha vært hemmende for skuespillerne, men var kanskje nødvendig for at regissøren skulle skjønne hva som skjedde under innspillingen. 

Spesielt i starten av filmen oppleves språket som fremmedgjørende. 
Heldigvis går det seg til. 

Fremstillingen av Behring Breivik vil provosere 

Så er det fremstillingen av Anders Behring Breivik. 
Når vi ser bilder av den virkelige terroristen fra rettssalen, ser vi et monster. 
Høy, blond, iskald, ondskapsfull. 
Greengrass har valgt en annen tilnærming som nok vil provosere mange. 

Danielsen Lie spiller ham nyansert. 
Det er et mørke her vi bare aner konturene av. 
Sekvensen fra politiavhørene, hvor gjerningsmannen sitter og drikker cola og spiser pizza etter å ha drept 77 mennesker, er skremmende god. 
Det er ikke slik vi vil se ham. 
Vi vil se en Hannibal Lecter slik, ikke en av oss. 

Tolkningen av terroristen som noe annet enn djevelen selv, gjør 22 july til en bedre og mer problematisk film. 

Danielsen Lie overspiller ikke. 
Han fremstår som en blanding av iskald og stakkarslig. 
Skal vi synes synd på ham? 
Ha sympati? 
Nei, men kanskje burde Greengrass vært klarere i sin skildring av terroristen. 

Det virker som om regissøren selv også har problemer med å forstå motivasjonskraften og hatet som lå bak terroren. 
22 july gjør deg ikke klokere på hva som egentlig foregikk i hodet hans. 

Holder avstand til ødeleggelser 

Filmens andre hovedsynsvinkel er Viljar, hans familie og broren som kom fysisk uskadet fra øya. 

Her kommer det litt følelser og menneskelighet inn i skildringene. 
Samspillet mellom den skadede Viljar og broren Torje er sterkt, men også her holder Greengrass tilbake og skyr det sentimentale. 

Ulempen med regissørens dokumentariske stil er at intensiteten forsvinner. 
Filmen er på grensen til for kjølig. 
De enorme ødeleggelsene og psykiske senskadene som ofrene fortsatt lider av, holdes på avstand. 

Det gjør 22 july til en enklere film å se enn Poppes Utøya, og sistnevnte gjorde derfor et langt sterkere inntrykk. 
