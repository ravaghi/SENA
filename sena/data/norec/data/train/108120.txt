Fantastisk nok!
Glitrende filmteknikk og rørende og velspilt engasjerende tullball i ca. den rareste historien man kan tenke seg. 

HANDLER OM: 
Løselig basert på en novelle av F. Scott Fitzegerald handler dette om en mann, Benjamin, som fødes som en olding i en velhavende sørstatsfamilie, og derfor blir overlatt til et aldershjem. 
Etter som årene går, blir han yngre og yngre. 
Livet hans blir selvfølgelig et vidtfarende eventyr, men mye sentrert omkring hans kjærlighetsforhold til unge Daisy, som han altså gjennom livets gang skifter aldersståsted med... 

Nominert til 13 Oscars. 

DOM: 
Dette er en fantastisk historie! 
Den er dertil lang (nesten tre timer), omstendelig og konsentrasjonskrevende. 
Men likevel nesten forunderlig engasjerende og flott; den består absolutt sin egen lakmustest: 
Man lever med, føler med og får lov til å trenge inn i disse fantasipersonene. 
Som tross all teknikk og liksom-forutsetninger blir levende og spennende underveis. 

At filmen som fortelling løper så utrolig fritt og ledig, er ingen selvfølge. 
Det er omfattende dataanimering her, ikke minst av kroppen til Brad Pitt - som altså går fra å være en lallende olding-baby, via alderdommens krumbøyde begrensinger, innom manndommens svakhet, ungdommens spenst - for til slutt å eldes mot barndommen (da, for øvrig, animasjonsoppgaven åpenbart blir umulig og barneskuespillere overtar.) 

En annen sentral suksessfaktor i filmen, er humoren. 
Fint spredd ut, glimrende ivaretatt. 
Noen scener er klassisk kostlige. 
Som når Pitt som kåt 14-åring i en 74-årings kropp mister svenndommen på et new oreleansk bordell. 

Mye hviler også på samspillet mellom de elskende, Cate Blanchett og Pitt. 
De har det ikke, og får det ikke, enkelt gjennom årene. 
Men det er fine passasjer av virkelig godt turnert melodrama og rendyrket romantikk. 
Sminkingen av Blanchett som den gjennomgående, eldgamle og svært syke «fortelleren», er for øvrig også helt fantastisk. 

Noen innvending? 
Jo da, de kan man godt finne. 
Som at nesten tre timer, er en fryktelig lang film. 
Og at man i en historie som denne kan, som publikummer, bli manisk opptatt av at de ymse aldrene skal stemme med de menneskebildene som presenteres. 

Men likevel, og alt i alt: 
En fantastisk historie! 
