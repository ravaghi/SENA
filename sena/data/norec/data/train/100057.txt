De Plagede - «Diktarplager - evig er ordet»
Ambisiøst prosjekt, kun halvt forløst. 

Bak navnet De Plagede gjenkjenner vi Lars Bakke og et par andre av hans nordgudbrandsdalske kumpaner i LoMsk. 
Platen er basert på en kabaret med tekster av Tor Jonsson, Olav Aukrust og Knut Hamsun som tar for seg diktning og drøfter myten om en kunstner må være plaget for å kunne dikte. 
Kabaret-utgangspunktet merkes godt - spennet mellom skjemt og alvor er tidvis litt for stort, fra kveding til metal (!), og visualisering av de mer livate numrene savnes. 
Det er nemlig de mer tradisjonelle låtene - med tradisjonell bandbasis - som fungerer best i dette pop- og visebaserte prosjektet med klare innslag av norsk folkemusikk. 
Derimot utnyttes Endre Skjåks mange resitasjoner med sitt atmosfæriske tonefølge mellom låtene såpass bra at de godt kunne vært ytterligere utbygd. 
Når det er sagt, så skal du lete lenge etter en norskspråklig plate med bedre tekster - de står naturlig nok utmerket på helt egne bein også... 

Anbefalte kjøp: 
«Fylgje og Fylgja», «Om hundrede år er allting glemt» og «Norsk kjærleikssong». 
