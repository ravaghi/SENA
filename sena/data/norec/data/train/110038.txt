Guren Hagen:«La lyset stå på» 

(Grammofon) 

Enda en lun hedmarking. 

Ti album har det etter hvert blitt på rendølen Guren Hagen som sakte, men sikkert har opparbeidet seg et stadig større og trofast publikum med sine lune hverdagsviser. 
Og du vet hva du får når du setter på en plate med ham. 

Denne gangen tar Hagen kanskje større melodiske avstikkere fra vår hjemlige visetradisjon enn tidligere, uten at han kan kalles vågal av den grunn. 
Men det ligger klanger fra både svensk og irsk folkemusikk bak Hagens fine, varme stemme på «La lyset stå på». 
Tekstene er enkle, men aldri banale, og Hagen skårer på å bruke sin egen dialekt, noe som gjør at ordene kommer enda nærmere lytteren. 

Traust, stødig og hyggelig - som alltid fra denne karen. 

BESTE LÅT: 
«Bakenom alt» 
