Siemens SF65
Neste 1.3 megapiksels-mobil fra Siemens er ingen profftelefon, men heller et lite designikon. 
Den er overraskende pen og tar gode nok bilder, men er den bra som telefon? 

Megapikseltelefonene fortsetter å synke i pris og det lanseres stadig flere varianter. 
Langt fra alle disse er ment for proffe brukere, og Siemens SF65 er faktisk rettet mot de mer motebevisste brukerne, og vil muligens også falle i smak hos den kvinnelige delen av kjøperne. 

Designen er den viktigste grunnen til dette. 
Telefonen er iPod-hvit og absolutt over gjennomsnittlig stilig. 
Fronten er minimalistisk, med bare et lite LED-lys som blinker ved innkommende samtale eller melding, mens på baksiden er kameralinsen plassert. 
Langs høyre side sitter volumknappene og kamerasnarveien. 
Vi merker at telefonen ikke har noe eksternt display, noe vi finner ganske upraktisk. 
Du kan riktignok dreie skjermen rundt slik at den interne skjermen havner på utsiden, men det eneste som skjer da er at kameraet blir aktivert. 

Feminine trekk? 

Når vi åpner telefonen, fortsetter det gode visuelle inntrykket. 
Tastaturet er sølvfarget, stort og tydelig, og passer fint sammen med resten av telefonen. 
Men vi legger også umiddelbart merke til en negativ ting  skjermen er liten. 
Overfor skjermen finnes det også dedikerte zoom-knapper, som benyttes i kameramodus. 

Layouten på tastaturet byr ikke på noen overraskelser, og vi liker som sagt at knappene er såpass store og tydelige. 
Men de har ett problem 
 de er ofte lite responsive. 
Ofte måtte vi trykke flere ganger på knappene for å få resultat, og det er jo litt irriterende. 

Skjermen telefonen bruker har en oppløsning på 128x160 piksler, med 65.000 farger. 
Det er ikke spesielt imponerende, spesielt med et megapikselkamera om bord. 
Riktignok er skjermen klar og tydelig, og er lesbar under de fleste forhold. 
Det er bare størrelsen som plager oss, den er helt klart underdimensjonert. 

Trege menyer 

Menysystemet ligner på de fleste Siemens-telefonene, men har likevel gjennomgått noen endringer. 
Ikonene ser ut som de har gjort på alle de nyeste Siemens-mobilene, men i undermenyene har ting blitt lettere stokket om. 
Vi skal også innrømme at ikonene i hovedmenyene ikke er det peneste vi har sett, spesielt når de er presset sammen på den lille skjermen. 
Og til slutt 
 menysystemet er også noe tregt. 
Ikke like ille som tilfellet er med noen av de nyere Nokia-telefonene, men likevel langt fra det beste vi har sett. 

Funksjonsmessig er Siemens SF65 midt på treet. 
Den har det aller meste av standardfunksjonalitet som MMS, GPRS, avtalebok, kalender, Javaspill og polyfonisk lyd. 
Det er plass til infrarød port, slik at du kan sende filer over til andre enheter. 
Men noe særlig mer enn dette er det ikke plass til. 
Ingen Bluetooth, ingen MP3-avspilling og ingen minnekort. 
SF65 er rett og slett en relativt standard telefon i fint skall, med gode kameramuligheter. 

Og kameraet fungerer veldig tilfredsstillende. 
Du aktiverer det altså ved å vri skjermen helt rundt, og da holder du telefonen horisontalt som et ekte kamera. 
Hele skjermen brukes som søker, og mens du er i kameramodus kan du bruke taster ved siden av skjermen for å gå inn i menyen og justere innstillinger. 
Volumtastene på oversiden kan du bruke til å aktivere den kraftige blitzen som lyser opp i mørket, mens zoomknappene brukes logisk nok til å forstørre bildet. 
Zoomnivået er på 4x, men du kan faktisk zoome inn med mye mindre intervaller enn på de fleste andre kameratelefoner. 
Kvaliteten blir likevel ganske redusert, slik tilfellet er med ren digital zoom. 

Kameraet har forresten ikke støtte for videoopptak, noe som er nesten ganske uvanlig i dag. 
Minnestørrelsen er på 21 MB, og det bør holde, tatt i betraktning at du ikke kommer til å legge inn musikk- eller videofiler på telefonen. 

Ikke proft 

Kvaliteten på bildene er ikke helt på nivå med de aller beste megapikseltelefonene (for eksempel Sony Ericssons S700 og Samsung D500), men bildene holder grei standard. 
Vi merker at kontrastene ikke bevares spesielt bra, og fargene er noe utvasket, men motivene synes likevel tydelig og bildene er klare. 
Som vi har sagt mange ganger før, dette er ingen erstatning for et skikkelig digitalkamera, men på den andre siden finnes det jo også kvalitetsforskjeller telefoner i mellom, og der er ingen grunn til å gå for dårligere bilder enn nødvendig. 
Men Siemens SF65 leverer bra nok. 

Så hvem egner denne telefonen seg for? 
Som sagt er den pen, lett og liten og har gode kameraegenskaper. 
Så er det en slik telefon du trenger er det et godt valg. 
Men da må du leve med trege menyer og taster og en liten skjerm. 
For bare noen hundre kroner mer kan du få kjøpt en nesten profftelefon med mye bedre funksjonalitet, men som er større og tyngre, og heller ikke like pen. 
Valget er ditt, men Siemens SF65 er bare passe god i våre øyne. 
