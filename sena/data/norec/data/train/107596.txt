Vidar Busk/Kid Andersen/Junior Watson «Guitarmageddon»
(Blue Mood/Grappa) 

Gitartoppmøte med så løs jakke at jakka er kastet for lenge siden... 

«Guitarmageddon» er i hovedsak prosjektet til Kid Andersen, nordmannen som fra sitt California-eksil i det siste har turnert jevnt med munnspill-legenden Charlie Musslewhite. 
Sammen med to av sine egne idoler, Vidar Busk og Junior Watson, serverer han her realt gyngende party-blues med en så autentisk gromlyd at du som lytter hele tiden har en følelse av å være i det samme trange lokalet som gutta. 
Til tross for at det er snakk om tre sterke gitarist-personligheter, finnes ingen konkurranse på «Guitarmageddon» - bare et knippe smørsmilende feelgood-låter i klassisk vestkyst-tapning. 
Storveis moro! 
