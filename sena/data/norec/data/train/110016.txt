Øvre alder: 11!
Denne filmen vil ha et ytterst smalt nedslagsfelt, jeg vil anta mellom seks og elleve år. 

Det er en del action og spennende moro her, som jeg vil anta har et klart frydefullt potensiale for omtrent dette alderstrinnet. 
De yngre vil bli noe skremt, de eldre henge seg opp i «uvesentligheter» som manglende sammenheng i handlingen, for mye sentimentalitet, helt klart i overkant enkle persontegninger. 

Det handler om sønn og stefar, som ikke har allverdens beste forhold. 
Men en dag får sønnen inn noen ytterst svake radiosignaler, som han tror er fra sin eventyrlystne bestefar: 

Bestefaren har funnet en mystisk øy, tidligere besørevet av klassiske eventyrfortellere som Jules Verne, Jonathan Swift og Robert Louis Stevenson. 
Far og sønn tar av gårde, og får følge av en tvilsom helikopterpilot og hans megasøte datter. 
Datteren går i shorts. 
Og det går som man kan tenke seg. 

Filmen er en oppfølger av «Reisen til jorden indre» fra 2008, også den sterkt inspirert av Jules Verne. 
Den gangen var det forholdsvis ukjente skuespillere. 
Det kan man knapt nok si nå - så opplegget er utvilsomt antatt å lønne seg. 
En ikke altfor risikabel spådom må bli at det ligger an til mer - enda mer. 
