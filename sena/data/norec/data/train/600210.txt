Moderne mesterverk
**Aldersgrense: 
11 år ** 

Riggan Thomson (Michael Keaton) prøver å blåse nytt liv i karrieren ved å satse alt på et ambisiøst Broadway-stykke. 
Han er kjent for sine superhelt-filmer «Birdman 1, 2 og 3», men sa nei til en fjerde film og karrieren har stort sett vært død siden. 
Han ønsker at stykket skal legitimere ham som en ordentlig kunstner. 

Livet bak sceneteppet er imidlertid ikke bare champagne og langstilkede roser. 
Han sliter med å holde sine motspillere i sjakk, og i tillegg må han forsøke å ta vare på sin unge datter som har slitt med narkotikaproblemer. 
Men det er hans indre demoner som plager ham mest. 
Inni hodet sitt hører han hele tiden stemmen til den gamle rollefiguren sin, Birdman. 

Dette formidles i filmen gjennom at de to har lange samtaler med hverandre hvor stemmen i hodet faktisk er synlig for oss i fullt superhelt-kostyme. 
Surrealistisk, men svært virkningsfullt. 

Et annet virkemiddel regissør Alejandro González Iñárritu har brukt, er de flytende overgangene. 
Med få unntak virker det som nesten hele filmen er spilt inn i en eneste lang tagning. 
Scenene flyter i hverandre, mens ulike karakterer gjør sin entré eller sorti. 

Filmene fortjener alle ni Oscar-nominasjoner og sine to Golden Globe-priser. 
Et moderne mesterverk. 
