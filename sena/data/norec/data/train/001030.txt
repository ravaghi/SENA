Vakre epistler
Bellman: 
Mainly Mute 

Det har gått tre år siden Bellman gjorde seg bemerket på Urørtfinalen, men fortsatt hviler det noe uforløst over larvikingens drømmepop. 

På dette debutalbumet skynder han seg langsomt over nennsomme, detaljrike lydlandskap. 
Det låter høstlig, storslagent og vakkert, men dessverre har Arne-Johan Rauan ikke helt funnet formen som låtskriver. 
Dette merkes spesielt når han lener seg mot den kommersielle, litt lettvinte delen av popmusikken. 
På dette området blir han fort banal og forutsigbar, noe spesielt den Keane-aktige ”Lost My Way” og lett "I Will Always Love You"-apende ”Sleep Forever” lider under. 

Bellman er best når han lar poplåt være poplåt og heller fokuserer på det stemningsskapende. 
De beste øyeblikkene på Mainly Mute er nettopp slike; hør ”Sculp Me A Dream” og Urørtfinalisten ”All That Is Beautiful”. 
Her får den musikalske tundraen friere utløp, det blir dramatisk og dirrende, og det kler den spede stemmen hans godt. 

Mainly Mute viser en artist som har funnet lyden, men som har litt igjen på å finne melodiene som passer. 
