Golf for alle
Tro til navnet, står «Everybody's Golf» frem som et golfspill rettet mot alle målgrupper. 

Resultatet er dermed et balansert, nøkternt og egentlig ganske forutsigbart spill. 

Se video fra spillet her! 
Se skjermbilder her! 

Det styrer i stor grad unna fiksfakseriet som å kjøpe egne køller, leie deg et rom på klubbhuset eller snakke tull med fyren i pro-shoppen, noe som gjerne preger andre golfspill som ønsker å skille seg ut. 

Balansen fortsetter i spillets tematisering. 
«Everybody's Golf» er på ingen måte realistisk, men det er heller ikke fest, støy og sukkertøy som i Nintendos «Mario Golf». 
Igjen havner det midt mellom. 

Det mest vågale spillet gjør, er å la deg endre litt på utseendet til figurene. 

Ta likevel ikke dette for å nødvendigvis være noe negativt. 
Golfsjangeren generelt er vel neppe den du søker til for å finne spenning, overraskelser eller eksotiske opplevelser. 

Er det golf du har kommet for, er det her «Everybody's Golf» presterer, i den grad det er mulig å gi en fullverdig golfopplevelse på en forholdsvis liten maskin som PlayStation Portable. 

Her har du det nødvendige: 
Golfkøller, golfballer og en serie golfbaner som venter på erobring. 

Etter å ha valgt fra forskjellige moduser slik som trening eller turnering, bærer det ut i grønn natur. 
Reglene kjenner du: 
Hvit ball skal i lite hull, og færre slag betyr flere poeng. 

Som i de fleste golfspill ligger selve utfordringen i det som skjer på «greenen» når du endelig skal pute ballen i hullet. 
Det som skjer i mellom er som regel betydningsløst. 

Du skal være blind, døv og født uten fingre for å ikke greie å få ballen fra «tee» til «fairway». 

Slagene i «Everybody's Golf» håndteres på den vante golfspill-måten som har blitt brukt i flere tiår. 
Ett trykk for å starte svingen, enda et trykk for å skyte. 
Treffer du riktig, går ballen langt og rett frem. 

På «greenen» (det feltet på banen hvor plenen er så snauklipt at noen må ha brukt fjorten arbeidsdager utstyrt med neglklipper), er det en rekke faktorer som spiller inn i målet mot suksess. 

Vind, tyngdekraft, helling og helt sikkert grasshøyde skal nøye beregnes før du slår. 

Utseendemessig er «Everybody's Golf» en vinner, fordi det ser friskt og avslappet ut. 
Figurene er karikerte og velanimerte, med hoder større enn det til min tidligere fransklærer (Hei, Gunnar!). 

For å heve jappe-faktoren litt, har utviklerne lagt til WiFi-støtte. 
Det betyr at du når som helst kan vippe frem «Everybody's Golf» og spille trådløst med venner og ukjente rundt deg. 

Trolig fungerer «Everybody's Golf» såpass godt fordi det har akkurat denne kvaliteten. 

På grunn av sin enkle og ukompliserte tolkning av golfsporten, passer det perfekt å lure opp av lomma i friminuttet, på bussen eller under et søvndyssende arbeidsmøte mandag morgen. 

Terningkast: 
Fore! 
