Canon PowerShot A710 IS
TEST: 
For deg med store lommer byr Canon på 6x optisk zoom og bildestabilisator i et relativt kompakt format. 

Canon er verdens største leverandør av kameraer og har noe for en hver smak i sitt sortiment. 
Mens Ixus-kameraene frir til den designbevisste som ikke trenger all verden av manuelle funksjoner eller zoomegenskaper, er A-serien myntet på den litt mer avanserte brukeren. 
PowerShot A710 IS, som erstatter A700, har fortsatt et relativt kompakt format, men innehar også mye av funksjonaliteten fra Canons mer avanserte G-serie. 

Den økte størrelsen gjør blant annet at du får et vassere objektiv enn det som sitter i Ixus-kameraene; 6x optisk zoom (35-210mm) med bildestabilisator er slett ikke til å kimse av. 
I tillegg er objektivet relativt lyssterkt med f/2,8 som største blender på vidvinkel og f/4,8 på tele. 
Makronærgrensen er 1cm, som gir rom for kreativitet på svært nært hold. 

CCD-sensoren er av den lille typen, 1/2,5", og kameraet tar bilder med 7,1 megapikslers oppløsning. 
Kameraet kan filme i 640x480-oppløsning, 30 bilder pr sekund, eller 320x240@60fps, som gjør at du kan spille av film i halv fart uten at den lugger. 

Ekstrautstyr 

En av kameraets store fordeler er muligheten for å koble på ekstrautstyr. 
Både vidvinkel- og telekonverter er å få kjøpt, som henholdsvis utvider vidvinkelen til 27mm eller tele til 367mm. 
I tillegg finnes en ekstern blits, undervannshus og 58mm "close-up lens", som lar deg fotografere på 25cm avstand uten å bruke makro (vanlig nærgrense er her 55cm). 

A710 IS er rikelig utstyrt med knapper. 
Zoomkontrollen er plassert foran utløserknappen, og på toppen av kameraet finnes et funksjonshjul som lar deg skifte mellom ulike bildemodi, P/A/S/M og filminspillingsmodus. 
A710 IS har også panorama-funksjon, der du får hjelp til å ta panoramabilder ved at f.eks. høyrekanten av det forrige bildet vises til venstre i bildet du er i ferd med å ta. 

Kameraet har også optisk søker, som først og fremst er grei å bruke dersom du vil spare på batterikapasiteten. 
For øvrig benyttes to AA-batterier i kameraet, og alkaliske (som følger med) gir bare 100 bilder etter CIPA-standarden (med skjermen slått på). 
Bytter du til NiMH-batterier, derimot, vil du kunne knipse 360 bilder med skjermen slått på eller hele 900 bilder dersom du kun bruker den optiske søkeren. 

LCD-skjermen er 2,5" stor, men er ikke utflippbar som den er på A640, som vi vil komme med en test av i nær fremtid. 
Oppløsningen er på 115.000 piksler - helt greit, men litt for lite til å kunne kalles knivskarp. 
For øvrig har skjermen god innsynsvinkel i begge retninger. 

Som vanlig for Canon-kameraer er det også en egen bryter som bytter mellom innspilling og avspilling. 
Vi synes ikke dette er en spesielt god løsning, og mener at Canon snart bør lære av andre slik at et lett trykk på utløserknappen automatisk bytter om fra innspilling til avspilling. 
Resten av knappeutvalget byr på det meste av det en trenger av funksjoner - piltaster med snarvei til blits og makrofotografering, meny- og display-knapp, en egen knapp for eksponeringskompensasjon og sletting av bilder og en for direkteutskrift. 
I midten av piltastene finner vi også func-knappen kjent fra andre Canon-kameraer som gir rask tilgang til bildeinnstillinger etc. 

Hyppig klokkestilling 

Kameraet har også et godt grep, og det er ingen problem å betjene kameraet med bare høyre hånd. 
En konstruksjonsmessig svakhet, derimot, er at kameraet ikke har noen intern klokke, og tar du ut batteriene, må du derfor stille klokka på nytt. 
I tillegg er det ikke mulig å ta ut minnekortet uten at batteriene også faller ut, som betyr at du blir nødt til å stille klokka igjen - irriterende! 

Oppdatering: 
Etter at en leser gjorde oss oppmerksom på at han ikke hadde det samme problemet, tok vi kontakt med Canon. 
Kameraet har et lite batteri som tar vare på dato og klokkeslett, men det har sannsynligvis vært defekt på vår testmodell. 

A710 IS byr ikke på noen store overraskelser i menyene - her har Canon lenge vært blant de ledende produsentene. 
Menyknappen gir deg hovedmenyen, som er delt opp i tre med fornuftige grupperinger av menyvalgene, og func-knappen gir deg kontroll over bildet som skal tas; det være seg hvitbalanse, ISO-verdi, bildekvalitet, selvutløser etc. 
For øvrig kan selvutløseren konfigureres helt fritt; både med tanke på antall sekunders forsinkelse og antall bilder som skal tas. 
Kameraet har også støtte for manuell fokusering, som gjøres via et forstørret sentrum i bildet, og har også fargeinnstillinger og den morsomme funksjonen "fargevariasjon" der du beholder én farge i bildet mens resten blir sort/hvitt. 

Ytelse 

Canon PowerShot A710 IS yter varierende. 
I seriefotografimodus er kameraet ganske raskt, men ved vanlig bruk, oppleves kameraet som noe tregt når det gjelder lagring av bilder. 
Autofokusen er det lite å utsette på - nipunkts-AiAF som også finnes i f.eks. 800 IS er lynrask og presis, selv i dårlig lys. 
Den fullstendige tabellen ser du under: 

Bildekvalitet 

Canon har lenge hatt for tradisjon å levere bilder som er lette å like, og det gjelder selvsagt også for A710 IS. 
Kameraet egner seg godt til allround-bruk; det være seg så vel utendørs som innendørs, men ikke uten svakheter. 

For det første brennes himmelen ofte ut på utendørsbilder, noe som har vært et "varemerke" for Canon lenge. 
Å få med detaljer i himmelen krever at du enten bruker eksponeringskompensasjonen eller foretar lysmåling mot himmelen, men sistnevnte er ikke alltid mulig siden fokus og lysmåling ikke gjøres separat. 
Ellers øyner vi også litt kromatisk feilbrytning i bildekantene, men objektivet gir god skarphet på bildene. 
På vidvinkel er det også merkbar fortegning. 

Innendørsbildene liker vi godt - blitsen har riktignok en tendens til å gi røde øyne, men spres godt i rommet. 
Velger du å ta bilder uten blits, vil du sette pris på bildestabilisatoren som gir deg 2-3 trinn lenger lukkertid å gå på. 
Merk imidlertid at du må slå av bildestabilisatoren dersom kameraet står stille, ellers vil den forårsake at bildet blir uskarpt, ironisk nok. 

Med tanke på ISO-støy gjør kameraet det rimelig godt - støy er ikke spesielt synlig før på ISO 400, og selv på dette nivået er det ganske akseptabelt uten å viske ut for mye detaljer. 
På ISO 800 er tilstanden en del verre, men ikke så ille at det ikke kan brukes til nød dersom du er avhengig av at bildet blir så skarpt som mulig og bare har tenkt til å skrive ut i 10x15 eller tilsvarende. 
Det hadde for øvrig vært interessant å se hvor godt kameraet hadde gjort det på dette punktet med en 1/1,8" CCD-brikke i stedet for 1/2,5". 

Konklusjon 

Canon har god tradisjon for å lage gode kameraer, og A710 IS er intet unntak. 
Med god bildekvalitet, 6x optisk zoom, bildestabilisator og det du trenger av manuelle funksjoner (ikke RAW, dog), har vi lite å utsette på dette kameraet, selv om vi gjerne skulle hatt en videre vidvinkel for å bli ordentlig fornøyde. 

Et par småting trekker også ned - for eksempel skulle vi gjerne ha sett at kameraet hadde hatt litt bedre batterilevetid enn 100 bilder med alkaliske batterier. 
Vær også klar over at PowerShot A710 IS er noe større enn det tradisjonelle lommekameraet. 
