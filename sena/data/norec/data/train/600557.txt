Hardy redder filmen
Krim/thriller/biografi 

USA 2015 

Regi: 
Brian Helgeland 

Manus: Brian Helgeland basert på boken “Profession of Violence: 
Rise and Fall of the Kray Twins” av Jon Pearson 

Skuespillere: 
Tom Hardy, Emily Browning, Christopher Eccleston 

Aldersgrense: 
15 år 

Det er to gode grunner til å se denne filmen. 
Tom Hardy og Tom Hardy. 
Han spiller nemlig begge gangstertvillingene, Ronald og Reginald Kray som terroriserte London på 50— og 60-tallet, og han gjør det helt fabelaktig. 
I tillegg er det en utrolig interessant historie. 

Jeg er mindre begeistret for det filmatiske grepet regissør Brian Helgeland har gjort med å la Reginalds kone Frances (Emily Browning) være filmens fortellerstemme. 
I tillegg er det mye av det mørke og voldelige som er utelatt, så vi sitter igjen med en ganske romantisert versjon av tvillingens liv og virke. 
I alle fall i forhold til det som står i boken “Profession of Violence: 
Rise and Fall of the Kray Twins” av John Pearson som filmen er basert på. 

Pearson intervjuet tvillingene mange ganger over flere år, og noe av det de fortalte om, turte han ikke å fortelle før de begge var døde, som at de i oppveksten hadde sex med hverandre for å skjule at de var biseksuelle. 

Jeg er usikker på hvorfor Helgeland har tatt seg slike kunstneriske friheter, for det gjør tvillingene og hendelsene mindre interessante enn de faktisk var. 
Men alt i alt, hvis jeg ser bort ifra faktafeil er det absolutt en underholdende film. 
Og som sagt, Tom Hardy er grunn nok til å se filmen. 
