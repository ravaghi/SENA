Snarveien til sunn veggismat
Kokebok: 
Man trenger ikke være vegetarianer for å glede seg over disse svenskenes fristende retter. 

David Frenkiel og Luise Vindahl 

Green kitchen - hjemme 

251 sider 

Spartacus 

Oversatt av Lisbeth Kristoffersen 

Jada, vi vet det. 
Vi bør spise mindre kjøtt og raske karbohydrater og mer frukt og grønt. 
De fleste av oss har helt sikkert ikke vondt av å få inn noen flere vegetarretter på repertoaret. 
Men så kommer den travle hverdagen, og plutselig var det mye enklere å røre sammen de pastarettene vi kan lage i blinde. 
Men frykt ikke, hjelpen er nær. 

De populære, svenske vegetarbloggerne David Frenkiel og Luise Vindahl innleder nemlig sin nye bok med et knippe anvendelige basisretter som utgjør stammen i flere av de øvrige rettene i boka, og som kan kombineres i det nært sagt uendelige. 
Så ved å bunkre opp med kokte linser, hummus, tomatsaus, pannekakerøre, pesto, quinoa og ovnsbakte rotgrønnsaker, har du mange snarveier til raske og sunne vegetarretter. 
Dette er selvsagt mest anvendelig hvis du faktisk har tenkt å spise vegetarisk mange dager på rappen, og egner seg ikke like godt hvis målet er å legge inn en kjøttfri dag i uka. 

Boka er videre delt inn i kapitler for frokost, mat som er egnet som medbrakt lunsj, hverdagsmiddager, helgekos, tilbehør og desserter. 
Bildene er fargerike og fristende, og etter å ha prøvd ut en håndfull retter, er jeg positivt overrasket over resultatene, i og med at såkalte sunne alternativer ofte har en tendens til å se bedre ut enn de faktisk smaker. 
Chiapudding med bringebærmousse gikk for eksempel ned på høykant, de samme gjorde quiche med spinat og fetaost, selv om det her ble anført at bunnen var i tørreste laget. 

Frenkiel og Vindahl er flinke til å finne fram til gode kombinasjoner, slik at rettene får smaksmessige kontraster samtidig som de ulike næringsstoffene man trenger inngår i retten. 

Forfatterduoen sper på med små anekdoter og en hel del bilder fra familielivet. 
De har åpenbart barn som synes at denne typen mat er helt topp. 
Det har ikke vi, skulle det fort vise seg. 
«Er dette mat?», spurte den yngste, da vi hadde dekket til kvelds med en hel rekke retter fra boka. 
Hun er til vanlig langt ifra vanskelig i matveien, men det aller meste av denne maten ble kontant refusert. 
Kanskje kreves det mer tilvenning. 
Men det ga også en viss mistanke om at rettene i denne boka vil slå bedre an hos et voksent publikum enn hos de minste. 

Les flere kokebokanmeldelser her: 
