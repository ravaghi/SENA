Fengselsjul med Kvitnes
Slo seg sammen med Koret på Botsen og amerikanske stjernemusikere. 

JULEALBUM: 
Det er skrevet en rekke sanger om å sitte i fengsel i jula, den tida på året man kan føle seg ekstra alene. 
Blant mine favoritter er Steve Earles «Christmas In Washington», Seasick Steves «Xmas Prison Blues» og John Prines «Christmas In Prison». 

I fengsel Henning Kvitnes har som Johnny Cash tatt med seg musikerne inn i fengselet, men ikke bare for å spille. 
Med seg på albumet «Bortkomne julestjerner» har han koret i Oslo Fengsel, eller Botsfengselet som det het før. 
Det er — av naturlige årsaker — et reint mannskor, men med Charlotte Fongen som dirigent. 
Ved sin side har de et fabelaktig band som i høst har turnert med Rikskonsertene i det noe amputerte turnéprosjektet «Freedom! 
Sanger som forandrer verden». 

Amerikanske musikere 
Det dreier seg om musikere som har spilt med størrelser som Bob Dylan, Emmylou Harris, Steve Earle og Tom Waits, fra amerikanerne Larry Campbell (gitarer, mandolin, banjo, fele) og Brady Blade (trommer. perkusjon) til svenske «Bebe» Risenfors (trekkspill, saksofon, klarinett, piano, trøorgeI) og norske Jørun Bøgeberg (bass) og Kvitnes sjøl (sang, akustisk gitar). 

Det kan vanskelig gå galt, og det gjør det heller ikke. 
Og det koret mangler av presisjon og eleganse, tar det igjen i maskulin kraft og energi. 
De synger med det nebbet de har, for å si det sånn. 
Noen steder begrenser de seg til nynning, men sjarmen med dette prosjektet er at det på en måte blir viktigere hvem som korer enn selve resultatet. 
Og er det så forbaska nøye, da? 

Kvitnes har sjøl en rusten stemme som kler koret godt, og prosjektet har noe av den samme stemningen som da Ole Paus spilte inn juleplate på Møtestedet for hjemløse og rusavhengige i Oslo for fire år siden. 

Hillestad-produksjon 
Som på Paus-plata har Erik Hillestad gått for en trygg og ukomplisert produksjon, der bandets medlemmer først og fremst bygger opp under koret og Kvitnes' rustne sang. 
Musikken er plassert i et ruftsete countrylandskap, med snev av folkemusikk og jazz på toppene — og der bandet har lagt seg på en neddempet linje framfor å briljere slik vi veit de kan. 

Kjente sanger 
Mer overraskende er det at man ikke har gått litt lenger ned i julesangbunken enn til gjengangere som «Stille natt», «Deilig er den himmel blå», «Jeg er så glad hver julekveld» og «Deilig er jorden», og at det er sanger på både engelsk og norsk. 
«Mary's Boychild» som en slapp reggae var kanskje ikke så lurt, men også her er det positive overraskelser. 
Aller best er Shawn Colvins fengende «Veien som går inn til Betlehem», med norsk tekst av Ingvar Hovland (en sterk konkurrent til årets julelåt!), Woody Guthries alvorlige «Peace Call» (med melodi av Eliza Gilkyson) og en seig «Mitt hjerte allltid vanker». 

Kvitnes og Koret på Botsen synger i Kulturkirken Jakob i Oslo fredag 17.desember. 
