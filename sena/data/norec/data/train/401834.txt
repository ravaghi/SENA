The 1975:Årets fineste popmusikk ... 

... men bare av og til, og litt for sjelden. 

Innsalget av engelske The 1975s tredje album er mildt sagt vellykket. 
«Tiårets band», forteller forsiden av magasinet Q, innflytelsesrike Pitchfork bruker mye plass på en gjennomgang av alle de 15 låtene, mens NME i sin karakter 5 av 5-anmeldelse kaller dette årtusenets svar på Radioheads legendariske OK Computer. 

Unison ros for A Brief Inquiry Into Online Relationships, altså. 
Et album som ærlig talt ikke umiddelbart føles som en klassiker, selv om høydepunktene er store. 

Mer fokusert sjangerblanding 

29-åringen Matthew Healy og hans The 1975 slo gjennom med et smygende brak i 2013. 
Bandet fra Manchester ble stort i hjemlandet. 
Kritikerne ellers i verden trakk på skuldrene, men den unge fanskaren vokste jevnt og trutt. 
Det var noe ved de catchy poprock-låtene med smått klagende tekster som bet seg fast. 

Innen oppfølgeralbumet kom i 2016, var de et stadionband. 
Men selv med noen knallåter om bord var I Like It When You Sleep, for You Are So Beautiful Yet So Unaware of 
It en for lang og ambisiøs overdose av alle sjangere. 

Så hva nå? 
Musikalsk kan man notere mer florlett og fengende synthpop, herlig skurrende elektronika, akustiske og storslåtte ballader, én lett støyende gitarlåt, et par kutt som leker i jazzland, litt soul og et fiks ferdig stadion-anthem helt til slutt. 
Litt av alt igjen, altså, og spriket er en utfordring for The 1975. 

For skal slikt fungere, må enkeltlåtene være sterke i seg selv. 
Det er ikke alle 15 her. 
De rene synthpoplåtene som oser av et modernisert 80-tallssound, er blant det fineste man kan få av pop nå, men ting døser inn i det kjedsommelige når balladeriet etter hvert setter inn for fullt. 

Til en skadet generasjon 

I intervjuet med nevnte Q sier en ikke spesielt beskjeden Matthew Healy at The 1975 representerer millenniets generasjon, fordi den er «musically all over the place and it’s particulary mentally unwell». 
Han snakker nok strengt tatt om seg selv etter noen røffe år med suksess, men også depresjon, heroinavhengighet og en vellykket rehab. 

Samtidig skriver han om og for denne generasjonen som er vokst opp med – og definitivt skadet av, ifølge Healy – vår altoppslukende digitale virkelighet. 
«Om kjærlighet, frykt, sex og tap i den digitale tidsalder», som han beskriver albumet. 

Healy har gått på en smell, men mener han har lært, vokst og vil fortelle om det. 
Med store ord. 
Spørsmålet er vel om det omfattende innholdet hans faktisk når frem til en lyttergruppe som jager hits og enkeltlåter og neppe prioriterer å nærstudere et album med nesten en time med musikk. 
Det svaret er ikke gitt. 
