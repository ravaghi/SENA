Hilde Louise Asbjørnsen:«Birdie Blues» 

Upnorth Discs 

På sin annen utgivelse fremstår Hilde Louise Asbjørnsen som en bunnsolid jazzsanger i en tilbakelent, ofte moderne og funky, New Orleans-inspirert musikk. 

Låtene, skrevet av Asbjørnsen, er melodiske og tiltalende, og bandet gjør en fremragende innsats. 

Karin Krog har produsert, og arrangementene er ved pianist og kapellmester Anders Aarum, som spiller funky eller lyrisk. 

Trompetist Kåre Nymark jr. og saksofonist Børge-Are Halvorsen står for fine solistiske innslag. 

Hilde Louise Asbjørnsen har en særpreget stemme og full kontroll. 

Uten å være spesielt revolusjonerende eller nyskapende er dette musikk det er behagelig å lytte til, og mot slutten vekkes vi opp av Per Zanussis sagspill på «Spring Song». 

CARL PETTER OPSAHL 
