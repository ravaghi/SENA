Filmstjerner på ferie
"Mamma Mia"-oppfølgeren er et fnisete jentevorspiel av en film. 

Mamma Mia: 
Here We Go Again! 

Komedie/Musikal 

USA 2017 

Regi og manus: 
Ol Parker 

Skuespillere: 
Amanda Seyfried, Pierce Brosnan, Meryl Streep, Colin Firth, Stellan Skarsgård, Cher, Andy Garcia, Julie Walters, Christine Baranski, Lily James 

Aldersgrense: 
Tillatt for alle 

"Mamma Mia" (2008) hadde alt: pittoreske greske omgivelser, florlette romantiske forviklinger og en hel bande filmstjerner i tilbakelent, uhøytidelig feriemodus. 
Og rett som det var brøt disse filmstjernene ut i kjente og kjære ABBA-slagere. 
Det finnes knapt en kvinne i vår del av verden som har vært den samme siden. 

I oppfølgeren er mye av handlingen lagt til 70-tallet, og Meryl Streep – selve hjertet i forrige film – er ikke lenger med. 
Men hva gjør vel dét når humoren er like lettbent, nostalgien er like skamløs og Cher dukker opp for å synge "Fernando" i duett med Andy Garcia? 
Og hvem gidder vel henge seg opp i at plottet bare er en unnskyldning for å føre oss fra sang til sang? 
Og hvilken rolle spiller det om den unge og den eldre Donna har forskjellig farge på øynene? 
Dette er jo likevel bare tull og tøys og kitsch. 

Dere vet selv hvem dere er, dere som kommer til å elske denne filmen samme hva anmelderne måtte mene. 
Undertegnede, derimot, har nå sett to "Mamma Mia"-filmer på ett døgn – jeg kunne jo ikke vurdere toeren uten å ha sjekket ut eneren – og har sjelden følt sterkere trang til å leie noe med Chuck Norris. 
