Bonjour Tristesse
Bittersøtt, men noe ensformig møte med kultforfatter Francoise Sagans liv. 

HANDLER OM: 
Den bråmodne 19-åringen Francoise Quoirez (med pseudonymet Sagan) skapte praktfull skandale med «Bounjour, Tristesse»; en roman forut for sin tid med sin åpenlyse skildringer av sex og kvinners drømmer. 
Forfatteren traff en generasjon desillusjonerte mennesker, særlig ungdom, med sin fordomsfrihet. 
Filmen belyser Sagans brokete og utagerende liv, hennes kjærlighet til menn og kvinner, hennes rusproblemer - og hennes innsiktsfulle betraktninger over egen ensomhet. 

DOM: 
Det hele begynner friskt, med en frekk og velspillende Sylvie Testud som den unge Francoise, en kvinne som elsker nuet, heftige biler, kasinoer, champagne og intime forhold. 
Regissør Diane Kurys følger hennes liv kronologisk; et kvinneliv ikke ulikt en annen fransk kvinnelig sensasjon, Edith Piaf. 
I likhet med Piaf lot Sagan seg bruke av omgivelsene, flyktige forhold og dop var gode følgesvenner når ensomheten skulle holdes på armlengdes avstand. 

Tonen er bittersøt og ettertenksom, men filmen surfer for mye på overflaten til helt å trenge forbi de verbale skyts fra Sagans munn; den glir friksjonsfritt fra forhold til forhold, mer som raske øyekast enn skarp observasjon. 
