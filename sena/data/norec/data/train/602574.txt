Humørfylt Thor
Marvels «Thor: Ragnarok» tar opp tråden fra forrige film, men i en mye lystigere stemning takket være regissør Taika Waititi. 

Thor: Ragnarok 

Action/drama/fantasy 

USA 2017 

Regi: 
Taika Waititi 

Manus: Craig Kyle, Christopher Yost, Stephany Folsom, Eric Pearson 

Skuespillere: Chris Hemsworth, Tom Hiddleston, Cate Blanchett, Idris Elba, Jeff Goldblum, Tessa Thompson, Karl Urban, Mark Ruffalo, Anthony Hopkins 

Aldersgrense 12 år 

Filmskaperen og skuespilleren er fra New Zealand, har blant annet en Oscar-nominasjon for kortfilmen «Two Cars, One Night», og sammen med Jemaine Clement har han skrevet en av de morsomste filmene jeg vet om, «What We Do in the Shadows». 
Men han er langt fra tradisjonell, og superheltfilmer er ikke hans spesialitet. 
Heldigvis. 

For superheltverdenen trengte å røskes litt opp i spør du meg, selv om det av og til nesten blir så mye humor at det minner mer om en komedie. 
På papiret ser det ut som en vanlig dag på kontoret for tordenguden. 
Thor må hamle opp med diverse onde skapninger for å redde Åsgard og stoppe Ragnarok, men dialogen, karakterene og hendelsene rundt er mer fargerike og underholdende enn noen gang før, som The Grandmaster spilt av Jeff Goldblum og Korg spilt av Waititi selv. 

Den ligger litt i samme gate som Marvels «Guardians of the Galaxy»-filmene, og Chris Hemsworth imponerer med å være vel så morsom som Chris Pratt. 
Neste gang Thor dukker opp er i «Avengers: 
Infinity War» i 2018, og det blir spennende å se om Thor får beholde sine komiske sider, eller om han går tilbake til å bli en nokså endimensjonal muskelbunt. 
