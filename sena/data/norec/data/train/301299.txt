Reinspikka metalmoro
Gamlegutta i Testament svikter ikke. 

ALBUM: 
Det er ikke alle gamle travere forunt å sikte seg inn mot pensjonstilværelsen med en noenlunde oppadgående formkurve. 

Bay Area-thrasherne Testament kan til en viss grad det. 

Sult og entusiasme 

«Dark Roots of Earth» er ikke bedre en de klassiske førsteskivene eller forgjengeren, «The Formation of Damnation». 

Likevel, den gruser mye av det andre bandet har gjort, og Testament klarer fortsatt å skape en følelse av sult og entusiasme for en sjanger som tilbød sine beste riff på slutten av 80-tallet. 

Gnistrende soloer 

«Dark Roots of Earth» er dog mer enn opptint kjølevare. 

Den har et oppdatert lydbilde, det er mye pondus i slagordrefrengene til Chuck Billy og Eric Peterson og Alex Scolnick lever gyngende riff og gnistrende soloer. 

Noen av låtene skjemmes av halvkleine melodilinjer, men det er plukk i denne sammenhengen. 
Dette er i det store og det hele reinspikka metalmoro. 
