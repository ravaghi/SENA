Che- Geriljalederen 

Den første filmen handlet om hans bidrag til revolusjonen på Cuba. 
Film to tar for seg Guevaras forsøk på å gjenta bedriften i Bolivia på slutten av 1960-tallet. 

Igjen spiller Benicio Del Toro godt i hovedrollen, men filmen gir vage svar på hva som drev Guevara, og hvilke planer han egentlig hadde. 
Også denne gangen blir det mye jungelvaandring, spredte trefninger og forvirrende mange figurer. 
Det er dessverre ganske langtekkelig og kjedelig. 

Filmen starter i 1966, når Che lander i Bolivia, forkledd som forretningsmann fra Uruguay. 
Han drar ut i jungelen sammen med cubanske kamerater, og knytter seg til en gruppe bolivianske rekrutter for å starte en revolusjon i landet. 
Men det blir ikke like enkelt å vinne bolivianerne over på sin side som det var på Cuba. 
Dessuten får den Bolivianske presidenten Barrientos både mannskap og utstyr fra USA for å bekjempe det de ser på som en kommunistisk fare. 

Fremstår udugelig 

Hvordan det ender, vet de fleste av oss. 
Men hvorfor det ender slik, virker merkelig. 
Guevara fremstår her som en svak leder. 
Hans intensjoner er gode, hans fremtoning sympatisk og hans meninger intelligente. 
Men hans evne til å planlegge sin revolusjon skildres som nesten lattervekkende dårlige. 
Han har ikke kontroll over sine menn, har på langt nær nok midler og materiell til å sette i gang sin revolusjon, og ser ikke hvilken vei det bærer før det er altfor seint. 
Det er et mysterium hvordan denne mannen kunne få ikonisk heltestatus, for denne filmen stempler ham som udugelig. 

Forstyrrende rolle 

Benicio Del Toro spiller altså godt, som han stort sett gjør. 
Jeg beskrev det som ”lavmælt intensitet” i den første filmen, og det er også dekkende i film to. 
Men hva gjør Franka Potente her? 
Hun spiller revolusjonær venninne, men hennes rolle virker litt uklar for en historieløs kinogjenger som meg. 
Det virker å være mer her enn filmen forklarer. 
Og hva gjør Matt Damon i en bitteliten rolle som tysk prest? 
Det er sikkert ment som en vennetjeneste for Soderbergh, men det forstyrrer å se et kjent ansikt. 
Man tror automatisk at hans figur har mer å gjøre i filmen, men det har han ikke. 

Ufullstendig 

Det er jo prisverdig at regissør Steven Soderbergh har forsøkt å gi et bilde av hvordan det må ha vært å være i kretsen rundt Che Guevara i årene som gjorde ham til en legende. 
Det er flere sekvenser her som beviser Soderberghs gode egenskaper som filmregissør. 
Men jeg savner noe som gir oss mer innsikt. 
Først i filmens aller siste bilde ser vi noe som kanskje tolker Che Guevaras fremstøt i Bolivia. 
Var det kun av idealistiske årsaker, eller ville han også kopiere sin store helt Fidel Castro og få sitt eget Cuba 
