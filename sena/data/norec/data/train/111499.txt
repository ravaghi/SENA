Tine Thing Helseth:«Mitt hjerte alltid vanker» 

(Simax Classics) 

God jul med Helseth. 

Tine Thing Helseths nye juleplate er en god blanding av norske og utenlandske julesalmer og -sanger, utdrag av oratorier og andre store klassiske verker, samt én ny komposisjon, «Engledans», skrevet av henne selv. 

Med sitt dansepreg skiller den seg ut i klangbildet, selv om melodien ikke er utpreget original. 

Hun musiserer sammen med Det Norske Kammerorkester, med instrumentalsolister og sopranen Isa Katharina Gericke på noen spor. 
Helseth balanserer fint mellom massive gledesuttrykk og roligere og mer innadvendte melodier som «Mitt hjerte alltid vanker», «Eg veit i himmerik ei borg» og «Deilig er jorden». 
«Hymne» av Nils Larsen er en av melodiene som virkelig sitter. 

Arrangementene, hovedsaklig av Gaute Storaas, er stilrene og kledelige, selv om de av og til bikker mot det litt for pompøse. 
Men Helseths klang og uttrykksfullhet gjør i seg selv dette til en høyst hørbar plate. 
Det minst spennende er Händel-oratorie-ariene med sopransolist. 
Fint utført, men dette har vi hørt før. 

ANBEFALTE KJØP: 
«Hymne», «Ingen vinner frem til den evige ro», «Et lite barn så lystelig», «Angels from the realms of glory», «Deilig er jorden» 
