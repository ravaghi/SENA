Skal vi danse?
Kommode vil ha deg ut på dansegulvet. 

Kommode er et ekte hjertebarn. 
Det er et overskuddsprosjekt ledet av Eirik Glambek Bøe fra Kings of Convenience, med kompisene Øystein Gjærder Bruvik og Anders Waage Nilsen som de to andre kjernemedlemmene. 
De har spilt sammen i en årrekke; i hovedsak for egen skyld, ikke for publikum. 

Nå har de endelig gitt ut en langspiller – de spiller altså ikke bare for selv lenger. 

Med Glambek Bøes stemme som den ledende kraften, er det vanskelig å ikke sammenligne Kommode med både Kings of Convenience, og bandkameraten Erlend Øyes mer bevegelsesvennlige prosjekt, The Whitest Boy Alive. 
Kanskje er det fordi hans stemme er så gjenkjennelig, så risset inn i ens sinn fra mange års lytting. 
Likhetene mellom Kommode og The Whitest Boy Alive blir raskt åpenbare; vi snakker bassdrevet fengende pop, med myk synth og florlett gitar som oppfordrer til lett gynging. 
Kanskje til og med til dans! 

Men Kommode er også originale. 
Noe som minner en om at Glambek Bøe og Øye alltid har virket ulike; de er forskjellige som scenepersonligheter og virker også ha en ulik tilnærming til musikk. 

«Analog Dance Music» er full av et sublimt driv og en understrøm av energi, til tross for sin relativt bløte fremtoning. 
Det merkes fort på låter som den utmerkede «Lady Logic», med sine nesten Destroyer-aktige blåseinstrumenter og tendenser til The XX-gitar med stor klang. 
Låten har dansemusikkens oppbygging, på en subtil måte. 
Rytmen bygges opp som på en houselåt, som blir understreket av den lette kubjellen som klinger i bakgrunnen. 
Men musikken er likevel analog, og assosiasjonene til klubbmusikken blir derfor mer underbevisste. 
Likevel er det ingen tvil om at låten bygger opp mot et klimaks, eller et take off, om man vil. 
Det cheesy pianoet som snor seg gjennom den siste halvdelen av låten, underbygger bare argumentet. 

Platen har en veldig tydelig rød tråd. 
Det er bra med en klar identitet, men baksiden er at «Analog Dance Music» føles noe ensformig og repetitiv. 
Det er låtene som bryter litt med formatet, som gjør «Analog Dance Music» minneverdig. 
«The Ink In The Great Book of Music» er for eksempel en instrumental som leker med noe som kan minne om tropical house, uten at resultatet nødvendigvis kan puttes i den båsen. 

«Agent» er påfallende dyster sammenlignet med resten av albumets rådende estetikk. 
Låten tilfører nyanse og en form for emosjonell kompleksitet som får platen til å kjennes mer reell. 

Høydepunktet er derimot «I Feel Free», som igjen nikker til housemusikken i form av sin bruk av repetisjon og rytme. 
Man kan lett si at dette er musikk for sene sommernetter, men etter min mening skal ikke musikk være sesongbasert. 
«I Feel Free» er bare en ekstremt god låt. 
Et sofistikert stykke popmusikk med Bøes pulserende vokal i sentrum. 
