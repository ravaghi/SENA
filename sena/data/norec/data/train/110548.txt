Erik Flaa «Still That Bird Is Singing»
POP (Echofisk/Musikkoperatørene) 

Atskillig mer voksen i snittet enn sine eks-kolleger i «Idol». 

Erik Flaa er en langsiktig tenkende mann. 
Helt siden han gikk ut av «Idol» som fjerdemann i 2005 har han jobbet sammen med produsent Georg Buljo, og debutplaten bærer da heller aldri preg av lettvintheter eller tidspress. 

I «Idol» gjorde Flaa seg bemerket med en fenomenal versjon av Trent Reznors «Hurt» (også kjent med Johnny Cash), og han har fremdeles en helt egen klang i stemmen. 
Men han synger veldig forsiktig, uten å variere pustekraften, hvilket gjør uttrykket til tider noe monotont. 

Likevel passer denne litt livløse vokalstemningen godt til platens øvrige, dvelende puls - slepende sakte som den er et sted mellom Terence Trent D'Arby og Josh Hadens Spain-prosjekt med korte stoppesteder hjemme hos Paal Flaata. 

Sammen med Georg Buljo har Erik Flaa skapt en plate med klar karakter som Flaa selv kan bringe helt hjem neste gang. 

ANBEFALTE KJØP: 
«Hello Movie House», «Color For White», «IOU» og «Final Hour». 
