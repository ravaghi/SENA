Denne norsk-svenske duoen har skrevet for verdensstjerner
Like fullt er Ask Embla noe polert skit. 

ALBUM: 
Sammen og hver for seg har norske Ina Wroldsen Ellwood og islandsk-svenske Arnthor Birgisson levert låter til flere av verdens største popnavn de siste årene. 
(Wroldsen er også en av tre bak Adeléns MGP-slager «Bombo».) 
Det er gøy. 

Dessverre opererer de innenfor et skikkelig kjipt segment, også på egen hånd: 
På «Northern Light» går det i generisk dancepop og mer eller mindre urbane ropesynthballader. 

Hit-håndverkere 

Musikken har en gjennomført innpakning av sin tid, og det er lite å innvende på hit-i-2013-håndverket i singlene «I Fell In Love» og «Cry Baby». 

Det hjelper bare så lite når det låter skrekkelig. 

Tunge, stikkende synther pøser på over beats som er så flate at de snur seg i grava, det hele toppet med skarp kraftvokal. 

Rope-vokal 

Wroldsen kan jo synge, men gjør det ropende og anstrengt, og som så mange hardtarbeidende flinkiser prøver hun litt for mye. 
Men langt verre er det når «finessene» overlates til stygg autotuning («Crashing Down», blant annet). 

Melodiene i roligere «Wires» og nevnte «September» viser at Ask Embla også kan treffe noe fint. 
Med en mykere produksjon og mer elegant vokal hadde vi vært der, men da hadde nok andre krefter måttet til. 
