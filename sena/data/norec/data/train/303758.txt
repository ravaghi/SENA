Skjønnhetsdronning over storhetstiden
«Betties reise» handler om å plukke opp stumpene og gå videre. 

FILM: 
Synes du du har en barsk dag? 
Tenk at du kunne vært Bettie (Catherine Deneuve), en middelaldrende restauranteier som bor sammen med moren sin i en liten by i Bretagne og som får beskjed om at den gifte elskeren hennes omsider skal gå fra kona - ikke for henne, men for en 25 år gammel sminkør. 

Bettie setter seg i bilen og bare kjører, i vilkårlig retning, som blir starten på en kjede av pussige og perspektivgivende møter, slik det som regel er når noen setter seg i en bil og kjører avgårde på måfå på film. 
Etter hvert må hun plukke opp sitt plagede barnebarn. 
Rusk fra fortiden legger seg på det metaforiske øyet og er vanskelig å få ut igjen. 

Om å gå videre 

«Betties reise» handler om hva du gjør med det du har, hvordan du plukker opp bitene og går videre og prøver ikke å henge for mye ved hva som var og kunne vært. 

Det er ikke noe Bettie i utgangspunktet er spesielt flink til. 
Hun ringer og ringer til elskeren som har vraket henne og besvimer på et treff for tidligere skjønnhetsdronninger - selv var hun en gang Miss Bretagne - der alle sammenligner seg selv med sitt tidligere jeg og snakker om hvordan de nå er i sin beste alder mens stemmene skjelver av tvil. 

Beskjeden Deneuve 

Deneuve er fin, med et behersket uttrykk der rådvillheten bryter gjennom ettersom situasjonen blir mer og mer sammenfiklet. 
Med tanke på statusen som legende i fransk filmhistorie er hun en påfallende beskjeden skuespiller. 
Historien om henne er klok og ettertenksom, subtilt fortalt. 
Men så er de så kranglete, alle sammen. 
Det ropes og hveses, alt blir dramatisk, situasjonene blir utmattende og filmen likeså. 
Behovet for å be noen, eller alle, skjerpe seg, blir overhengende. 

Ikke at slike situasjoner ikke kan oppstå i verden utenfor filmen. 
Men filmen bærer sympatisk nok bud om at også de som slamrer med dørene iblant «Betties reise» ikke alltid ødelegger så mye som det først kan virke, og at det finnes imøtekommende mykhet også for dem. 
