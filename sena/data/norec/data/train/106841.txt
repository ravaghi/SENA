Karin Park:«Change Your Mind» 

(Superworldrecords/MBN) 
Park-vesenet skuffer litt i annen runde. 

Svorske-Karin leverte en av tidenes flotteste og mest rørende norske popsingler med «Superworldunknown» for tre år siden. 
En låt som musikalsk ligger så midt i gaten som det er mulig å få det, men som har så sterk melodi og tekst at det er umulig å stå imot. 
På sitt andre album er Karin Park fortsatt i musikalsk allemannsland, men det er dessverre langt mellom de minneverdige øyeblikkene. 
Singlen «Masterpiece» er grei nok, og på «To Those I Leave Behind» gjentar hun dødstematikken med brukbart hell. 
Men det er altfor mye ordinær og halvinspirert pop på denne platen. 
Uten killer-låter blir denne radiovennlige vellingen fryktelig baktung. 
Karin lefler litt med Björk-snurrigheter innimellom, men spennende blir det aldri. 
Hun er i stand til å levere mainstream-mesterstykker, og da godtar vi intet mindre enn som så. 
