Charlotte Gainsbourg:«5:55» 

(Because/Warner) 
Ikke akkurat Kelly Osbourne. 

Charlotte er datter av den kontroversielle kongen av fransk sleaze-pop, Serge Gainsbourg. 
Hun har gjort det bra som skuespiller i lang tid, og med chillout-duoen Airs nydelig høstkalde musikk i ryggen tar hun et logisk skritt videre, på en debut med cinematiske kvaliteter, full av elegante mini-symfoniske melodier. 

Tekstene er i hovedsak skrevet av Jarvis Cocker fra Pulp, så man kan trygt si at alle involverte har sterke bånd til pappa Serge. 
Mamma Jane Birkin skal vi ikke glemme: 
Charlottes sensuelle hvisking er morsarv vel forvaltet. 

Hvordan Charlotte egentlig forholder seg til sin avdøde far - som ga ut en single sammen med henne da hun var 13, kalt «Lemon Incest» og ledsaget av en svært lettkledd video - er ikke godt å si; hun nekter å snakke med pressen om ham. 
Inntrykket dette albumet gir, er uansett av en ærbødig hyllest til hennes opphav, en vidunderlig vellykket sådan. 

ANBEFALTE KJØP: 
«The Songs That We Sing», «5:55», «The Operation», «Jamais» 

THOMAS TALSETH 
