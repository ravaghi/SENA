Greit og blandet
«Underholdningsavdelingen» er som en boks Sfinx: 
Noen godbiter, noen kjipe biter og ingen overraskelser. 

TV: 
Bjarte Tjøstheim som kryper av sted i skilpaddedrakt og deler sine betraktninger fra livet i skallet. 
Herborg Kråkevik som en frittalende, sigarettrøykende Mette-Marit. 
Vidar Magnussen som nyhetsoppleser med galskap i blikket og mimikk som en norsk Jim Carrey. 

Joda, det var flere perler å le godt av når NRK i kveld slo til med sin storsatsing på lørdags- og humorfronten, «Underholdningsavdelingen». 

Det nye ensembleprogrammet skal visstnok være «sketsjer, parodier og galskap fra øverste hylle» og være løst inspirert av «Saturday Night Live». 

Vi vil si resultatet er som en boks med klassisk konfekt. 
Du vet hva du får. 
Ikke alt er like fristende, og du kan trygt dele den med bestemor. 
Dette støter ikke en kjeft. 

Stjerneteam 
Det er en supergruppe NRK har satt sammen for å more oss. 
Borettslagstjerne Robert Stoltenberg, radiostjernene Bjarte Tjøstheim og Live Nelvik og også Stein Jo Grieg Halvorsen er alle kjente, kjære navn i NRK-sammenheng. 
Herborg Kråkevik er også hanket inn. 

I tillegg stiller to mer ukjente navn, skuespillerne Kristin Grue og Vidar Magnussen. 
Innsatsen til ensemblet er det lite å utsette på. 
Nykommerne imponerer, Magnussen har herlig mimikk og Live Nelvik gjør så god innsats blant annet med sin parodi på Haddy N´Jie at en kan lure på hvorfor hun ikke har vært mer foran kamera. 

De mer skjermvante traverne byr på noen innslag som gir oss en følelse av «gamle kunstner, vi har sett det før», som Stoltenberg når han får på skjegget og gjør en mullahparodi med gebrokken aksent. 
Men for all del, det funker, lell! 

Morsomt og halvmorsomt 
Det hele skal visstnok være et studioshow, men vi får ikke et inntrykk av hvorvidt det er et publikum i salen på ordentlig, slik vi kan være trygge på i konkurrentens populære «Torsdag kveld fra Nydalen». 
Slik sett føles det til tider uten nerve. 

Men høydepunktene kommer, jevnt fordelt. 
En ekte godbit er parodien «Hver gang vi føles» hvor Stein 
Jo smiler rørt i kamera og sier: 
«Alle her er så... nydelige». 
Det som funker best er det litt absurde og elleville, som skilpaddesketsjen med fantastiske Bjarte Tjøstheim og Magnussen. 
De to får oss også til å le når de dukker opp som et slags surrealistisk Gollum- og Gandalf-ektepar. 
Den som fant på dette, bør finne på mer. 

Siden gjengen ikke baserer seg på kvass satire med bitt og brodd, bør de satse enda hardere på galskap. 
Ellers havner de fort i russerevy-suppa. 
Vi bør forvente mer enn det av et stjernelag på NRK i beste sendetid. 
