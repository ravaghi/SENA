Nat King Cole:«The World Of Nat King Cole» 

(Capitol/EMI) 

En «sellout» synger søtt 

Du tror kanskje du ikke har hørt «den sorte Sinatra», Nat King Cole (1917 eller 1919-1965), men tro meg - det har du. 

Et drøyt titall av disse sangene er så til de grader blitt en del av verden at det så å si er umulig å ha unngått det. 
Det kom en vel voldsom 4CD-boks i 2003 («The Classic Singles»), men det er denne vi trenger: 
28 sanger på rappen, i et utvalg som er ærlig nok til å satse på ren, skjær gjenkjennelsesverdi. 
Dette er simpelthen Nat King Cole-sangene de fleste har hørt og ønsker å høre igjen. 
Jazzpuristene som aldri tilga ham for å ha forlatt «ordentlig» musikk til fordel for popmusikk, og borgerrettighetsforkjemperne som mente at pop-Cole ikke opptrådte «sort nok», får «get their kicks» annetsteds enn i denne versjonen av «Route 66». 
Hans høyt avholdte versjon av «The Christmas Song» er merkelig nok ikke med, ei heller den høyt foraktede, men populære «Those Lazy, Hazy, Crazy Days Of Summer». 
Dette er likevel en pen samling, og ingen - selv ikke Bing Crosby - sang «Mona Lisa» finere. 
Tenker det blir på med røykejakka og tøflene i kveld, ja. 

MORTEN STÅLE NILSEN 
