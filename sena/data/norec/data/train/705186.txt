Nikki Lane:Full fart, så saktere 

Nikki Lane er i ferd med å feste grepet på Nashville. 

Nikki Lane: 
"Highway queen" (New West/Border) 

Det er ikke noe galt å si om sang nummer en, to, tre, fire, fem og seks. 
Nikki Lane synger røft og tøft, og 33-åringen fra Greenville i Sør-Carolina forsvarer outlaw-stempelet. 

Dette er hennes tredje plate, produsert sammen med Jonathan Tyler etter at Dan Auerbach hadde jobben forrige gang. 
Slett ikke ille, men det er når hun roer seg ned på kutt sju at Lane viser at hun har noe ekstra å by på. 
"Foolish heart" er en flott sang, fra en som er blitt sammenlignet med både Neko Case og Lana Del Rey. 

Hun fortsetter i samme lei med "Send the sun" og "Muddy Waters", før hun faller helt til ro med fem minutter lange "Forever lasts forever" til slutt. 
Fyr gjerne opp kvelden med de seks første kuttene, før du faller til ro igjen med de fire siste. 
Slett ingen dårlig plassering av kuttene. 

Beste spor: 
"Foolish heart", "Send the sun", "Muddy Waters", "Forever lasts forever". 
