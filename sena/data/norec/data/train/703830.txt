Bjørnen er ikke temmet
Grizzly Bear er blant dem som har gitt Brooklyn rykte for å produsere spennende, men gjerne krevende band. 
Kvartetten er framme ved album nummer fire, og forgjengeren "Veckatimest" (2009) ble et aldri så lite gjennombrudd. 

Billboard-plasseringen har ikke ført til at de faller for fristelsen til å lage et popalbum, selv om de bitvis er svært så behagelige for øregangen. 
Ikke minst behersker de kunsten med å pumpe opp en melodi, for så å ta den ned på bakken igjen. 
Seks minutter lange "A simple answer" er et lite mesterverk i så måte. 
Låten er samtidig såpass melodiøs at den risikerer å skremme vekk den opprinnelige fansen, men Radiohead – som Grizzly Bear har turnert med – har klart balansegangen, så det går kanskje bra. 

Beste spor: 
"Yet again", "A simple answer". 
