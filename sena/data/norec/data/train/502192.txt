Vekkelsesmøte, gospelshow og party
Absolutt blant årets mest underholdende på Nattjazz. 

Cory Henry kan nok ikke sies å være spesielt berømt her hjemme på berget. 
Til tross for et par Grammyer og et par konserter på norske jazzfestivaler. 

En rask lytting på de to albumene som ligger ute på Spotify, gjorde da heller ikke all verden for å pirre nysgjerrigheten. 
Litt sånn småkjedelig gospelorgel uten å sparke noe særlig. 

Live med sitt nye band The Funk Apostles hadde Cory Henry atskillig mer å fare med. 
En for det meste fartsfull festforestilling på over to timer torsdag kveld, der bandet omtrent nektet å gå fra scenen. 
Til tross for at vi hadde passert klokken ett om natten. 
Delvis også takket være et publikum som bare ble mer og mer frelst jo lenger forestillingen varte. 

Musikalsk sett må dette mest kalles en slags gospelfunk med stor vekt på orgel. 

For Cory Henry var på ingen måte alene om å traktere tangentene. 
Med på laget var en ekstra keyboardist, foruten bass, gitar og trommer. 
For ikke å nevne de to praktfulle kvinnelige vokalistene, som etter hvert kom inn på scenen. 

Hadde Cory Henry bare vært like flink til å skrive låter som han var til å synge og spille orgel. 

Spesielt den første timen bar preg av at det manglet en og annen spennende melodilinje, og det ble litt mange utbroderinger av det samme temaet. 

Men en skikkelig showmann var han så absolutt, og det vokale kunne til tider minne om Stevie Wonder på sitt mest intense. 

Han hadde da også god hjelp av en gjeng samspilte musikere og ikke minst gospelstemmene til Denise Stoudamire og Tiffany Steveson. 

Likevel var det først den siste timen det virkelig tok av, med låter av Pointer Sisters og Creedence sin «Proud Mary». 
Sistnevnte for øvrig i Tina Turner-utgave. 

Og med en femten minutters superfunky «Controversy» av Prince til slutt ble det virkelig partystemning. 
I høyeste grad en arbeidsseier. 

– 
Gi beskjed til alle dere kjenner slik at vi kan komme tilbake, tryglet han sitt publikum mot slutten. 

Skal slett ikke se bort fra at han blir bønnhørt. 
