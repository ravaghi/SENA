TEST:Intel NUC DC53427HYE 

Med et sånt navn kan det nesten virke som om de ikke vil selge et eneste eksemplar. 
Det er i så fall synd, for her får du alt du trenger til en rimelig pris. 

PC-er kommer i mange fasonger, men trenden er at de blir mindre, bruker mindre strøm og dermed krever mindre kjøling. 
Samtidig blir prosessorene stadig kraftigere, og lagringsløsningene svært mye raskere. 

Dette har resultert i svært tynne og lette bærbare, men det er jo også andre fasonger som kan være aktuelle. 
For stasjonært bruk har Intel laget en bitte liten maskin, som har fått navnet Next Unit of Computing, eller NUC. 

Maskinene kommer i mange varianter, og vårt testeksemplar har det svært lite velklingende typebetegnelsen DC53427HYE. 
Her gjelder det altså å øve på bokstavleken før du bestiller. 

Tar du deg tid til prøvelsen kan du imidlertid bli positivt overrasket. 
På innsiden er det nemlig en Core i5 prosessor som kan brukes til det meste. 

Knøttliten - i byggesett 

Det mest påtagelige er størrelsen. 
Kabinettet måler 116.6 x 112 x 39 millimeter, selve hovedkortet er kvadratisk og sidene måler 101,6 millimeter (4 tommer). 
Vekten med 1 SO-DIMM, SSD og WLAN-kort var 550 gram. 

NUC'ene kommer som nesten komplette maskiner, du trenger bare å plassere hovedkortet i kabinettet, montere minne og lagring, totalt er det snakk om seks skruer - så er maskinen klar. 
Ønsker du trådløst nett er det mulighet for dette også, i kortplassen under mSATA SSD-en. 
Dette er standardkomponenter som også brukes i bærbare PC-er. 

Cirkapriser på utstyret du trenger er som følger: 

mSATA lagring koster fra ca 300 kroner for 30 GB og opptil 5 599 kroner for 1 TB kapasitet.SO-DIMM koster i overkant av 300 kroner for 4 GB.Trådløst nettverkskort koster fra under hundrelappen og opp til 164 kroner for de mest avanserte. 

Etter få minutter har du en ferdig maskin, som er klart for installasjon av operativsystem. 
Vi installerte Windows 8.1 til testingen. 

NUC er også i godt selskap av andre små enheter. 
Andre småtasser den passer fint sammen med er den minste Getboksen og Apple TV. 

Spesifikasjoner: 

Bortsett fra en USB 3.0 port i fronten sitter alle tilkoblinger på baksiden. 

Lufting skjer via åpninger på undersiden i tillegg til åpningene på baksiden over tilkoblingene. 

Det følger også med en festeplate som kan monteres bak på en skjerm med VESA-feste. 
Da er det bare å henge NUC'en på festeplaten, så tar den ikke opp plass på skrivebordet. 

I bruk 

Det er bare størrelsen som skiller NUC'en fra en helt vanlig PC i bruk. 
Den er i tillegg svært stillegående. 
Selv om det er en vifte om bord hørte vi aldri noe til den under vanlig bruk. 

Vi kjørte Geekbench og testet SSD-løsningen, og maskinen leverte helt kurante resultater. 

Hva kan den brukes til? 

En NUC er en praktisk løsning for hjemmekontor, og for å kobles til TV eller projektor. 
For alle bruksområder hvor du har tilgang til nettverkslagring og det ikke er behov for ekstrem grafikkytelse passer den perfekt. 
4K støttes ikke på vårt testeksemplar, men NUC-modellen D54250WYK gjør dette. 

Siden den har utgang for tre skjermer er den også glimrende til kontorbruk. 
PC-er som dette burde nærmest være obligatorisk i kontorsammenheng, framfor klumpete kasser eller tunge bærbare som ligger permanent med lokket ned i dokkstasjoner og aldri blir fjernet fra pulten. 

Konklusjon 

Intel NUC er en familie med bittesmå PC-er til en rekke bruksområder. 
De har utmerket ytelse og er fleksible i bruk. 
Samtidig er de enkle å oppgradere hvis man ønsker større kapasitet. 

Intel NUC DC53427HYE (Sort) 
