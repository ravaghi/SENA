Sterkt blikk på krig
(«Le Regard»/«Blikket»). 
Regi: Nour-Eddine Lakhmari. 
Med: 
Jacques Zabor, Florian Cadiou, Abdellah Didane. 

Norsk-marokkansk drama. 
Norsk-marokkanske Nour-Eddine Lakhmari er et spennende, nytt bekjentskap i norsk film - og gjør en både usedvanlig og sterk spillefilmdebut med krigsdramaet «Blikket». 

Sjelden har en norsk film hatt mer konkret - om enn «ufrivillig» - relevans enn dette sterke, tilbakeskuende drama mot et overgrep begått mot krigsfanger i et okkupert land. 
I «Blikket» handler det om franske styrkers overgrep mot marokkanere i en opprørskrig de siste dager i 1955. 
Men de ligner til forveksling nyhetenes bilder fra Irak anno 2005 - og en nylig avsluttet rettsprosess som høyst trolig vil følges av flere. 

Men det er bare en bi-refleksjon over en film som på langt flere plan fungerer både sterkt og treffsikkert. 

Sjelden har også en filmtittel vært mer treffende: 
Filmens unge krigsfotograf ser deg rett i øynene fra første bilde og har en kraft som holder deg fast. 
Men «Blikket» er flertydig. 
Den handler om å se: 
Se hva som foregår rundt deg. 
Våge å se det du ikke vil se. 
Også inne i deg selv. 

Den aldrende fotograf greier ikke enda en gang å la seg hylle. 
Han har noe uoppgjort han må rydde opp i. 
Det skjedde 50 år tidligere, da han var fransk krigsfotograf i det fransk-marokkanske protektorats siste dager. 
Hans jobb var ikke å drepe - han var ikke soldat. 
Han var observatør og dokumentarist. 

Men hans «dokument» fortalte ikke sannheten, og hans «observatør»-rolle ble medskyldighet. 
Ingen kan anse seg «utenfor» overgrep som begås for dine øyne. 

Den gamle fotograf reiser tilbake til Marokko, på leting etter billedhylser han gjemte bort i den siste, kaotiske fase. 
Utstillingen er ikke komplett uten dem. 

I klare, rene skift mellom nå og den gang formidler filmen innlevende et høyst personlig samvittighetsdrama, det mangfoldige Marokko av i dag - og de grusomme krigsovergrep fotografen var vitne til og medskyldig i femti år tidligere. 

Fem år har det tatt Lakhmari å få realisert sin debutfilm. 
Måtte han få slippe til og gi oss nye filmopplevelser langt raskere og lettere i neste omgang. 

ELLEN MARGRETHE SAND 
