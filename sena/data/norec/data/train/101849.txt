Plateanmeldelse:Bernhoft - «Islander» 

Like eksentrisk som iørefallende. 
Og som vokalist er Jarle Bernhoft i en klasse for seg selv. 

ALBUM: SOUL/POP Bernhoft «Islander» (Kikitépe Cassette/Universal) 
Har noen norsk popartist gjenoppfunnet seg selv med like stor konsekvens og like stor kommersiell uttelling som Jarle Bernhoft? 

Morten Abel, kanskje - om vi regner med Mods. 
Marit Larsen, muligens - selv om avstanden fra M2Ms søte tenåringspop til solo-Larsens like søte folkpop føles kortere enn Bernhofts lange vei: 
Fra Jagger-arrogant vokalist i grunge/metalbandet Span til spirituelt beatboxende souldude. 

Det er tre år siden gjennombruddsalbumet, «Solidarity Breaks», og liveplaten «Walk With Me» (begge 2011). 
Det er lang tid i popmusikken. 
«Islander» er en av årets mest imøtesette norske plater. 
En av dens beste kvaliteter er at den virker uaffisert av nettopp det. 

Bernhoft - han stiliserer artistnavnet sitt «Bern/Hoft» på omslaget - er åpenbart en perfeksjonist. 
Det er ingenting som føles tilfeldig her, fra den minste lille vokale «tic» til det siste hårstrået i den nå så berømte sveisen hans. 

Artisteriet ligger i stor grad i at han får denne perfeksjonismen til å høres avslappet og naturlig ut. 
«Islander» er som skapt for vår og sommer; behagelig lettvektig á la Pharrells «G I R L». 

Fremføringene og arrangementene er førsteklasses. 
Store deler av albumet er fremført av Bernhoft selv og produsenten Paul Butler, med David Wallumrød på tangenter. 
Beatboxeriet fra scenen er i stor grad fraværende - unntaket er den spretne «Wind You Up». 

Likhetene med Prince er tilstede, men nedtonet. 
«Islander» har vel så mye til felles med den i sin tid nokså oversette solodebuten «Ceramic City Chronicles» (2008) som med «Solidarity Breaks». 
Det er ingen dum ting. 

«Come Around With Me» er den fødte radioslager; smul «yacht rock» á la Steve Winwood eller Hall & Oates, med finfin Prince-falsett på toppen. 
Litt vel simpelt refreng, kanskje. 

«One Way Track» er blåøyd «Philadelphia-soul». 
«ESIWALK» er platens store produksjonsnummer, elpiano og basstromme over en seng av sirlig arrangerte a cappella-looper. 

«Everything Will Be Alright» er funkpop med elastisk basslinje, gjennomarrangert harmonisang og generell solksinnsaura. 

«Freedom» har et tiltalende 1980-tallssound, og kan minne om Todd Rundgren. 

Det er vanskelig, og selvsagt helt unødvendig, å motstå disse låtene. 

«Islander» er et konsist album - 9 sanger, to såkalte «skits» (korte instrumentalvignetter), 42 minutter. 
Det er kort nok til at alle sangene har en sjanse til å gripe lytteren. 
Men ikke alle gjør. 

Det er, litt overraskende, balladene som sliter mest. 
«Don't Let Me Go» er eksellent sunget og vidunderlig spilt. 
Men den er simpelthen FOR lik for mange andre gospelsoulballader, ikke minst Donny Hathaways «I Love You More Than You'll Ever Know» (i og for seg Bernhofts egen «Stay With Me» også). 

Dette vil ikke plage alle. 
Men det vil plage folk med et nært forhold til soulmusikk. 

Duetten med selveste Jill Scott, «No Us, No Them», føles underutviklet. 
En småfunky soul-«vamp», og praktisk talt bare det. 

Avsluttende «I Believe In All The Things You Don't» kommer best ut av det, nok en gang mye på grunn av produksjonen: 
Bedagelig bassgang, progete synthsolo og lekre perkusjonsdetaljer i bred stereo. 

Men den er for insulær til at «Islander» går ut med et smell, slik den startet. 

På tekstsiden er Bernhoft pur velvilje, stundom på en litt eksentrisk engelsk. 
Han er ikke redd for store, til dels utbrukte ord. 
Det er helt greit. 
Bernhoft er på søken, og skal ha lov til å bruke «spirituelle» klisjeer. 

«Islander» er en konsolidering av Jarle Benhofts kvaliteter både som vokalist og lekende «studiodyr». 
Når det gjelder selve melodiene, og ikke minst refrengene, er det mulig å mene at han har enda mer å gå på. 

BESTE LÅT: 
«ESIWALK» 

MORTEN STÅLE NILSEN 
