Et helt vanlig helteepos
Aldersgrense ikke oppgitt 

Det er lett å forstå hvorfor Angelina Jolie v algte akkurat historien til Louie Zamperini som utgangspunkt for sin regidebut. 
Hans biografi er så stinn av heltemot, integritet og ukuelig livsvilje i møte med ufattelige prøvelser, at det nærmest må ha vært umulig å lese den som annet enn et fiks ferdig filmmanus. 

Zamperini var den italienske immigrantsønnen som ble både olympisk langdistanseløper og amerikansk krigshelt. 
Under Andre verdenskrig styrtet bombeflyet hans i Stillehavet, hvor han overlevde på en flåte i utrolige 47 dager før japanerne tok ham til fange. 
De neste årene ble han holdt som krigsfange under umenneskelige forhold. 

Zamperinis historie er kort sagt unik. 
Men etter å ha vært gjennom Hollywood-kvernen, fremstår den likevel som en katalog over scener vi har sett i andre krigsfilmer og helteepos. 
At «Unbroken» er godt spilt og effektfullt fotografert, er til liten hjelp når den ikke har en eneste ny vri eller ny innsikt å by på. 

Og når den etter 137 lange minutter avsluttes med den uunngåelige, forsøksvis «inspirerende» fotomontasjen av virkelighetens Louie Zamperini, er det vanskelig å ikke tenke at en slik mann hadde fortjent en adskillig mer spennende film. 
