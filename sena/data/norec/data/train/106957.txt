The Knife:«Silent Shout» 

(Rabid/Bonnier Amigo) 

Knivskarpt elektronisk, svensk åttitalls-skumleri. 

Dersom du synes Karin Dreijer er litt vel skummel som gjest på Röyksopps «What Else Is There», skal du være forsiktig med å nærme deg tredjealbumet fra duoen hun opererer i til daglig, The Knife. 

For du verden, hvilken lyssky liten mutant av en plate. 
«Silent Shout» kunne godt vært soundtracket til en mer science fiction-orientert utgave av «The Ring». 
Forholdsvis lettfordøyelige sanger, men konsekvent drapert i mørk, mareritt-fremkallende technodrakt. 
Sant å si er det en del fellestrekk mellom «Silent Shout» og det våre egne, kjære Bel Canto drev med på slutten av åttitallet, da Geir «Biosphere» Jenssen fortsatt var i bandet. 
Selv om Anneli Drecker var lindrende der Dreijer er hjerteskjærende. 

For virkelig å kunne verdsette livets lyse sider, bør man utsette seg for utfordringer som denne. 
