Send FN-styrker til California!
Denne filmen handler usjenert og skamløst om at for kvinner er det sånn at bare utseendet teller. 

Uansett hva de oppnår i livet, om de finner opp den selvvaskende t-skjorta, om de friskmelder Afrika og frigjør Tibet så spiller det ingen rolle dersom det finnes noen på jorda som syns de er noen kvisete tapere med tanngrind og grinefjes. 

I «You again» forvandler Kristen Bell seg fra stygg andunge i videregående til supersuksess i reklamebransjen og plakatblondine av den sorten som blir gift medrike datagrundere eller Anthony Hopkins. 
Men så viser det seg at broren skal gifte seg med vg-heksa. 
JJ var den onde mobbersken i videregående. 
Ikke bare det. 
Tanten til JJ er Sigourney Weaver, som aldri har glemt at Jamie Lee Curtis var penere enn henne på et avslutningsball. 
Curtis har bibiotekarhår og en kremhvit buksedressbukse som ser ut som en søknad om å bli gravlagt. 
Men like fullt skal hun misunnes for at hun hadde en vellyka make-up for tretti år siden.. 

Rundt denne groteske kretsen av sykelig overfladiske kvinner går verdens mest uanselige menn. 
Brudgom og bror ser ut som George Clooney med apemimikk, og han bærer shorts i prøvebryllupet. 
Pappa kunne vært en data-animert Disney-hund. 

Jeg syns FN skal sende Nato-styrker til USA for å stanse den sentimentale kvinnediskrimineringen, for den er i ferd med å bli et epidemisk problem. 
En annen ting: 
Når jeg ser filmer som denne, syns jeg det er sjenerende å tenke på at amerikanere har sex. 
Det kan ikke være sunt, det virker galt, som når altfor unge mennesker har samleier, eller rare dyr eller folk som nettopp har båret ut søpla og ikke har vasket hendene etterpå. 
