Anders Clemens Øien:«Romanza» 

(FiK) 

Grieg for gitar? 
Tja, hvorfor ikke? 

Turnéaktuelle Anders Clemens Øiens debutplate heter typisk nok «Romanza». 
Den inneholder mest spansk musikk - smektende stykker og folketonearrangementer av Miguel Llobet og preludier av Fransisco Tárrega. 
I tillegg spiller den unge gitaristen arrangementer av fire lyriske stykker av Edvard Grieg, pluss et utdrag av g-mollballaden og «Åses død». 

Øien overbeviser veldig i det spanske kjernerepertoaret, som han kjenner ut og inn. 
Gjennom instrumentet og spillemåten får også Grieg en kledelig spansk aksent, og en slags felles «folketonefølelse» gjør sammenstillingen bryet verdt. 
Bortsett fra i balladen og «Åses død», som i motsetning til resten av platen nok får frem gitarens begrensninger like godt som alle dens velklingende muligheter. 
