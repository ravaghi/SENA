Test:Lékué dampboks 

Legg i maten - vent - spis. 
Enklere blir det ikke. 

En integrert dampovn koster i alle fall 10.000 kroner, noe som er en betydelig investering for de fleste av oss. 
En ordinær dampovn tar i tillegg mye plass på kjøkkenet – plass som ikke alle har. 

Da er kanskje en dampboks løsningen? 

Vi har testet dampboksen fra spanske Lékué. 
Se konklusjonen lenger ned i saken. 

Oppvarming og koking 

En dampboks er ganske enkelt en boks, i dette tilfellet laget av 100 prosent silikon. 
Den kan brukes både til oppbevaring av matvarer i kjøleskapet, og altså til oppvarming eller dampkoking av mat. 
Du kan ta den rett fra kjøleskapet og inn i ovnen, for eksempel ved oppvarming. 
Boksen kan benyttes både i vanlig stekeovn og i mikrobølgeovn. 

Vi har testet dampboksen til nettopp dampkoking av mat, i kombinasjon med stekeovn. 
Vi har ikke testet den til oppvarming. 

For en til to personer 

Dampboksen fås i to størrelser, en for en til to personer, og en for tre til fire personer. 

Vi har testet den minste boksen, beregnet for matlaging til en eller to personer - og stort mer enn det er det nok heller ikke plass til i den lille silikonboksen. 

Vi har dampet laks, og deretter gulrøtter. 
Hvordan resultatet ble, kan du også se på bildene nedenfor. 

Vi har kun laget mat til én person i gangen, det vil si ett laksestykke og 100 gram gulrøtter. 
Det er plass til to laksefileter i boksen, men da er det også fullt. 

Helt greit - men ikke mer enn det 

Vi dampet 125-grams laksefileter. 
Med i bruksanvisningen til dampboksen er det en veileder med koketider for ulike matvarer. 
Dersom du bruker stekeovnen, skal maten stekes på 200 grader, i mikrobølgeovn på maks effekt. 

Ifølge anbefalingene skal en fiskefilet på 150 gram dampes i 7-8 minutter, vi prøvde derfor først med 7 minutter ettersom vår fiskefilet var mindre enn den angitt i koketabellen. 
Dette var imidlertid ikke nok. 
Etter endel prøving og feiling, fikk vi perfekt resultat etter 15 minutters damping. 
Da er fisken gjennomkokt. 

Hva synes vi om kokeresultatet på fisken? 
Laksen er etter vår mening bra kokt, og saftig. 
Fisken er grei på smak. 
Sammenliknet med resultatet du får med en ordinær dampovn, så lever den imidlertid ikke helt opp til standard. 
Fisken som vi tilbereder i en vanlig dampovn blir saftigere og mer smakfull. 
Det virker ikke som om dampboksen får til å ivareta smaken og saftigheten på en like god måte som i en vanlig dampovn. 

Det samme hender med gulrøttene. 
De er greit kokt, men litt "sprettball", som kanskje kommer av at også gulrøttene, i likhet med fisken, lett får en tørr hinne. 

I særdeleshet merker vi dette med smaken godt med gulrøttene. 
De smaker greit, og de er ikke ihjelkokte og vasne som resultatet lett kan bli dersom du koker dem i en kjele med vann, men de kan ikke måle seg med smaken av gulrøtter som er dampet i en standard dampovn. 
Det er stor forskjell. 

Bruk og rengjøring 

Boksen er veldig enkel i bruk, dette teller absolutt positivt. 
Dette er så enkelt at selv far kan klare det! 
Den er også lett å lagre, da den er fleksibel og tar liten plass. 
Boksen kan også enkelt vaskes i oppvaskmaskin. 

Det er enkelt å lage mat med dampboksen: 
Du legger matvarene i, putter den i ovnen, og venter til det er ferdig. 
Du må regne med litt prøving og feiling før du finner den perfekte koketiden for de ulike matvarene, så notér deg dette etterhvert - så slipper du å feile igjen og igjen. 
Men når du først har koketidene klare, er det bare å surfe inn middagen. 

Dersom du ønsker å tilberede flere typer matvarer i dampboksen, må du selvsagt passe på at det er matvarer som har noenlunde samme koketid - slik at ikke noen av matvarene blir overkokt eller underkokt - eller du kan selvsagt følge med på tiden og legge inn flere matvarer etterhvert. 

Dette er uten tvil en veldig enkel måte å tilberede mat på, med minimalt med oppvask. 
Det smaker greit, men ikke forvent deg samme resultat som i en ordinær dampovn - det mangler endel på saftighet og smak for å komme helt opp på det nivået. 

Men: 
Dette er selvsagt også en helt annen historie, økonomisk sett. 
Den minste boksen, som vi altså har testet, koster 299 kroner. 
Den større boksen, for 3-4 personer, koster 449 kroner. 
Dette er en sum de fleste vil ha råd til, i motsetning til en dyrere dampovn til 10.000 kroner pluss. 

Et godt alternativ til å tilberede grønnsaker og fisk, i stedet for i kjele med vann. 

Pris: 299 kroner for den minste, eller 449 for den største, på Matmeg.no. 
Produkter fra Lékué fås også kjøpt på de fleste velassorterte kjøkkenutstyrsforretninger. 

Andre tester vi har gjort av produkter fra Lékué: 
Makronsett, opptiningsnett og silikonlokk fra denne produsenten. 

Tysk test: 
Gode, billige modeller 

Ifølge en tysk test av til sammen 20 dampovner, 11 bordmodeller og ni innbyggingsmodeller, er konklusjonen klar: 
Du trenger ikke blakke deg for å lage god mat med damp. 

– 
Du kan få gode modeller fra 46 euro, skriver Stiftung Warentest. 

46 euro tilsvarer 352 norske kroner med dagens valutakurser. 

Det er det tyske forbrukermagasinet Stiftung Warentest som har gjort testen. 
Dette er imidlertid dampkokere av en annen type enn boksen vi har testet. 
