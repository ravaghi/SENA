Silverbullit:«Arclight» 

(NEG/Bonnier Amigo) 

Silverbullit var en pangsuksess hjemme i Sverige i fjor høst og kan trygt sjekkes ut også for alle her hjemme med en svakhet for dystre, klassiske helter som My Bloody Valentine, Depeche Mode, The Cure og ikke minst Joy Division og New Order. 
De tre første låtene her (samt platens høydepunkt, knugende «Seconds») er egentlig den store beholdningen; der tar Silverbullit opp Joy Divisions dystre synth-lydbilde og viderefører det rockhistorisk korrekt med New Orders frenetiske energi. 
Silverbullit er dessuten glad i gitarskurr, noe som understreker platens helmørke grunntone og grandiose tendenser. 
Et spennende bekjentskap, til tross for at flat vokalinnsats og ujevne låter trekker helhetsinntrykket noe ned. 
