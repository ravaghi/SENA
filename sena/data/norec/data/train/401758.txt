Nytt album:En oppvisning i å være Dumdum Boys 

Lavere skuldre, fete riff og tidvis full fyr fra høvdingene i norsk rock. 

Dumdum Boys’ 11. studioalbum åpner akkurat slik det skal og må: med et småskittent gitarriff som snytt ut av egen diskografi. 
Hørt før, men samtidig akkurat så distinkt fett og fengende som gitarist Kjartan Kristiansen leverer på sitt beste. 

Under ligger en skurrende bunn av trommer og kubjelle, og sammen setter dette tonen for ordene som kommer karakteristisk fra vokalist Prepple: 
«Jeg fikk skyss, med en dagdrøm på flere tonn. 
Det er mulig jeg reiser på første klasse, det virker bare ikke sånn.» 

Det er dagdrømmer igjen, heldigvis 

Med «Lange dager» er vi altså i gang med nok en tidvis trygg, men ofte ustø ferd ut i livets mange muligheter og irrganger. 
Bandet som på debutalbumet for 30 år siden levde i en vill drøm som spiste solnedganger som drops, er fortsatt ikke i mål. 
Det finnes fortsatt dagdrømmer, trøblete forhold og et evig håp. 

«Å gi seg over er fristende, men jeg henger med, jeg henger med», som det heter i åpningsrefrenget. 

Heldigvis, vil noen av oss si. 
Dumdum Boys er tilbake med sitt første album på over seks år, og det låter kjent. 
At det hjelper å være blodfan av bandet for å få fullt utbytte her, får så være. 
Det er mange av dem, blodfansen, og Dumdum Boys spiller jevnt over større og bedre konserter nå enn kanskje noen gang før. 

Katalogen av riff, refreng og allsangmateriale som musikken igjen vil bli målt opp mot, er også nesten urettferdig stor. 
Armer og bein er ikke på nivå med toppnoteringene Blodig Alvor Na Na Na Na Na (1988), Pstereo (1990) og Ludium (1994). 
Men det er på høyde med det solide comebacket Gravitasjon (2006) og langt friskere i gitardrivet enn på de to foregående albumene. 

Gledelig nok. 

Flest låter fra Kjartan Kristiansen 

Åtte av ti nye låter her er skrevet av gitarist Kjartan Kristiansen alene. 
Han serverer albumets mer energiske og rocka hoveddel, produsert av dette selskapets «nykommer» Martin Horntveth, ellers kjent fra Jaga Jazzist. 
Det første glimtet av samarbeid med ham kom med den litt vel tamme låten «Torden i det fjerne» i fjor. 

Heldigvis har bandet røffere ting i sekken. 
Omtalte «Lange dager» er en oppvisning i å være Dumdum Boys – med riff, musikalsk tyngde, treffende tekststrofer og Prepples avsluttende munnspillfremstøt. 
Like gode er stødig drivende og gitarglade «Full fyr», høyenergiske «Frem fra glemselen» og den herlig 80-tallsnikkende «Mer enn nok». 

Det er ingen spor av noe jazzaktig eller spesielt intrikate arrangementer her, om noen skulle frykte det med Jaga-mann Horntveth inne. 
Uansett hvem som setter seg i produsentstolen – sist gang var det Motorpsychos Bent Sæther – så låter sluttproduktet som velkjent Dumdum Boys. 

Det er ikke mer å bevise 

Motsatsen til det energiske er låtene som avslutter både side A og side B på den kommende vinylen, skrevet av bassist Aslak Dørum og produsert av «kjenningen» Yngve Sætre. 
Han har gjort seks album for dem tidligere. 
Deres «Den perfekte storm» og «Tilgi oss aldri» er de rolige alibiene som alltid får plass på et album herfra, og spesielt sistnevnte er en finfin sak. 

I sum er Armer og bein et album som skapt for å glede fansen, og etter et langt liv i front av norsk rock er det mer enn nok . 
Noen anonyme tekster og låter, som «Supernova» og «Champagne på senga», blir neppe stående som sentrale i Dumdum Boys’ historie, men det får så være. 
For det er egentlig ikke mer å bevise, og som det synges til slutt her: 

«Tilgi oss aldri, vi vet hva vi gjør. 
Tilgi oss aldri, alt som skjer, det har skjedd før.» 
