Eddie Vedder:«Ukulele songs» 

Eddie Vedder: 
«Ukulele songs» (Universal) 

Aloha fra Seattle. 

Bare tanken på Pearl Jam-sjefen alene med ukulele vekker hoderystende latter. 
Resultatet er heldigvis noen høydemeter over Espen Lind. 

Kontrasten mellom Vedder og honolulugitar gir leirbålstemning som sjelden er direkte latterlig, men gjennomgående pussig. 
Originalene og sjangerstandarden «Tonight You Belong To Me» er sjarmerende kuriosa, men jevnt over blir klimpringen enerverende statisk - og for veldig spesielt interesserte. 

Dessuten er avsluttende «Dream A Little Dream» noe som uten de store modifikasjonene kunne vært klekket ut av The Lonely Island. 

Men hjelpe meg, det kunne vært verre. 
Han kunne valgt panfløyte. 

BESTE LÅT: 
«Longing to Belong» 

TOR MARTIN BØE 
