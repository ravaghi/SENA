Philips Living Whites ESaver
Vi har testet sparepærer med dimmer fra Philips. 

Vi har testet startsettet i serien LivingWhites fra Philips. 
Settet består av to sparepærer à 20 watt, samt en egen dimmer. 

Vi er imponert! 

Sparepærene er av typen snodde lysrør, CFL, og er dermed kanskje ikke egnet for lamper der lyspæra ligger åpent, eller altså der den vises gjennom lampeskjermen - om du ikke synes det er dekorativt, selvsagt. 

Til vårt bruk passet det utmerket. 
For etter at høsten har gjort sin inntreden, med de mørke kveldene det medfører, har behovet for hyggelys i stua gjort seg mer og mer gjeldende. 
Vi har dimmere på endel av belysningen i stua, men vi må si: 
Dessverre ikke på alt. 

Inntil nå. 
Inntil vi har testet Living Whites ESaver/Energy Saver. 

Så enkelt er det 

Dette er anskaffelse av dimmet belysning så enkelt at selv mor kan greie det. 
Okei, vi skal innrømme det: 
Vi har hatt denne esken med sparepæresettet liggende i hylla en stund. 
Delvis på grunn av sommertid og lyse netter, men også delvis på grunn av bruksanvisningsskrekk. 

For det er to typer mennesker: 
De som elsker bruksanvisninger og de som hater bruksanvisninger. 
Undertegnede faller (dessverre) innenfor sistnevnte kategori. 

Men dette var virkelig ingenting å frykte: 
Dette er "plug and play". 
Et par minutter til å studere bruksanvisningen, og du er i gang. 
Alt som skal til, er selvsagt å sette inn sparepærene, skru på lampa, sette batteriene inn i dimmeren, og dim i vei. 

Lyseffekten 

Etter vår mening, gir denne lyskilden et behagelig og klart lys. 
Det hjelper selvsagt at det kan dimmes, men selv på maks lyseffekt gir disse pærene et klart og hvitt lys. 

Dimmeren er forhåndsinnstilt med tre dimmegrader: 
Én prikk gir en lyseffekt på 30 prosent, to prikker gir en lyseffekt på 70 prosent og tre prikker gir en lyseffekt på 100 prosent. 

Du kan for øvrig justere lyseffekten med dimmehjulet, og du kan også lagre dine egne prefererte innstillinger. 

Vi synes imidlertid justeringene med hjulet var litt "kilent" - altså litt upresist. 

Om dimmeren 

Det meste ved dimmeren fungerer bra, og er ganske intuitivt. 
Du kan dimme alle lampene samtidig, til samme lyseffekt, eller du kan velge deg ut én av lampene som du dimmer for seg. 
Dette velger du enkelt ved hjelp av dimmeren: 
Du kan "bla" deg fram til den lampen du vil dimme ved hjelp av fjernkontrollen, og du får et blinkesignal fra de ulike lampene som viser deg hvilken lampe du er på vei til å dimme. 
Slik kan du bla deg videre og dimme de lampene du vil. 

Selve fjernkontrollen er imidlertid litt glatt og kan være lett å miste for den som er slepphendt. 

Om systemet 

Du kan koble hele 50 sparepærer til systemet. 
Rekkevidden på dimmeren er 15 meter - det kan altså være maks 15 meter mellom lyspæra og dimmeren for at det skal virke. 

Lyspærene er tilpasset lamper med E27-sokkel, alternativt kan du få et sett med pærer til B22-sokkel. 

Living White-pærene har fargetemperatur på 2700 K, som er varm hvit. 
Den har 1200 lumen - en 60-watts glødepære har til sammenlikning en lysmengde på 710 lumen. 
Levetiden er på 8.000 timer. 
20 watts-pærene tilsvarer 88 watt fra vanlige glødepærer. 
Det er imidlertid uproblematisk å sette dette i en lampe med begrensninger på eksempelvis 40 watt. 

Smart av-funksjon 

På tampen vil vi nevne den smarte godnatt-fuksjonen på pærene. 
Det er nesten som "follow me home"-funksjonen på bilene, som for øvrig kan villede andre til å tro at du ikke har skrudd av lysene på bilen din - men det er en annen sak. 

Disse sparepærene med dimmer virker slik at når du skrur av med dimmeren, så dimmes de sakte ned, før de skrus helt av. 
Hele prosessen tar 12 sekunder - du har altså 12 sekunder på deg fra du skrur av lyset til det blir helt mørkt. 
Smart, synes nå vi. 

Har du erstattet glødelampene med sparepærer, og fått trøbbel med flimmeri lyset? 
Her er nødløsningen! 

Living Whites ESaver føres av Lampehuset, Living og en rekke lokale el-butikker, og har en veiledende pris på 1.500 kroner, ifølge produsenten. 
Vi har funnet produktet i danske nettbutikker til 1.537.50 danske kroner. 

Konklusjon 

Vi er fornøyde med lyset fra lampene, det gir veldig godt lys når du ønsker det - og mer dempet belysning når det er ønskelig. 
Det som tiltaler oss mest med denne løsningen, er nettopp det at det er såpass lett tilgjengleig å få dimmemulighet på alle lampene i stua - så fremt at alle lampene har E27-sokler. 

1.500 kroner er selvsagt en del, men fremdeles langt mindre enn du ville måtte betale dersom du ønsker å installere dimmer på veggen - og da ville du sannsynligvis måttet ha flere dimmere - i alle fall om du ser for deg å dimme opptil 50 lyskilder, som mulighetene er med denne dimmeren fra Philips. 

Vi vil understreke at vi ikke har forsøkt systemet med flere lyskilder enn de to som fulgte med i settet, så vi kan ikke si noe om hvordan det fungerer med flere lyskilder. 
