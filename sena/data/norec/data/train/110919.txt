Slik er NSBs nye regiontog
DRAMMEN (VG) 
I februar 2012 ruller NSBs første nye regiontog ut på landets mest trafikkerte strekning Skien-Lillehammer. 
Vi har testet nyvinningen. 

VGs medarbeider har 32 års pendlererfaring fra Vestfoldbanen og tester her den nye typen 74-tog som nå prøves av NSB eget personell, men som fortsatt ikke er godkjent for norsk bruk av Jernbanetilsynet. 

Derfor får vi ikke teste de nye togene i fart - og kan følgelig ikke ha noen oppfatning av kjørekomfort som lydnivå, krengning, rullekomfort på til dels aldrende skinnegang. 

Interiør: 
Tiltalende interiør i grått med islag av røde elementer. 
Smakfullt. 
Vinduene har soldempende egenskaper. 
Totalt 263 seter i regiontogene. 

Påstigning: 
Tilpasset den nye, norske perrongstandarden som gjør at du kan gå - eller rulle - rett inn på togdørken. 
God detalj for rullestolbrukere og andre bevegelseshemmede. 

Seter, komfortavdelingen: 
Komfortavdelingen har bredere seter enn det øvrige toget. 
Liten regulerbar hodepute, men setene virker noe harde. 
Klaffebordene i seteryggen foran deg er funksjonelle. 

Seter, vanlig: 
Utenfor komfort er setene 45 centimeter brede. 
Det er ikke spesielt komfortabelt. 
Alle setene har nedfellbar rygg, men tiltingen er ikke imponerende, og setene har ikke hodeputer utenfor komfortavdelingen. 
Bra: 
Setene kan vendes rundt hvis fire reiser sammen. 

Noen av seteradene har tre seter i bredden. 
Dette er ukomfortabelt trangt. 
NSBs argument er at toget har 30 flere sitteplasser enn dagens regiontog, men dette blir ubehagelig trangt selv for folk med normalt volum. 
Setene forventes fylt opp i «innersonene» fra Ski og Asker og inn og ut av Oslo, og blir forstyrrende for dem som allerede har satt seg. 

Stillevogn: 
Stillevognene brukes bevisst av reisende, særlig pendlere, som vil ha ro fra telefoner, prat, PC-er og musikkanlegg underveis. 
Merkingen av de nye stillevognene er enda dårligere enn i de eksisterende, og de er ikke merket fra utsiden slik at man kan se om man går på en slik vogn eller ei. 

Kjørekomfort: 
Foreløpig forbud mot å la pressen kjøre med testtoget. 

Informasjon: 
Nye informasjonsskjermer i toget gir beskjed om eventuell forsinkelse og info om korresponderende tog. 
Bra tiltak. 
Men den totale infoen får trekk fra punktet over (stillevogn). 

Totalt inntrykk: 
Designmessig fulltreffer som skjemmes av dårlig sittekomfort på rader med tre seter, og håpløs merking av stillevogn. 
