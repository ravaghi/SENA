Philips Fidelio X1
Toppmodellen til Philips imponerer oss på nesten alle områder. 

Fidelio er navnet Philips bruker på lydprodukter de har lagt ekstra flid i, både med tanke på lyd- og materialkvalitet. 
Generelt har vi da også hatt gode erfaringer med disse produktene i tidligere tester. 

Se blant annet test av: 
Philips Fidelio DS9000, og ikke minst hodetelefonene Philips Fidelio L1. 

Dagens testprodukt er den nye toppmodellen i Fidelio-serien, og også den desidert største hodetelefonen til Philips: 
Philips Fidelio X1. 
Vi var derfor spent på hvordan den ville klare seg. 

Førsteinntrykk: 
Store og komfortable 

Det første du legger merke til er hvor store de er: 
11 centimeter dype, 22 centimeter høye og 19 centimeter brede – 0,43 kilo totalt. 
Og at den medfølgende kabelen er på hele tre meter. 

Det er gode nyheter når du skal høre på musikk i godstolen, men også litt uhåndterlig når du skal høre på musikk på T-banen. 

At dette ikke er hodetelefoner laget for iPhon-en din, forstår du raskt når du ser på pluggen: 
Kabelen munner nemlig ut i en jack-plugg (6,3 mm), og så følger det med en overgang til minijack (3,5 mm) i esken. 

Her er det altså hjemmebruk som har hatt hovedprioritet. 

De åpne hodetelefonene både ser og føles eksklusive ut: 
Stålbøylen er for eksempel kledd i kalveskinn, og de store tykke øreputene i velur er rett og slett noe av det mykeste vi har hatt på øret. 

Det gjør hodetelefonene svært komfortable å ha på hodet – ja, dette er hodetelefoner vi selv har hatt på hodet i timesvis om gangen uten at de har begynt å irritere. 
Med tanke på størrelsen er det ganske imponerende. 

Men så var det lyden da 

I valget av hodetelefoner er det ikke tvil om at egne lydpreferanser er avgjørende, men etter vår oppfatning gir dette settet et svært detaljert og behagelig lydbilde. 

Da vi testet fjorårsmodellen Philips Fidelio L1 savnet vi litt morofaktor på rock og gladsynthen til Depeche Mode, og det er her Fidelio X1 virkelig viser seg fram: 

For til å være åpne hodetelefoner er det først og fremst den fyldige bassen som slår oss. 
Når også resten fungerer bra får vi rett og slett lyst til å høre mer musikk enn vanlig, og i valget mellom flere hodetelefoner på jobben er det oftest disse vi velger å ta med oss hjem. 
Det er et godt tegn. 

Under denne testen har vi koblet Fidelio X1 på PC-en på jobben via en hodetelefonforsterker fra M-Audio, i tillegg til at vi har spilt av musikk direkte fra vår iPhone 5 og Galaxy S3. 

Fidelio X1 er nemlig ikke så tungdrevne at de ikke fungerer via mobilen (impedansen er oppgitt til 30 Ohm). 
I praksis fungerer de helt fint lydmessig, selv om du kommer til å merke at du må ha volumet litt høyere enn vanlig. 

Legg også merke til at dette ikke er hodetelefoner med støydemping. 

Siden de er åpne vil du heller ikke bli særlig populær i et åpent kontorlandskap: 
Det lekker nemlig mye lyd fra øreklokkene, så når du øker volumet kan du se fram til at alle dine kollegaer nynner med. 

Men hva er det med kabelen? 

Det eneste som irriterer oss er kabelen, som med sin allerede store jack-plugg blir nesten komisk stor når du også bruker minijack-overgangen. 

Her burde ganske enkelt Philips lagt med to kabler i esken, så hadde problemet vært løst. 

Konklusjon 

Hvis du hovedsaklig er på jakt etter et bærbart alternativ kan du lete litt lenger, X1 er nemlig litt for uhåndterlige på grunn av størrelsen og kabelen som følger med. 
Hvis du tilhører gruppen som reiser mye bør du også vurdere vår favoritt AKG K 495 NC med aktiv støydemping. 

Er det derimot en god musikkopplevelse i stua du er ute etter, og bare skal bruke dem utendørs en gang i blant, kan dette være et helt riktig kjøp. 

Philips Fidelio X1 ser ikke bare eksklusive ut, de låter bra også. 
Spesielt hvis du tilhører den gruppen som setter pris på god bass uten at den blir for dominerende. 
Når vi i tillegg har sett dem helt ned i 2.300 kroner er de rett og slett enkle å anbefale. 

Philips Fidelio X1 
