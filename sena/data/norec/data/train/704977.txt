For festen
Han rapper bedre enn han synger. 

Denne karen er det knyttet store forventninger til, og han har allerede rukket å markere seg på ymse festivaler og med ok-pluss platen «Worry No». 
Han rapper bedre enn han synger, og han blir neppe hyllet av den katolske garden hiphoppere. 
De om det. 
Chris Lee blander hiphop, r'n'b, nysoul og en liten dæsj elektronika, ikke ulikt Paperboys. 

Han åpnet med halvt liveband og resten på boks og slet litt i starten med å få med seg publikum. 
Det snudde da han fikk blåserrekka inn på scenen. 
Da løsnet både Chris og publikum den øverste knappen. 

Mannen leverer mer fest og god stemning enn substans, og i likhet med nevnte Paperboys går man litt lei, selv om det dukker opp noen svært catchy partier her og der. 
Han sier ingenting av betydning og har ikke nok sjarm til å slippe helt unna at dette er litt for soft. 
Men god stemning, det var det. 
