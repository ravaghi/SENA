Sola skinner over Egersund
En av hjørnesteinene i I Was A King har vært solskinnspopen til Teenage Fanclub. 
Nå har det Oslo-baserte egersundbandet fått med seg selveste Norman Blake fra dette bandet som medprodusent, tangentspiller og mer til. 
En annen hjørnestein har vært den mer intrikate og oppfinnsomme delen av popen, og hvem er da bedre å alliere seg med enn eksentrikeren Robyn Hitchcock? 
Også han er medprodusent her, i tillegg til å spille på platen. 

Det som i tillegg fungerer aldeles strålende, er låtskriversamarbeidet. 
Tredjekuttet "Eric" er skrevet sammen med Robyn Hitchcock og er en låt som skiller ut. 
Ikke det at kuttene signert Strømstad og Anne Lise Frøkedal alene er dårlige, for det er de slett ikke. 

"Hanging on" er for eksempel en innertier når det kommer til myke harmonier og sommermettet pop. 
Det er spor av salige Beatles her, uten at det blir mer fremtredende enn Byrds-arven eller annen 60-tallspåvirkning. 
Gitaristene og vokalistene Strømstad og Frøkedal har med seg bassist Ole Reidar Gudmestad som tredjemann, men trioen er denne gang altså supplert med Blake og Hitchcock, pluss Patrick Berkery på trommer og Olav Christer Rossebø på blant annet fiolin og mandolin. 
Berkery spilte i det amerikanske powerpopbandet The Bigger Lovers, mens Rossebø er med i Bergen Mandolinband. 

Hitchcock har også bidratt til "Food wheels", og prikken over i-en settes når Strømstad og Frøkedal helt til slutt allierer seg både Hitchcock og Blake i "Indiana". 
Her er det ikke snakk om mange kokker og mye søl, men om å hente det beste ut fra hverandre. 

Strømstad ga ut Hitchcocks forrige album på sitt eget selskap Hype City, og i 2008 lagde han hyllestsangen "Norman Bleik" til Norman Blake. 
De er med andre ord ikke noen tilfeldige samarbeidspartnere. 

I Was A Kings tredje album er et fullkomment stykke gitarpop. 
Jeg savner det uforutsigelige og overraskende ved to de forgjengerne, men Strømstad & co har tatt solskinnssjangeren på alvor og polert den til den skinner. 

For lokalpatriotene tar vi med at platen er innspilt i Egersund, det er bilder derfra og at låten "A million signs" åpner med " We did not forget/a southwestern town/we kept dreaming of it/before 
we came back ". 

En liten digresjon til slutt: 
Albumet er den første utgivelsen til selskapet K. Dahl Eftf. 
Selskapet er opprettet av Joakim Haugland i samarbeid med Warner. 
K. Dahl Eftf. var en urmakerbutikk i Flekkefjord, med en egen plateavdeling drevet av Hauglands mor på 60— og 70-tallet. 

Beste spor: 
"Eric", "Hanging on", "A million signs", "Fire (toast to life)", "Indiana". 
