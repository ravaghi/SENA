Peugeot 308 GTi
Både sportsligere og morsommere enn vi hadde ventet. 
Men er det for sent for 308? 

Peugeot har lange tradisjoner for GTi-biler, eller små sportslige kombikupeer under andre navn. 
308 GTi er den største av disse. 
Da bilen først ble introdusert allerede i 2010, var det bestemt at den ikke skulle til Norge. 
Senere har den blitt tilgjengelig også her. 

308 GTi har en 1,6-liters turbomotor på 200 hester og 275 newtonmeter. 
Det er ganske moderat for klassen i dag, men likevel mye motor i en såpass liten bil. 
0-100 kilometer i timen går på 7,7 sekunder. 
Det er heller ikke like kjapt som en del av konkurrentene, men dette oppleves likevel som en sprek og rask bil. 

Turbo 

Turbomotoren gjør at du har bra med krefter fra svært lave turtall. 
Maks moment er klart fra 1.700 omdreininger, og under rolig kjøring kan du fint slippe deg ned mot 1.000 omdreininger og uten problemer akselerere opp igjen. 
Dette gir en ganske flat motorkarakter, som jo er vanlig med moderne turbomotorer. 
Fordelen er at motoren alltid kjennes sterk. 

Forbruket ligger for øvrig på 0,69 liter per mil, og CO2-utslippet er 159 gram. 
Det er til å leve med med tanke på ytelsene, men det finnes mer imponerende biler i klassen på dette området. 

Anvendelig 

Girkassen er sekssteget, og du sjalter greit nok mellom de ulike trinnene. 
Utvekslingen er relativt lav, så du kan faktisk legge inn sjettegiret allerede ved 50-60 kilometer i timen om du ikke har for dårlig tid. 
Det styrker inntrykket av at motoren er anvendelig, men er jo ingen fordel ved lange distanser på motorvei. 
Men så er dette også en GTi-bil, og høyere utveksling ville kvalt noe av akselerasjonsfølelsen. 

Tøff nok? 

Vi skal innrømme at vi ikke hadde alt for store forhåpninger til 308 GTi, delvis basert på markedsføringen man selv gjorde av den da den kom. 
Og ved vanlig, rolig kjøring gjør den heller ikke så mye ut av seg. 
Den føles verken superstiv i understellet eller spesielt tung på styringen. 
I bytrafikken oppleves den også ganske lettkjørt, med et lite unntak av at vi har kjørt biler med bedre kløtsjtilpasning og dermed mykere girskift. 

Morsommere i fart 

Men øker du farten, gir bilen et litt annet inntrykk. 
Balansen i bilen er fin, ganske tett opp til nøytral og med relativt lite understyring. 
Samtidig er fjæringsoppsettet stramt nok til at bilen føles rimelig plan mot veien i svingene. 
Kanskje mangler det en liten smule på styrefølelse og presisjon rundt nullpunktet på styringen, men med vinterdekk og betydelig med plussgrader må vi ta litt forbehold når det gjelder slike påstander. 

Ikke bøllete 

Morsom er bilen i alle fall, og morsommere enn vi hadde regnet med. 
Noen vil kanskje savne litt mer snerr og fres i motor- og eksoslyd, men fordelen er at bilen oppleves som kultivert og ikke bøllete under vanlig kjøring. 
I det hele tatt er 308 GTi veldig diskré, både utseendemessig og ved vanlig kjøring. 
I tillegg til å være relativt stillegående, er bilen også langt fra å være ukomfortabel i fjæringen. 
Dette er en fordel for de fleste, men kanskje ikke for de som er ute etter mest mulig "sportsbil". 

Innvendig er det ikke store forskjeller til vanlige 308, bortsett fra andre seter og en hel del mindre detaljer. 
Man sitter greit i setene, men selve sittestillingen har vi opplevd litt sportsligere og mindre oppreist i andre biler. 

Alderen merkes 

Interiøret for øvrig avslører imidlertid det som begynner å bli 308 sitt problem, nemlig alderen. 
Den føles langt i fra så frisk og moderne som en del av de nye konkurrentene. 
En erstatter bør nok ikke være langt unna. 
Det er ingen hemmelighet at da 308 kom tidlig i 2008, hadde den mye til felles med forgjengeren 307. 
Generasjonsskiftet minte om den omfattende faceliften Volkswagen foretok på Golf i omtrent samme tidsperiode. 

Akkurat det er ikke ulovlig, men fasiten er at det er mange biler i klassen i dag som kjennes mer moderne og totalt sett mer komplette enn 308, og det gjelder også GTi-versjonen. 

Kommende Volkswagen Golf GTI er blant de som stiller sterkt her. 
Det samme gjelder Ford Focus ST, men spesielt sistnevnte ligger i en litt annen prisklasse. 
Faktisk kan man vurdere å gå ned på motoren under "GTI-nivået" på de to sistnevnte, og fortsatt ha mye moro. 

Men man kan ha mye moro i en 308 GTi også. 
