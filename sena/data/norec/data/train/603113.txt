Sterk norsk filmdebut
«Føniks» er en mørk fortelling om hvordan det er for barn å leve med psykisk syke foreldre. 

Jill (14) har tatt morsrollen i den lille familien på tre. 
Noen må ta vare på lillebroren Bo. 
Moren Astrid bruker mesteparten av dagen på å sove, og når hun er våken veksler hun mellom deprimert og manisk. 
Men hvem skal ta vare på Jill? 

Jill spilles av debutant Ylva Bjørkaas Thedin, som med sine store, uttrykksfulle øyne klarer å formidle Jills kamp for å holde hodet over vannet, og følelsene for moren som veksler mellom hat og kjærlighet. 
Maria Bonnevie er strålende som vanlig, og får godt frem de små nyansene i Astrids stadige humørsvingninger, og vekslingen mellom kjærlig og nesten ondskapsfull mor. 

Filmen er skrevet og regissert av Camilla Strøm Henriksen, som gjør sin spillefilmdebut som regissør. 
Mye av manuset er basert på egne erfaringer i oppveksten, og selv om det er et velkjent tema kan det ikke belyses nok. 
Historien formidles uten noen form for romantisering, så det gjør til tider vondt å se på, men den treffer akkurat der den skal. 
Jeg kunne vært noen små ting foruten som Jills hallusinasjoner og at deler av dialogen blir litt stiv og teatralsk noen steder, men alt i alt er det en sterk filmdebut som krøp under huden på meg. 

Norge 2018 

Drama 

Regi: 
Camilla Strøm Henriksen 

Manus: 
Camilla Strøm Henriksen 

Skuespillere: 
Maria Bonnevie, Ylva Bjørkaas Thedin, Sverrir Gudnason, Casper Falck-Løvås, Kjersti Botn Sandal, Nils Vogt, Renate Reinsve 

Aldersgrense: 
12 år 
