Storslått Diktatoren med Lars Funderud Johannessen
Rogaland Teater hadde onsdag kveld en meget vellykket premiere på Diktatoren - etter Chaplins film - med Lars Funderud Johannessen i hovedrollen 

Lars Funderud Johannessen gjør Diktatoren. 
Ikke bare gjør han selve Diktatoren, altså hans eksellense Hynkel, men også den fattige jødiske barbereren i ghettoen, som Chaplin gjør i filmen. 
Som en fullkommen treenighet spiller han også selveste Charlie Chaplin. 
Det er første gang Diktatoren presenteres som teater i Norge. 
Filmen fra 1940 vises fremdeles på tv og filmlerreter verden over, og er kjent av mange. 
Og den er kanskje mer aktuell enn noen gang, så full av diktatorer som verden er nå? 
Rogaland Teater lykkes stort i å gjøre filmen til teater. 
Forestillingen forteller ikke bare handlingen i filmen. 
Den gir også fine innblikk i Chaplins eget liv og kampen for nettopp å realisere dette fredsprosjektet. 
Manus er utviklet av Line Hofoss Holm og Morten Joachim som også har regien. 
Det er en stor og storslått forestilling med hele 19 aktører på scenen, mange av dem i ulike roller. 
Ti av disse er fra Ungdomsteatret, noe som tydelig viser viktigheten av å rekruttere skuespillere fra yngre hold. 
Hovedrollene, diktatoren allerede nevnt, er ellers besatt av Helga Guren, Ragnhild Arnestad Mønnes, Glenn André Kaada, Henrik Bjelland og flere, alle skuespillere som holder dette teatrets høye standard. 
Men det er Lars Funderud Johannessen som tar kaka. 
Han har et unikt kroppsuttrykk, danser som en løve, behøver ikke engang prøve å etterligne Chaplin for å ligne, og så er han blant de norske skuespillere som har best diksjon av alle. 
I denne rollen spiller han på så mange strenger, og lykkes så godt på dem alle at en bare må gi seg over, enten han synger, danser, brøler eller kysser. 
Da han som barberer kliner barberskum på mikrofonen til Helga Guren, blir det krise på premieren. 
Ok, vi tar to minutter, sier han, eller får han beskjed om. 
Pianisten i graven tar poenget, spiller opp til dans, og barbereren sjarmerer publikum sønder og sammen med to minutters improvisasjon, og applausen er enorm. 
Funderud Johannessen er en av disse mange utvandrede kristiansandere som vi så gjerne skulle ha tilbake på vår egen scene. 
Han spilte i unge år i Les Miserables i Kristiansand, senere i Erobringen av Sydpolen, Den Stundesløse og Over Kvåsen på Agder Teater. 
Nå må vi ta tog til Stavanger for å oppleve denne store scenekunstneren. 
Og det er vel verd turen. 
