Enkel overvåking – helt uten en tråd
Circle 2 Wire-Free er en av de enkleste løsningene vi har testet, og har i tillegg et batteri som kan holde i ukevis. 
Det skulle gjøre den perfekt til hytta. 

Det finnes etter hvert en rekke løsninger for enkel videoovervåking av boliger, hytter og uteområder, og vi har testet flere av dem. 
Denne gangen har turen kommet til Circle 2 fra Logitech, som kanskje er den aller enkleste løsningen vi har testet. 

Dette er Circle 2 Wire-Free 

Som navnet antyder, er dette andre generasjon Circle-kamera fra Logitech, og det kommer i flere utgaver, blant annet en der kameraet plugges rett i en stikkontakt, en med strømkabel og en utgave som er helt trådløs – Wire-Free – og det er den siste vi har testet. 

Denne har alt innebygd, inkludert full HD-kamera, mikrofon, høyttaler, wifi-adapter og et 6600 mAh oppladbart batteri som ifølge produsenten kan holde i inntil 3 måneder mellom hver lading – med fem minutter opptak hver dag. 
Skjønt «alt innebygd» er ikke helt presist, lagring av opptakene skjer ikke i kameraet, men på Logitechs servere. 
Mer om det siden. 

All visning og styring av kamerafunksjoner gjør du enklest via en app på mobilen (Android og iOS), eller på en egen nettside dersom du bruker PC-en. 

Ekstrem vidvinkel 

Selve kameraet har en frontlinse som fanger all aktivitet innenfor en vidvinkel på hele 180 grader. 
Det betyr blant annet at Circle 2 kan brukes i små rom og andre trange arealer, både inne og ute. 
Kameraet er nemlig værbestandig, og tåler både minusgrader og noe fukt. 
Med tre måneders batteritid, er dette absolutt en løsning som bør vurderes hvis du ønsker å overvåke hytta eller campingvogna. 

Det følger med et feste som du kan skru fast på veggen, og så kan du enkelt hekte kameraet av festet når batteriet må lades. 
Du kan også ha det tilkoblet stikkontakten hele tiden, men den lille ledningsstumpen som følger med, blir nok for kort for mange. 
Her kan du heldigvis bruke hvilken som helst USB-kabel med microUSB-kontakt mot kameraet. 

Circle 2 kan også stå på et bord eller hylle. 
I tillegg har det et standard kamerafeste på undersiden, slik at du enkelt kan montere det på et kamerastativ eller Gorillapad. 

Starter automatisk når det skjer noe 

Inni kameraet sitter en bevegelsessensor som sørger for å starte opptak så snart det skjer noe innenfor frontlinsas synsfelt. 
Det fungerer både i dagslys og i mørke. 
Blir det veldig mørkt, aktiveres nattmodus, der opptakene blir i svart/hvitt. 

Oppløsningen er full HD (1920 x 1080 piksler), og kvaliteten er god nok til at det som regel ikke er noe problem å gjenkjenne personer på opptakene. 
Standard opptakslengde er begrenset til 10 sekunder, men dette kan settes til 30 eller 60 sekunder i appen. 

Lagring av opptakene dine skjer som sagt ikke i selve kameraet, men på Logitechs krypterte servere på internett. 
Der lagres de i inntil 24 timer, før de slettes automatisk. 
Ønsker du å ta vare på opptakene dine lenger enn dette, må du abonnere. 
14 dager med ubegrensede opptak koster for eksempel 39 kroner måneden. 
Da kan du også få varsler i form av meldinger på telefonen, når kameraet har fanget aktivitet. 

Via appen eller kameraets egen nettside, kan du også overvåke live. 
Grensesnittet er temmelig likt på begge plattformer, og gir deg også rask tilgang til opptakene som har blitt lagret. 
Du kan når som helst laste ned et 30 sekunders videoklipp som viser et sammendrag av aktiviteten i løpet av siste 24 timer, til seinere bruk og referanse. 

Kan brukes som intercom 

En fiffig detalj: 
Hvis du for eksempel har plassert kameraet ved inngangsdøra, kan du ha toveis, muntlig kommunikasjon med folk som kommer på besøk, via mobilen, PC-en, nettbrettet og mikrofonen i kameraet. 
En viss forsinkelse må du imidlertid leve med, men det fungerer faktisk ganske så bra. 
Lydkvaliteten er helt OK. 

Forsinkelse er det også når du kobler deg opp for å overvåke live eller se opptakene. 
Det tar noen sekunder å vekke kameraet fra dvale og noen ganger bortimot et halvt minutt å opprette en trygg forbindelse mot Logitechs servere. 
Det kan være et ankepunkt, men er slett ikke uvanlig for denne typen kamera. 

Kameraet skal også kunne brukes sammen med stemmestyringsløsningene Apple Homekit, Alexa og Google Assistant, men dette har vi ikke fått testet. 

Problematisk flytting 

Du kan fint flytte kameraet rundt i boligen eller hytta, så lenge det er knyttet til samme trådløse nett. 
Da vi flyttet kameraet fra hjemmet til kontoret for å fullføre denne testen, fikk vi problemer. 
Da vi startet appen for å gjøre nødvendige endringer, ble den bare stående og laste, uten at noe skjedde. 
Uansett hva vi forsøkte, kom vi ikke videre. 

Til slutt slettet vi appen fra mobilen og installerte den på ny. 
Da ble vi møtt av konfigurasjonsveilederen. 
Da den etter flere forsøk ikke fikk kontakt med kameraet, ble vi omsider bedt om å trykke inn en resett-knapp på siden av kameraet. 
Da dette ikke fungerte, holdt vi på å gi opp, før vi tilfeldigvis fant ut at vi måtte trykke ved siden av knappen for at kameraet skulle respondere. 
Deretter fikk vi etter hvert kontakt i appen og kunne fortsette konfigurasjonen. 

Konklusjon 

Logitech Circle 2 Wire-Free er en enkel og smart måte å overvåke boligen din på, både utvendig og innvendig. 
Kameraet byr på svært god vidvinkel og helt ålreit kvalitet på opptakene. 

At det kun fungerer sammen med Logitechs skyløsning, og denne koster penger for opptak ut over 24 timer, kan naturlig nok være et ankepunkt for noen. 
Det er også verdt å merke seg at du må leve med noen små forsinkelser her og der, og at du kan støte på problemer hvis du flytter kameraet fra ett aksesspunkt til et annet. 

Få også med deg testene av Piper NV og Netatmo Welcome før du bestemmer deg for å kjøpe. 
