«Skilsmissealbum» fra dama som sang kjempehiten «Missing»
Samlivsbrudd i valsetakt. 

|||ALBUM: 
Tracey Thorn — godt gift med sin tidligere Everything But The Girl kumpan, Ben Watt — tar for seg problemer knyttet med stram dobbelknute på gnagende voksensko på sitt tredje soloalbum. 

«Oh! The Divorces» — et pianoakkompagnert samlivsbrudd i valsetakt — kategoriserer fra første stund tematikken, bestående av småsmarte betraktinger rundt evig aktuelle tema som moden kjærlighetssorg, ensomhet og for mange glass på singeltreff. 

Thorns smånasale stemme er naturlig nok i en dominerende posisjon, på et album som i all hovedsak er neddempet og rolig. 

Et par raskere spor, og noen velplasserte elektroniske elementer hindrer ikke fokuset på ettertenksomme kjøkkenbordsbetraktninger. 

«Love And Its Opposite» blir dermed en småvemodig og ettertenksom følgesvenn i de mange opp- og nedturer de fleste av oss kjenner som mellommenneskelige relasjoner. 
