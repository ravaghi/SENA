TEST:Sony MDR-NC7 hodetelefoner 

Rimeligste støyreduksjonen på markedet? 
Sannsynligvis. 
Men prisen for å spare penger kan være høyere enn du tror. 

Modig er den som beveger seg ut i den store verden uten et par skikkelige hode- eller øretelefoner i bagasjen. 
Avhengig hvor mye flystøy eller trafikkdur det finnes i nærheten, og avhengig av hvor mye du må skru opp volumet for å høre noe i det hele tatt, risikerer du å få ørene til en 80-åring før du har passert 40. 
Før du vet ordet av det henger du på bingoen mens du knasker kamferdrops. 

Floraen av såkalt aktive, støyreduserende hodetelefoner er fortsatt ganske fattig, og prisnivået fortsatt ganske høyt. 
Derfor er det fint å se at ingen ringere enn Sonys nye hodetelefoner, MDR-NC7, har en beskjeden prislapp på rundt 5-600 kroner. 

Likevel, det er ikke alt som er like fint. 

De gode nyhetene først 

Designet på MDR-NC7 er det ikke så mye å utsette på. 
De er laget med en strategisk knekk på midten av hodebøylen slik at de kan foldes sammen før og etter bruk, noe som gjør dem imponerende små når du i tillegg "bretter" opp øreklokkene. 
Med i esken ligger det også et flyadapter og en foret reisepose. 

Klokkene er, til tross for støyreduksjonsteknologien, ikke mer enn 30 millimeter tykke, og vil ikke vekke særlig oppsikt blant den delen av befolkningen som er kritisk til alternative hodeplagg. 

En liten svitsj på ene klokken aktiverer støyreduksjonen, og den er enkel å nå med høyrehånda. 
Hodetelefonene bruker en standard minijackplugg (3.5mm), men det følger ikke med adapter til 6.3mm-plugg for den marginale gruppen mennesker som for eksempel ønsker å koble MDR-NC7 til en vanlig stereoforsterker eller en miksepult. 

Komforten er god. 
Myke puter gjør at klokkene hviler godt på høret, mens bøylen utøver et like moderat press mot hodet som en middels amerikansk realityserie. 

Vårt eksemplar kom i sort, men de skal også være tilgjengelig i hvitt. 
Et beskjedent AAA-batteri er alt som behøves for å gi strøm til hodetelefonene. 

Støyreduksjon og lydkvalitet 

I samme øyeblikk som du skrur på støyreduksjonen merker du at det suser litt ekstra i ørene. 
Det er verken høydeskrekk eller blodtrykksfall, men støyreduksjonsteknologien som gjør jobben sin. 
Dette er ikke uvanlig på hodetelefoner med denne typen teknologi innebygd, men suset er kanskje ørlite mer markant på MDR-NC7 enn på andre modeller vi har testet - uten at du behøver bekymre deg for at det påvirker musikken. 

Det loves en støyreduksjon på hele "87.4 prosent" på eska, og selv om det gjelder i et strengt spesifisert frekvensområde, oppleves påstanden i overkant optimistisk når hodetelefonene tas i bruk. 
Joda, en del av bass- og durestøyen rundt deg dempes, men du får ikke den samme aha-opplevelsen med Sonys hodetelefoner som du for eksempel gjør med langt, langt dyrere Bose QuietComfort 3. 

Du har strengt tatt ikke lov å håpe på hifi-mirakler fra et så rimelig par hodetelefoner, og det får du da heller ikke. 
Lydkvaliteten er grei, men imponerer ikke. 

Sammenlignet med et par referansehodetelefoner som Beyerdynamics DT770 Pro, som koster mer enn tre ganger så mye som MDR-NC7, er stereoperspektivet merkbart smalere og luftigheten i lydbildet en god del mer beskjedent. 
Det skulle da også mangle. 
Verre er det at bassen er svært beskjeden. 
Den er der, men den kunne og burde vært et par hakk kraftigere. 
Skrur du av støyreduksjonen forsvinner den helt, og lydbildet blir så langt under pari at hodetelefonene blir vanskelig å anbefale. 

Du bør med andre ord ha støyreduksjonen på til enhver tid hvis du ønsker et best mulig lydbilde - og samtidig sørge for å ha et lager med AAA-batterier tilgjengelig. 

Det er uansett noe flatt og tidvis livløst over MDR-NC7, uten at lyden er dårlig. 
Den er bare ikke spesielt, i mangel av et bare ord, interessant. 

MERK! 
Bruker du iPhone bør du styre langt unna disse hodetelefonene. 
Av grunner verken vi eller Sony kjenner til, plukker MDR-NC7 opp det meste av trafikken til og fra iPhone, enten det gjelder SMSer eller datatrafikk når du for eksempel surfer. 
Den høyre øreklokken kom stadig vekk med de karakteristiske hakke- og brrrre-lydene i bruk, og de var tidvis omtrent like høylydt som musikken. 

Vi testet også MDR-NC7 med både en HTC og Sony Ericsson-mobil, men der fantes det ikke tegn til støy. 

Konklusjon 

Når alt det er sagt, er det viktig å komme tilbake til prisen. 
For drøye 500 kroner får du tross alt et par meget behagelige hodetelefoner med innebygget, aktiv støyreduksjon, og du får en reisekompanjong som kan gå fra stor til beskjeden i løpet av sekunder. 

Bæreveske følger også med, det samme gjør det innbydende utseendet. 

Lyden er dessverre bassfattig både med og uten støyreduksjon, og lydkvaliteten sett under ett vil ikke konvertere noen til hifi-religionen. 
Effekten av støyreduksjonen er heller ikke på nivå med det beste som finnes der ute, men, igjen: 
Prisen. 

Konklusjonen blir med andre ord at feinschmeckerne og hifi-nerdene bør legge en god del ekstra hundrelapper i hodetelefonene sine hvis de ønsker det aller ypperste, mens de som er fornøyd med greit nok og en litt roligere fly- eller togreise trygt kan gi MDR-NC7 en sjanse. 
