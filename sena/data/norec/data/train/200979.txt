Netgear Universal WiFi Range Extender
Det finnes mange måter å utvide nettverket på, Netgear har denne. 

Rekkevidde på trådløst nett varierer. 
Plassering og bygningsmessige faktorer spiller inn, det er de færreste av oss som har en mast tilgjengelig hvor vi kan montere antenner for vårt trådløse nett. 
Men det finnes enkle løsninger som kan løse problemet, uten store tekniske installasjoner og mye rimeligere enn en antennemast. 

Når det gjelder trådløst nett finnes det bokser som du plasserer mellom det trådløse aksesspunktet eller ruteren og det stedet du vil ha dekning. 
De fungerer med andre ord som en slags mellomstasjon - eller utkikkspost om man vil - som plukker opp signalene fra begge sider og sender dem videre. 
Dermed utvides rekkevidden. 

Netgear Universal WiFi Range Extender 

Denne boksen setter du rett i en stikkontakt og lar antennene peke oppover. 
Den kan godt sitte i en skjøteledning eller fordeler, det spiller ingen rolle. 

Netgear beskriver tre måter å koble den til på. 

Man kan koble den til med WPS (WiFi Protected Setup) knappen hvis ruteren din også har dette. 
Da er det bare å holde knappen som aktiverer dette på den ene enheten inne i noen sekunder, så trykker du den tilsvarende knappen på den andre enheten før det har gått 2 minutter. 

Et annet alternativ er å plassere Extenderen midt mellom ruteren og den enheten som trenger utvidet trådløst nettverk. 
Da skal den automatisk konfigurere seg i løpet av et minutt. 

Det tredje alternativet er å koble Extenderen til en bærbar med nettverkskabel og slå av det trådløse nettverksmottaket på den bærbare. 
Når du så åpner en nettleser vil du uansett komme til oppsettet på Netgear-enheten. 
Den har en liten innebygget webserver som tar seg av dette. 

Her legger du inn navnet på det trådløse nettverket (SSID) ditt samt passordet. 
Netgear-boksen vil da opprette et nytt nettverk og foreslå det samme navnet du tastet inn, men med _EXT i tillegg. 

Det er altså opp til de trådløse enhetene du skal bruke i det nye dekningsområdet å skifte mellom dette og ditt opprinnelige trådløsenettverk ("roaming" som det heter) f.eks. når du beveger deg mellom disse med en bærbar trådløs enhet. 

Netgear-enheten støtter 802.11b/g/n nettverk på 2,4 GHz - uansett hvilken ruter du bruker. 

I bruk 

Vi forsøkte å la den installere seg selv ved å sette den i kontakten mellom vår bærbare og ruteren, og la den holde på en stund for seg selv, men det ble det ikke noe greie på. 

De fire lysdiodene som viser status kom aldri så langt at de lyste grønt på alle. 

De to andre alternativene - WPS og manuell installasjon via nettverkskabel - fungerte derimot utmerket. 

Vi plasserte så Extenderen i garasjen og gikk bortover veien med den bærbare for å sjekke mottaket. 
Uten Extender rekker vårt nettverk så vidt utenfor garasjen, noen få meter bortenfor forsvinner dekningen, da naboens murhus står i veien. 

Men med Extenderen i mellom fikk vi ca 30 meter lengre rekkevidde med dobbelt så høy hastighet som utenfor garasjen med det opprinnelige nettverket. 

Konklusjon 

Netgear Universal WiFi Range Extender er enkel å sette opp, har god rekkevidde - og noe mer har den ikke å by på. 
Det er også akkurat dette en slik enhet skal bidra med, verken mer eller mindre. 

Det eneste lille ankepunktet er at den oppretter et nytt nettverk med annen SSID i stedet for å bare videreformidle det eksisterende. 
Du må derfor taste inn passord på utstyret du skal bruke første gangen du er på det utvidete nettet. 

Les også testen av Linksys Wireless-n Range Extender. 

Netgear WN3000RP 
