Om å temme dinosaurer
Regi: 
Joe Berlinger, Bruce Sinofsky. 
Med James Hetfield, Lars Ulrich, Kirk Hammett, Dave Mustaine, Jason Newsted, Bob Rock, Phil Towle, Robert Trujillo. 
Amerikansk. 
Dokumentar - tillatt for alle, egnet ungdom, voksne. 

«Verdens største heavyrock-band» trenger familierådgivning. 
Og får det. 

Heavy-ikonene i Metallica har holdt det gående i snart 25 år. 
Det er lenge. 
Når de i 2001 bestemte seg for å lage enda en skive, var det med de beste intensjonene om igjen å lage noe storslagent og viktig. 
Men forutsetningene manglet - totalt. 
Bassisten hadde sluttet. 
Og bandets grunnfjell - frontfigur Hetfielt og den danske trommis Ulrich, var i tottene på hverandre, mildeste mulig sagt. 
Dertil nevrotiske, frustrerte, leie og nedkjørt. 

Inn kommer en «gruppe-terapeut». 
Og ting blir verre - for en periode. 
Men etterhvert og om lenge blir albumet og turneen «St. Anger» en realitet, som vi vet. 

Filmen starter ved løsningen. 
Og følger hele prosessen. 
Som film blir det en underlig og langdryg affære. 
Som veklser fra det totalt uttværede til noe nærværende, nakne og - tør vi si det - viktige? 

Av og til virker det nesten pateisk hvordan de gamle helvetes-rytterne kjemper med sitt kall i livet. 
Og mer enn en gang stilles spørsmål med hele Metallica-prosjektets berettigelse etter så mange år. 

Men i blant gnistrer det altså skikkelig til. 
Og Metallica er både stor historie og viktig samtid - fortsatt. 
Så fansen må nødvendigvis få med seg denne. 
Andre, kanskje bare musikkinteresserte, garanteres en høyst interessant stund. 
Rene filmelskere kan eventuelt vurdere noe annet. 
