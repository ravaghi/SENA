Skotsk kvalitetspop
På sitt beste leverer den skotske trioen storslått synthpop. 

Chvrches: "Love is dead" (Glassnote/Universal) 

Anmeldelsen av andreplaten «Every open eye» i 2015 fikk overskriften «pur pop på høygir». 
Denne gangen løftes foten litt fra gassen. 
De berusende øyeblikkene er blitt polert ned. 
Det låter «smartere», men opplevelsen er mindre intens. 

Kanskje er det en ambisjon om å vokse fra store til størst som gjør at de for første gang har hyrt inn eksterne hitmakere på produsentsiden. 
Jeg er usikker på om det var et sjakktrekk. 
Det er likevel gjenkjennelig: 
Tunge rytmer, store følelser og svære melodier, ledet an av glitrende 80-tallssynther og en uhyre sterk vokal i Lauren Mayberry. 

Det energiske høydepunktet «Graves» er en strålende låt med en skarp politisk undertone som får armhårene til å reise seg. 
Den duvende og smått melankolske «Get out» kom på nyåret og har et refreng som har sittet som limt siden. 

Andre steder bygger det seg opp, som på ««Miracle» og «Wonderland», før det nesten faller sammen på refrenget. 
Tekstmessig er de faretruende nær klisjeene. 

Beste spor: 
«Graves», «Get out». 
