Klossete om romansens merkelapp
Det som kunne vært en fin-fin film om det vriene øyeblikket da romansen skal få navn, ble i stedet klossete og forutsigbar. 

— Så. 
Hvor fører dette hen? 

"That awkward moment" handler om dette nifse så-øyeblikket, der en av partene trenger å få avklart hvordan en gryende romanse vil utvikle seg videre. 
Går det mot ekteskap, barn og stasjonsvogn? 
Eller er romansen bare en sexy pausefiskaffære mens man fortsatt leter etter den rette? 

Jason og Daniel er lykkelig single, da den tredje collegekompisen Mikey blir skilt. 
I solidaritet med sin deppa venn, lover Jason og Daniel at de skal forbli frie, slik at de kan nyte singellivet sammen alle tre. 
Men så dukker den ene kjekke jenta etter den andre opp.... 

God idé 

Etter alle disse årene og utallige titler, er det nok ikke lett å lage en romantisk komedie som ikke føles forutsigbar og uoriginal. 
Denne tar i det minste utgangspunkt i et varmt og hjertefølt manus basert på en helt ny idé, som er både til å kjenne seg igjen i og til å engasjere seg i. 
Synsvinkelen ligger hos de tre guttene, men målgruppen er først og fremst jenter som er nysgjerrige på hvordan gutter tenker. 
Et fiffig grep. 

Imogen Potts, den nye Cameron Diaz, er supersjarmerende som Ellie, og resten av det unge skuespillerensemblet er også helt ok. 

Men så er det dette med miksen av komedie og romantikk, jente- og guttepublikum. 
Og det er her regissøren ikke få delene til å gå opp i en større enhet. 

Feigt og nervøst 

Allerede etter ti minutter vet du både hvordan filmen vil utvikle seg og ende. 
Dialogen er kjapp-kjapp, men er etter hvert mer slitsom enn morsom: mange ord er ikke det samme som mye innhold. 
Og den penisfikserte humoren krasjer ulekkert med de dype tankene om følelser og forhold. 

Så synd, for dette kunne vært en fin-fin romkom med mindre feig og nervøs markedstilpasning. 
