Heftig konvertering
Fjorårets heftigste bilspill er nå ute på Xbox 360. 
Og konverteringen er særdeles vellykket. 

«Burnout»-serien har forlengst etablert seg på rock'n'roll-enden av bilspillskalaen. 
Spektakulære og elleville kollisjoner, halsbrekkende fart og en fokus på skadefryd i kamp mot venner fremprovoserer brede glis hos mange. 

Noe som definitivt var tilfellet med fjorårets PS2- og Xbox-hit «Burnout: Revenge» også. 
Seriens mest varierte og avanserte baner til nå (blant annet med flere snarveier og kule hopp), en forbedret kræsjemodus og muligheten til å bruke medgående trafikk taktisk ved å kræsje inn i biler var nyheter nok til at jeg belønnet det med en femmer på terningen. 

Etter et halvt år med grundig konvertering, er nå adrenalinfesten ute på Xbox 360. 
Og selv om jeg personlig har spilt de andre versjonene såpass mye at jeg ikke er HELT i hundre, er det ingen tvil om at vi snakker om en klar forbedring. 

Først og fremst visuelt, her har spillet fått en overhaling det er vanskelig ikke å bli imponert av. 
Det ser rett og slett innmari lekkert ut, noe som øker underholdningsverdien i alle de heftige actionscenene som males utover skjermen. 

Den andre store forbedringen går på Xbox Live og det nye moduset «Live Revenge». 
Her lagres ditt forhold til dem du spiller mot over tid, slik at du hele tiden har oversikt over hvem som skylder juling og hvem som kan sitte og kose seg i herlig skadefryd. 

Er du fan av actionpregede bilspill, er det her du bør begynne. 
«Project Gotham Racing 3» er fortsatt det beste bilspillet på Xbox 360, totalt sett, men «Burnout: 
Revenge» er det heftigste. 
