USA-velkomsten sett gjennom undrende flyktningøyne
Historien i "The good lie" er både vond, viktig og rørende. 
Men gaper over for mye på en gang. 

De levde et godt liv i Sudan, helt til landsbyen ble brent og massakrert. 
De få ungene som overlevde la ut på en flere tusen kilometerlang vandring gjennom ørkenen. 
De bodde i en flyktningleir i Kenya i 13 år før navnene Jeremiah, Paul, Memere og Abital endelig dukket opp på en liste for emigrasjon til USA. 
Der fikk de seg et kaldt og ufølsomt kultursjokk. 

Vi ser amerikansk flyktningpolitikk, byråkrati, omtanke og kultur gjennom deres uvitende, undrende øyne. 
Det er en deprimerende og skamfull innsikt. 
Men heldigvis finnes også lys og håp. 
Enkeltmennesker som er villige til å gå noen ekstra runder for dem, og nye, sterke bånd vokser fram på tvers av blodsbånd. 
Og også humor: fjesene deres når de får grønn gelé i velkomstgave. 
Undringen over at den tøffe jobbkonsulenten Carrie (Reese Witherspoon) ikke blir forsørget av verken mann eller barn. 

"The Good Lie" er basert på en sann historie om "The Lost Boys of Sudan" som var en gruppe på over 20.000 barn av som vandret gjennom ørkenen for å unnslippe borgerkrigen på 80-tallet. 
Å følge disse barnas innbitte kamp for å overleve gir et nyttig perspektiv, alle våre hjemlige "problemer" er plutselig bagateller. 
Samtidig virker filmen litt bedøvende og utmattende: i beste mening presenterer regissøren for mange detaljer og for mange problemstillinger til at alt kommer til sin rett på under to timer i kinosalen. 
Kanskje hadde historien gjort seg bedre som bok? 

Flere av filmens skuespillere har selv bakgrunn som flyktninger og barnesoldater fra Sudan, noe som både imponerer og gir ekstra troverdighet. 
