Gåten Ragnarok
Imponerende godt laget! 

Gåten Ragnarok bekrefter følelsen jeg har hatt lenge: 
Det lages altfor få eventyrfilmer med vikinger og norrøn mytologi! 

I sine beste stunder er dette et spennende eventyr, med spektakulære bilder og fantastiske effekter. 
Historien er nok en smule generisk, og et par av figurene er kanskje i tynneste laget. 

Men Gåten Ragnarok er for det meste god underholdning med høy kvalitet på flere fronter. 
Og viktigst av alt: den gir meg en god eventyrfølelse! 

Finner runestein med skattekart 

Arkeologen Sigurd (Pål Sverre Hagen) tror Osebergskipet skjuler en hemmelighet. 

Når kollegaen Allan (Nicolai Cleve Broch) finner en runestein i Finnmark som ligner på et skattekart, tar Sigurd med seg ungene for å finne ut om vikingene virkelig har vært der, og hva de eventuelt har skjult der oppe. 

De følges av Allan, hans venninne Elisabeth (Sofia Helin) og en lokal kjentmann (Bjørn Sundqvist). 
Men i et bunnløst vann på den andre siden av russergrensa finner de noe som kanskje burde ha forblitt uoppdaget. 

Filmens trailer overlater lite til fantasien, så da kan også jeg likegodt avsløre at filmens store oppdagelse tilhører dyreriket. 
Det er utrolig godt animert og lydlagt, og fremstår som deilig skremmende. 

Spenningen dette utløser er absolutt av godkjent merke, spesielt i en høythengende sekvens, i en scene der en konstruksjon dras mot vannet og i en scene fra en russisk bunker. 
Dette er imponerende godt laget! 

Velkjente spenningselementer 

Originaliteten er ikke blendende. 
Parallellene til andre filmer er nemlig åpenbare. 
Her får vi litt Jurassic Park og Indiana Jones, blandet med Anaconda og Lake Placid. 

Den blekner selvsagt mot de to første eksemplene, men filmens bruk av velkjente spenningselementer og bildekomposisjoner gjør Gåten Ragnarok til et spennende eventyr. 

Villmarken er overbevisende. 
Vannet illevarslende. 
En diger hule er lekker i all sin dunkelhet. 
Og figurene er sjarmerende. 

Pål Sverre Hagen er god som storøyd eventyrer, Sofia Helin tar med seg sin Saga Norénske tøffhet til en litt mer tilgjengelig figur, mens Maria Annette Tanderød Berglyd og Julian Podolski er flinke som søsknene Ragnhild og Brage. 

Cleve Broch og Sundqvist er utstyrt med de tynneste figurene på papiret, men gjør gode jobber med det de har å spille på. 
Dette er en fin gjeng å dra på tur med. 

Distinkt Hollywood-følelse 

Gåten Ragnarok er et solid produkt fra regissør Mikkel Brænne Sandemose og produsentene Martin Sundland og Are Heidenstrøm, som også gjorde Fritt Vilt III sammen. 

De har tatt med seg flere nøkkelfolk fra den produksjonen over til denne, blant andre lyddesigner Christian Schaanning og komponist Magnus Beite, som tilfører Gåten Ragnarok et tykt lag av profesjonalitet. 

Daniel Voldheim, som blant annet fotograferte den første Fritt Vilt, sørger for fantastiske bilder med distinkt Hollywood-følelse. 

Jeg kunne ønsket meg enda flere spenningssekvenser, og et bedre lag med humor. 

Det finnes også ting i historien som kunne ha blitt forklart grundigere, som hvilken plan innledningens vikinger egentlig hadde, eller hvordan Allan tror han skal komme seg unna med det han har i bagasjen. 
Har han ikke sett Jurassic Park? 

At noen av figurene også er litt tynt skrevet, er egentlig underordnet. 
Stikkordet her er underholdning, og der lykkes Gåten Ragnarok godt. 
Denne filmen er absolutt verdt en kinotur! 
