Susanna:«Sonata Mix Dwarf Cosmos» 

(Rune Grammofon/ Musikkoperatørene) 

GENRE: ALTERNATIV POP 

Formatert skjønnhet. 

Susanna Wallumrød serverer ikke akkurat bruksmusikk, men lyttermusikk, når hun nå står alene uten Morten Qvenild og The Magical Orchestra. 
Hun skriver skjøre og vakre, små nattestemninger av noen låter som hun og medspiller Helge Sten omslutter med masse luft og rom. 
Paradoksalt nok er det likevel dette velklingende og utsøkt delikate lydbildet som samtidig blir denne platens største fiende. 

Formatet følges med dogmatisk hengivenhet, ikke minst tempomessig, og gjør at helheten faktisk blir litt for stillestående. 
Selv ikke Susannas inntrengende stemme - som får mer og mer av Sidsel Endresens karakter - makter å løsrive enkeltlåtene fra hverandre i tilstrekkelig grad. 
Enkeltvis skaper disse sangene sine helt egne rom hos lytteren, men der inne blir det trangt når alle sangene presser seg inn i det samme rommet samtidig. 

Anbefalte kjøp: 
«Born In The Desert», «Stay», «People Living», «Lily». 

STEIN ØSTBØ 
