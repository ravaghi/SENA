Kodak EasyShare P712
Det "lille" kameraet fra Kodak har nok av finesser å by på, blant annet bildestabilisator og opptak i RAW-modus, men er det godt nok til å hevde seg i toppen? 

Denne testen inngår i en gruppetest av ultrazoomkameraer for TV2 Hjelper deg som sendes 12.april. 

Sett med norske øyne er ikke Kodak et spesielt stort merke med tanke på salgstall, men i USA går det langt bedre, der Kodak er blant de mest solgte merkene. 
Ikke så rart, for så vidt, siden det er et amerikansk merke med gode tradisjoner i fotoindustrien. 

Dette er det nærmeste vi kommer en toppmodell fra den amerikanske giganten - et ultrazoomkamera som innehar flere interessante funksjoner, og som umiddelbart føles godt i hånda. 
P712 ble lansert for et drøyt halvår siden som en erstatter for P612, men har ikke fått annonsert noen oppfølger ennå. 

Objektivet (fra Schneider-Kreuznach) har omtrent de samme spesifikasjonene som Sony Cyber-Shot DSC-H5 - 12x optisk zoom tilsvarende 36-432mm brennvidde, bildestabilisering i objektivet og lysstyrke på f/2,8 på vidvinkel og f/3,7 på tele er identisk med Sony-kameraet, men makronærgrensen er på P712 bare på 10cm i motsetning til 2cm på DSC-H5. 
Det skal nevnes at zooming og fokusering er ganske bråkete på dette kameraet, som vil være negativt for naturfotografer som er avhengige av å være så stille som mus. 

Dypt og behagelig grep 

P712 er blant de mindre ultrazoomkameraene; størrelsesmessig ganske lik både Canon PowerShot S3 IS og Panasonic DMC-FZ8, som vi nettopp har fått inn på testbenken. 
Liten størrelse betyr imidlertid ikke at ikke kameraet er godt å holde i, og mye takket være et ganske dypt grep, sitter kameraet fra Kodak usedvanlig godt på plass i våre hender, selv om vi helst skulle hatt et veldefinert sted å plassere tommelen. 

Kameraet slås på via en skyvebryter som ligger rundt utløserknappen, på samme måte som S3 IS. 
Den skyves mellom on og off, men kan også skyves til et hjerteikon som representerer dine favorittbilder. 
Du har nemlig mulighet til å merke bilder som favoritter når du ser på dem i kameraet, slik at det kun er disse bildene som vises i favorittmodus. 

Utradisjonell merking 

Kodak har alltid skilt seg ut med tanke på merking av taster - mens andre bruker ikoner som en blomst for å angi makro, en play-trekant for å angi bildevisning, søppelbøtte for å slette etc., sverger Kodak til å bruke tekst. 
Å se på bilder er "review", seriefoto er "drive", sletting er "delete" osv. 
Vi antar at dette vil være uvant for mange, og selv om det ikke tar så veldig lang tid å vende seg til, blir det ofte til at du må forklare andre hva de skal trykke på for å se bildet som er tatt. 

På toppen - funksjonshjul og tre knapper, henholdsvis for "drive" (seriefoto), "prog" (konfigurerbar tast) og lysmåling. 
Funksjonshjulet har de vanlige auto/P/M/S/A, filmmodus, tre konfigurerbare modi og en egen scene-modus der du kan velge blant 16 ulike motivprogrammer. 
Ikonene er ganske små og ensfarget, som i kombinasjon med en noe lavtoppløselig skjerm gjør dem vanskelige å tyde uten å bevege markøren over dem. 

Kodak P712 har også blitssko for ekstern blits, og på venstre side av søkeren finner du knapper for blitsstyring, fokus og bytting mellom LCD-skjerm og elektronisk søker. 

Uskarp LCD 

LCD-skjermen er ikke P712s sterkeste side - 115.000 piksler på en 2,5" stor skjerm blir uvant kornete i disse tider, og med små ikoner og liten tekst vil det være vanskelig for svaksynte å bruke kameraet. 
Mer praktisk er da den elektroniske søkeren, som har oppløsning på 230.000 piksler og som fremstår langt skarpere. 
Begge skjermer opererer for øvrig på 60 bilder pr sekund, som gir et behagelig flytende bilde. 

Zoomkontrollen er behagelig å bruke - i stedet for å trykke på knapper for å zoome inn og ut, drar du i en bryter som føles trinnløs, men som opererer med to hastigheter. 
På høyre side finner du også et innstillingshjul som lar deg gå opp og ned i menyer, samt en set-knapp som bekrefter valget. 
Dette fungerer på samme måte som å bruke navigasjonsspaken lenger ned og trykke den inn for bekreftelse, noe vi heller foretrekker siden kameraet ikke er så veldig stort. 

En egen knapp fungerer som eksponerings- eller fokuslås, mens den oransje knappen nederst til høyre brukes for direkteutskrift, favorittmarkering og merking for e-postforsendelse når kameraet kobles til PC-en. 

Kodak P712 har også noen avanserte funksjoner - for det første tilbyr kameraet {RAW}-fotografering, som er spesielt velkomment for mer avanserte brukere, i tillegg til at {bracketing} kan foretas både med tre og fem bilder. 
Vi setter også pris på at det går an å trykke utløserknappen halvveis ned for å komme i opptaksmodus, uansett hvor du befinner deg. 

Litt tungvint 

Som nevnt er det noe vanskelig å lese menyene på Kodak P712 fordi oppløsningen er relativt lav til å være en såpass stor skjerm, i tillegg til at skriften er liten og ikonene små. 
Ellers er brukervennligheten god - menyene har behagelige farger og er fornuftig delt opp med ulike flipper. 
Vår eneste innvending er at bruken av innstillingshjulet øverst til høyre er litt inkonsekvent - den fungerer for eksempel ikke med hovedmenyen og er litt knotete å bruke når du har kameraet satt i full manuell modus der hjulet først velger blant blender, lukkertid og innstilling, deretter trykker du set for å velge og så vrir du på hjulet og trykker set igjen. 

P712 har minnekortporten plassert på høyre side av kameraet, adskilt fra batteriet. 
Kameraet bruker et proprietært batteri som ligger bak et lokk på undersiden av kameraet, og det hevdes at dette rekker til 210-290 bilder etter CIPA-standarden. 
Vi setter et lite spørsmålstegn ved dette, ettersom denne standarden skal sørge for å gi oss ett tall, men antar at det muligens kan være 210 med LCD-skjerm og 290 med elektronisk søker, som må sies å være i minste laget. 
På venstre side, bak et gummilokk, finner vi porter for USB og video ut. 

Ytelse 

Batterilevetiden trekker definitivt ned på ytelseskarakteren for dette kameraet, men ellers er det jevnt over greit nok. 
Åtte bilder på ti sekunder er middels godt, selv om P712 gjør unna dette på 6,5 sekunder (med lagring de påfølgende sekundene). 
Forsinkelsen fra du trykker ned knappen til bildet tas er på 0,3 sekunder med blits, og oppstartstiden på 3 sekunder må sies å være i høyeste laget. 
På den positive siden er autofokusen meget kjapp på dette kameraet - faktisk en av de raskere vi har testet. 

Bildekvalitet 

Kvalitetsmessig gir Kodak P712 helt kurante bilder, men med mindre detaljgrad og skarphet enn de beste i denne klassen. 
Eksponeringene er som regel ganske gode, selv om kameraet har en tendens til å blåse ut høylysene. 

Støymessig lar Kodak oss bare velge ISO-verdier opp til 400, og det er like greit - bildene fra P712 taper seg betraktelig allerede fra ISO 100 til ISO 200, og ISO 400 har relativt mye støy i fargekanalene, i tillegg til at detaljene er visket ut. 
Faktisk er det støy allerede på ISO 64, som dog først og fremst er synlig ved 100%-visning på skjerm. 
Under ser du et 100%-utsnitt fra et bilde tatt med ISO 400: 

Selv om objektivet ikke er veldig skarpt, er det bedre på andre egenskaper. 
På våre testbilder har kameraet mindre kromatisk feilbrytning enn mange andre, og tønneforvrengningen er nokså beskjeden på vidvinkel. 

Rett ut av kameraet mangler også bildene litt ekstra krutt og fremstår som litt kontrastløse og "flate", i tillegg til at en del av bildene har et fargestikk i retning magenta. 
Eksempelet til høyre viser et eksempel på dette - urørt annet enn å nedskalere. 
Forhåndsinnstilt oppskarping blir enkelte ganger også i overkant. 

Konklusjon 

Kodak P712 sitter godt i hånda uten å være alt for stort, og har en rekke funksjoner som bildestabilisering og råformat som tilfredsstiller entusiastene. 
Uvant er det dog at Kodak bruker veldig mye tekst for å beskrive knappene, og det tar ofte litt tid å finne riktig knapp før du blir godt vant med kameraet. 

Det er for så vidt ikke veldig alvorlig, men kameraet faller også litt bak på andre punkter i forhold til de gjeveste i denne klassen. 
For det første er ikke kameraet blant de hurtigste. 
Det startes opp på tre sekunder og oppleves generelt som litt tregt fra bilde til bilde, i tillegg til at batterilevetiden er lavest av de testede kameraene i denne omgangen. 
LCD-skjermen har ganske dårlig oppløsning og kan by på enkelte problemer for dem uten synet 100% i orden. 

Bildekvaliteten er ok, men detaljnivået er noe svakt og mye støy også ved lave ISO-verdier trekker ned. 
Det blir derfor ikke noen topplassering på Kodak P712, selv om det skal nevnes at vi slett ikke synes det er et dårlig kamera. 
Det er hard konkurranse om beinet, men vi mener at noen av konkurrentene vil være et bedre valg for de fleste. 
