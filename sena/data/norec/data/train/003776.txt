Thor
Tordenguden lever! 

Jeg er ingen religiøs mann, men skulle jeg trodd på noe, måtte det være Odin og Thor. 

I Kenneth Branaghs film fremstår de som festlige superhelter i en storslått gudeverden som roper maksimalisme. 
Åsgard ser ut som en gal byplanleggers våteste drøm. 

Thor avviker nok ganske mye fra den klassiske norrøne mytologien, for dette er basert på tegneserien fra Marvel. 

Filmen er storslått, pompøs og prangende, men har heldigvis en passe dose avvæpnende humor, som gjør dette til storartet underholdning! 

Bortvises fra Åsgard 

Thor (Chris Hemsworth) egger til kamp mot frostkjempene i Jotunheimen mot sin fars vilje, og Odin (Anthony Hopkins) stripper ham derfor for all makt og krefter, og bortviser ham fra Åsgard til jorda. 

Der får han hjelp av vitenskapskvinnen Jane (Natalie Portman) og hennes team (Stellan Skarsgård og Kat Dennings). 

Men samtidig har Thors bror Loke (Tom Hiddleston) skumle planer hjemme i Åsgard. 

Smører tjukt på 

Jada, denne historien har et nær latterlig preg, men Branagh vet det, og ruller ut handlingen med tunga rett i munnen. 
Derfor blir dette svært underholdende, selv når han smører tjukt på. 

Han vet å trykke på humorknappen når det trengs, og greier også å tilføre emosjonell slagkraft i enkelte scener. 

Det betente forholdet mellom Thor, Loke og deres far er hele tiden selve kjernen i filmen. 

Referer til Tony Stark 

Men tro nå ikke at dette er et kammerdrama. 
Dette er en fullblods superheltfilm fra et lett gjenkjennelig Marvel-univers. 

Her møter vi som forventet de mystiske SHIELD-agentene fra Iron Man-filmene. 
Agent Coulson (Clark Gregg) refererer sågar til Tony Stark i en scene. 

Vi må tro at alle figurene i filmen også kjenner til Iron Man og dermed har det enklere med å prosessere de utrolige tingene som skjer rundt dem. 

Imponert over skalaen 

Filmen er full av fantastiske effekter som fikk meg til å juble innvendig. 

Det er ufattelig tøft når Thor drar frem hammeren og skaper kaos med sirkulære bevegelser. 
Han har også noen rimelig råe skapninger som må bekjempes. 

Jeg er imponert over den store skalaen som benyttes, og den gode flyten i actionscenene, som om klasseregissøren Kenneth Branagh aldri har gjort annet enn å lage superheltfilmer. 

Ble nesten troende 

Selvsagt burde Thor helst spilles av en nordmann. 
Men australske Chris Hemsworth fungerer heldigvis utmerket! 
Han har den rette fremtoningen, imponerende muskler og en akseptabel karisma. 

Han har også god backup fra klasseskuespillere som Natalie Portman, Anthony Hopkins og Stellan Skarsgård. 
De er med på å tilføre filmen nødvendig tyngde. 

Men Thor er langt i fra en blytung opplevelse. 
Jeg ble godt og vel underholdt i den grad at jeg nesten ble en troende mann. 
