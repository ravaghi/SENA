TEST:Apple iPhone 4 

Noen epler faller lengre fra stammen enn andre. 

Apple-sjef Steve Jobs kan umulig ha forstått hva som traff ham. 
Journalister har vanligvis vært ganske så høflige i omgangen med den etterhvert så famøse eplelogoen, men etter lanseringen av iPhone 4, en mobiltelefon Jobs kalte den beste de noensinne har laget, eksploderte blogosfæren. 

Den ene kritiske artikkelen etter den andre dokumenterte problemer med Apples nye antenneløsning. 
I motsetning til tidligere iPhone-modeller er antennen nå plassert på utsiden av mobilen, en løsning som Jobs hevdet skulle gi bedre signalstyrke enn noensinne, men holdt på riktig måte, eller det som viste seg å være feil måte, kortsluttet fingrene til brukeren mottakeren, og signalstyrken stupte - langsomt - mot null. 

Innholdsfortegnelse: 
Skarpere kanterOverveldende skjermBra kamera - strålende HD-videoMen kan du ringe med den? 
Et slikk på fingreneTo ting tilKonklusjon 

Vi har allerede hatt iPhone 4 inne til test en stund. 
Lyktes vi med å ringe? 
Ble vi stadig avbrutt? 
Kan en i det hele tatt holde mobilen i venstrehånda mens en forsøker å nå ens kjære for å fortelle at den siste ølen varte atskillig lenger enn den første, men nå, nå, er en på vei hjem? 

Mer om det snart. 
Først skal vi være litt, bokstavelig talt, overflatiske. 

Skarpere kanter 

Designavdelingen til Apple har fått en slags mystisk aura rundt seg, der mye av det de tar i blir til gull. 
iPhone 4 skiller seg kraftig fra både iPhone 3G og 3GS, og er også ganske anderledes enn den aller første iPhonen som ble lansert i 2007. 
Stikkordet er kanter. 
De runde formene til forgjengerne er nesten helt borte, og er nå erstattet av tydeligere, skarpere linjer og, ikke minst, bedre knapper. 
Både volumknappene, mute-svitsjen og skjermlåsen på toppen yter mindre motstand tidligere, og er en åpenbar forbedring. 

iPhone 4 er også markant tynnere enn sine småsøsken, og med en bakside like flat som forsiden har Apple ikledd mobilen glassplate på begge sider. 
De som vet med seg selv at de fomler mer med mobilen sin enn en tenåring på første date bør ha akkurat det i bakhodet før de eventuelt gir pengene sine til kjøpmannen. 
Selv med beskyttelsesramme er den ikke uknuselig. 

Ellers finnes det en rekke små forbedringer på maskinvaresiden. 
Kameraet har spist seg opp til fem megapiksler og fått såkalt LED-blitz, videokvaliteten har nådd HD-nivå (1280 x 720 piksler), mikrofonen har fått støyreduksjon slik at ulyder i bakgrunnen dempes under samtaler, mens den mye omtalte antennen altså er plassert på utsiden, bygget inn i et bånd av rustfritt stål som omslutter hele mobilramma. 

Overveldende skjerm 

Alle disse forandringene til tross: 
Det du først vil legge merke til er uansett skjermen. 
Den er simpelthen strålende. 
Apple har firedoblet antall piksler fra forgjengerne, og med så mange som 960 x 640 piksler tilgjengelig på en 3.5 tommer stor skjerm er det rett og slett ikke mulig å se tegn til piksler i bildet. 
Det gjør at selv svært liten tekst nå er mulig å lese uten å tilkalle optiker, mens ikoner, bilder og video framstår som glassklare. 

Skjermen på 3G og 3GS blir en helt annen opplevelse etter å ha lekt med iPhone 4 en stund, og det blir enkelt å sette pris også på de andre forbedringene, som den økte kontrasten og den kraftig forbedrete innsynsvinkelen. 

Operativsystemet er det samme som du finner i 3GS, det vil si iOS 4, som vi blant annet har skrevet mye om i denne artikkelen. 

Det betyr med andre ord at du, som før, må være bekvem med Apples strenge blikk i nakken for å ha glede av iPhone. 
Det er de som i stor grad styrer hva som kan gjøres og ikke gjøres med telefonen, i den forstand at de har full kontroll over hvilke applikasjoner som selges på App Store - på samme måte som Norli, Tanum og andre bokhandlere har full kontroll over hva som selges i deres butikker. 

For de fleste er sannsynligvis ikke dette noe som kommer til å prege hverdagen, men for de som liker å tukle, skru og justere på både betydelige og ubetydelige deler av telefonen kommer dette til å være en større utfordring. 
Tilhører du sistnevnte kategori kan du for eksempel ta en kikk på de mange de mange Android-mobilene som finnes på markedet. 

Når det er sagt så er utvalget applikasjoner på App Store overveldende, og mulighetene de tilbyr enorme. 
Det er med andre ord opp til deg, brukeren, å kjenne etter hvor du føler deg mest hjemme: 
Med Apples kontrollfilosofi, eller bak de mer slentrende og i prinsippet kontrollfrie alternativene til for eksempel Nokia, HTC og Sony Ericsson - for å nevne noen. 

Bra kamera - strålende HD-video 

Glem alt maset om megapiksler. 
Det har blitt sagt hundre ganger før, men det kan være verdt å nevne en gang til. 
Hvis ikke sensoren er stor eller god nok, ender du bare opp med store, men støyete bilder. 
Gjør du derimot de riktige valgene hva megapiksler, sensor og optikk angår, kan resultatet bli så bra som de blir på iPhone 4s beskjedne fem megapiksler. 

Det er en økning på to megapiksler, men det er åpenbart gjort forbedringer over hele linja. 
LED-blitzen gjør dessuten at bilder tatt i dunkle eller mørke omgivelser får seg et ekstra oppsving, ihvertfall så lenge en befinner deg tett nok opptil motivet. 
Bildekvaliteten ved bra belysning er veldig bra, og selv om du ser åpenbar bildestøy ved innendørsfotografering, spesielt i dårlig lys, er det fortsatt bedre enn kameraene du finner på mange andre smartmobiler. 

Videoen er i en klasse for seg. 
HD-opptakene gjort utendørs er kanskje de beste vi har sett på noen mobil, og med 1280x720 piksler har du imponerende mye å arbeid med hvis du for eksempel flytter videoene over på en Mac eller PC for videre redigering. 
Har du enkle redigeringsbehov og blar opp 29 kroner, kan du kutte ut eksternt maskineri. 
På iMovie for iPhone kan du gjøre hele redigeringen, og det er en særs enkel operasjon. 
(Vi kommer tilbake med egen artikkel om denne appen senere.) 

Med så høy oppløsning skal det ikke mye skjelving til på hendene før opptakene blir ustø, men vår husfotograf Per demonstrerte at med litt tålmodighet og riktig teknikk kan resultatet bli riktig så bra. 
Filmer du innendørs må du ta til takke med samme støyen i bildet som ved stillbilder, men det er på ingen måte noen katastrofe. 

Nytt er også frontkameraet, som først og fremst skal brukes til videotelefoni i form av Apples Facetime-funksjon. 
Mer om det under. 

Du kan se en rekke bilder tatt med iPhone 4 i fullformat her: 1, 2, 3, 4, 5, 6. 

Bilde med og uten LED-blitz under dårlige lysforhold 

Du kan se HD-video i full oppløsning her. 
Forskjellen på video med og uten LED-blitz. 

Men kan du ringe med den? 

Ettersom det snart er skrevet mer om iPhone 4 og antenneproblemene enn 11. september-angrepene, skal vi gå rett på sak: 
Ja, du kan ringe med den. 

Vi har benyttet to testeksemplar av iPhone 4, og verken jeg eller dataredaktør Loftås har klart å bryte en eneste samtale ved hjelp av det nå famøse dødsgrepet. 
Tatt i betraktning at vi er kunder hos en mobiloperatør som ikke uten videre kan sies å ha Norges beste dekning, burde alt ligge til rette for samtalebrudd. 
Så har ikke skjedd. 

Det følsomme området ligger nederst til venstre på telefonen, og selv om vi allerede etter få minutters bruk klarte å framprovosere signaltap ved å holde deler av venstrehånda over den lille sprekken i stålramma, har vi ikke klart å rote bort en eneste samtale. 

De vi har snakket med har heller ikke lagt merke til noe spesielt ved samtalekvaliteten, selv når vi befinner oss i områder med middelmådig dekning. 

Et slikk på fingrene 

Det betyr naturligvis ikke at vi avfeier hele problemstillingen. 
Andre har gjort tester under helt bestemte forhold som viser at det nye antennedesignet har en innebygget svakhet. 
Utfordringen for vår del blir å vurdere et produkt som vi ikke har hatt problemer med, selv når vi har anstrengt oss for å framprovosere feilen. 

Samtalekvaliteten er ellers mer enn god nok. 
Støyreduksjon gjør at bråk blir litt mindre påtrengende for personen i andre enden av samtalen, og med nye Facetime-videotelefoni kan du se og snakke med andre iPhone 4-brukere som befinner seg i nærheten av en Wlan-forbindelse. 

Facetime, ja. 
Apple har framstilt det som i prinsippet er oppgradert videotelefoni som en liten nyvinning, men det er nok en sannhet med ganske store modifikasjoner. 
Det som er bra er at det er særdeles enkelt å bruke. 
Det er også bra at Apple har tenkt å gi bort teknologien til de som vil ha den, enten de heter Nokia eller HTC. 
For det som ikke er bra er at jeg per i dag bare kan ringe til de ytterst få iPhone 4-brukerne som finnes i Norge. 
Du må nemlig bruke en iPhone 4, og du må ha tilgang til Wlan. 
På 3G-nettet fungerer FaceTime foreløpig ikke. 

Slik er iOS 4 (artikkelen fortsetter under bildespesialen): 

To ting til 

Batterikapasiteten til iPhone 4 skal ifølge Apple ha blitt forbedret sammenliknet med foregående modeller, men i praksis er det vanskelig å merke forskjell i forhold til for eksempel 3G eller 3GS. 
Når det er sagt så er tommelfingerregelen som før: 
Bruker du den mye må du regne med en lading til dagen. 

En annen ting som derimot er merkbart forbedret er hastigheten. 
Det skyldes oppgraderingen av prosessor, og som gjør at absolutt alt går raskere. 
Det er så å si ingen operasjoner som gir deg tid til å fundere over at tiden går, og vi har heller ikke merket noe til forsinkelser eller irriterende rykk-og-napp mens en skifter fra en applikasjon til en annen. 

Konklusjon 

Vi er ikke i tvil om at dette er den beste iPhone-mobilen noensinne. 
Vi er heller ikke i tvil om at de som allerede er dypt skeptiske til Apple-imperiets firkanta styring av operativsystemet og App Store ikke vil omvendes av iPhone 4. 
Her finnes nemlig ikke noe prinsipielt forskjellig fra verken iPhone 3G eller 3GS. 

Alle tre mobilene kjører samme operativsystem, og slik sett kan du ikke gjøre noe mer med iPhone 4 enn du kunne før. 

Men alt du kan gjøre kan du gjøre bedre. 
Kamera, HD-videokvaliteten, den imponerende hastigheten og den fantastiske skjermen er fire veldig gode grunner til at dette kan bli din neste iPhone hvis dine personlige finanser tillater det. 

Uansett hva en måtte mene om Apple er det nesten umulig å ikke la seg imponere av iPhone 4. 
Derfor får den da også en sekser. 

iPhone 4 16GB koster 4.890 kroner hos Apple Store Norge. 
iPhone 4 32GB koster 5.790 kroner hos Apple Store Norge. 
Begge modellene selges ulåst og uten abonnement. 
