Besettende og nyansert gisseldrama
Dette intenst spennende gisseldramaet lykkes i gi et innblikk i de mellommenneskelige sidene hos alle de involverte i en livstruende situasjon. 

En dag 

TV-serie i 12 deler. 
Premiere på NRK TV 19. oktober. 

Originaltittel: 
De dag. 
Sjanger: Actiondrama. 
Nasjonalitet: 
Belgia 2018. 
Skuespillere: 
Arne Michiel, Sophie Decleir, Lukas de Wolf m.fl. 

Når temaet for en tv-serie er et bankran som ender opp som gisseldrama som foregår i løpet av ett døgn, da har du mange spennende og gode filmer og tv-serier å bli målt mot. 
For ikke å havne nederst i B-seriebunken påstemplet «sett det før» og «forutsigbart», blir serieskaperne nødt til å finne på noen originale grep. 

Det har skaperne av denne realistiske politiserien lyktes svært så godt med. 
Fortellergrepet holder oss konstant på alerten, i tillegg til å legge vekt på de mellommeneskelige sidene på både den «gode» og «onde» siden. 
Slikt blir det besettende godt krimdrama av. 
Ikke like spektakulært som i den spanske Netflix-serien «Papirhuset» med samme tematikk, men absolutt spennende og engasjerende nok på sine egne premisser. 

Politiforhandlerne 

Politiavdelingen vi blir kjent med denne grå høstdagen som skal utvikle seg til å bli så ekstraordinær, er forhandlerne. 
De som prøver å overtale selvmordskandidater til å velge livet eller gisseltakere til å overgi seg. 
Noen ganger går det galt uansett hva de gjør. 
Men de har sine metoder, forankret i både kunnskap og erfaring. 

Den første episoden er tradisjonell, viet selve ranet og gisseltakingen på faktabasert vis. 
Handlingen foregår kronologisk, og vi blir hele tiden minnet på hva klokka er. 
Gradvis avdekkes detaljer og rundt dramaet, og stadig nye karakterer introduseres. 

I episode 2 er klokka på plass igjen, men nå opplever vi de samme timene igjen og følger en familie er noen av medlemmene skal ende opp som gisler. 
Ikke noe nytt «24»-drama altså. 
Her kommer vi tett innpå en konfliktfylt, liten familie. 
Plutselig står mye mer på spill. 
I tillegg er vi med inn i banken og opplever gisseldramaet fra den siden. 

Realistisk og troverdig 

Og når det bryter ut uenigheter og maktkamp i politiets forhandlerteam, får vi enda flere mennesker å bry oss om. 

At vi opplever det samme tidsforløpet to ganger, skaper både et nært mellommenneskelig drama, i tillegg til å utfordre vår forutinntatthet. 
Samtidig framstår serien med stor realistisk troverdighet. 

Det ligger i kortene at mye ikke er som det så ut da vi ble presentert for sakens harde fakta i første episode. 
Dermed er det bare en ting å gjøre: følge med videre. 

Anmeldelsen er basert på de 3 første episodene. 
