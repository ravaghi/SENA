Skrytefilm for bransjen
"Supervention" er Field Productions niende film, og tar for seg flere sider ved moderne frikjøring på ski og snowboard. 
Produksjonsselskapet er verdenskjent og prisbelønt i skimiljøet, men som kinofilm blir det for internt.Filmen oppleves mer som en skrytefilm for bransjen enn en dokumentarfilm som tar for seg skikjørernes liv. 

Jeg blir ikke kjent med dem, og vet ikke hvorfor de risikerer liv og lemmer for å gjøre halsbrekkende stunts, som å hoppe på ski via husvegger i Barentsburg, eller å hive seg utfor de bratteste fjell mens de utløser snøras. 
Hva synes familien? 
Hvem er de når de ikke kjører ski? 
Hvem er de i skimiljøet? 
For oss vanlige dødelige, er de fleste ukjente navn og ansikter. 
Hvorfor er det ingen jenter med før ei helt på slutten? 

Spektakulære naturfoto, rå skiopplevelser, hjertet-i-halsen-scener – ja, det inneholder filmen absolutt. 
Kvaliteten på bildene og ferdighetene til de medvirkende er også veldig bra, men som sagt, for min del mangler det noe for at jeg skal bli engasjert i det de holder på med. 

Og selv om de kjører utfor nye fjell, og utfører nye stunts, føles det likevel som noe jeg har sett før, og det blir dessverre for mange like scener og for lite personlighet. 
