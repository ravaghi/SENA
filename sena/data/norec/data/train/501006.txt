Teglverkskongene slår til
Utradisjonelle løsninger med glimrende resultat. 

Kombinasjonen utsolgt hus og intim stemning hører sjelden med til det du forbinder med en konsert på Kvarteret. 
Men takket være utradisjonell sceneløsning, lydhørt publikum og Kings Of Convenience ble fredagens konsert en svært så minneverdig. 

«Quiet is the new loud» het det da gjennombruddet kom for elleve år siden. 
Litt mer høylytte er de blitt siden den gang, men fremdeles har Kings Of Convenience denne tidløse kvaliteten over seg som gjør at musikken går like godt hjem enten det er i Italia, Sør Amerika, Japan eller hjembyen Bergen. 

En helt ny sceneteknisk vri var gjort i Teglverket for anledningen. 
Artistene opptrådte opptrådte på en forhøyning på langveggen på motsatt side av barområdet. 
Den tradisjonelle scenen ble benyttet til publikum, og i tillegg var antallet tilhørere begrenset noe. 
Dette gjorde at det ble en helt annen kontakt mellom scene og sal enn hva som vanligvis er tilfelle på en større konsert som denne. 
Nå forklarte Eirik Glambek Bøe, som er arkitekturpsykolog av yrke foruten å være musiker, at årsaken var mange års dårlig erfaring som konsertgjenger i de samme lokalitetene. 
Helt siden sin første konsertopplevelse på Kvarteret i 1995 hadde han alltid ergret seg over det å stå bak i salen uten å kunne se det som skjedde på scenen. 

Visst fungerte det, selv om løsningen ikke vil være like velegnet med et mer utagerende rockeband. 
At serveringen i baren ble stoppet under hele konserten gjorde nok også sitt. 
For denne kvelden var publikum ekstremt veloppdragne og lydhøre. 
Og sammenlignet med konserten til nykommeren Mikal Paskalev i Teglverket forrige uke, der et støyende publikum overdøvet det meste som kom fra scenen, var dette sannelig en salig opplevelse. 

Tre år er gått siden Kings Of Convenience spilte i hjembyen, og guttene la heller ikke skjul på at de virkelig var på hjemmebane. 
— Den forrige låten ble spilt inn i Grieghallens studio rett nede i gaten, og det ble også den neste. 
Eirik fortalte også om duoens siste video som ble spilt inne på taket hjemme på Skansen. 
– Den er en hyllest til Bergen, og handler mer om byen enn om bandet, sa han. 

Det begynte stille og fredelig med Erlend og Eirik alene på scenen. 
Lette bossarytmer og vakre viser. 
Selv om det var lenge siden sist, hadde Kings Of Convenience ingen nye låter å by på denne kvelden. 
En blanding av kjent og mindre kjent materiale fra sine tre album uten at det var plagsomt forutsigbart på noe vis. 
Den største forskjellen sammenlignet med noen år tilbake er de til tider svært så oppfinnsomme og detaljrike gitararrangementene. 
De vakre og tidløse harmoniene låt like bra som alltid, og lydbildet upåklagelig. 

Den siste halvtimen fikk duoen også selskap av bass, trommer og ekstra gitarist, og visepreget ble erstattet med et mer rockete uttrykk. 
Noe som kler Kings Of Convenience like godt som det akustiske, og gjør at halvannen times konsert aldri blir kjedelig et eneste sekund. 
Før bandet avsluttet med «I’d Rather Dance With You» inkludert Erlend Øyes tradisjonelle lett keitete danseshow. 
Og ekstranummeret «Rule My World» til slutt. 
Til sommeren kommer Kings Of Convenience tilbake igjen under Bergenfest på Bergenhus. 
Sannsynligvis klarer de å lage en intim opplevelse også der. 

EINAR ENGELSTAD 
