TEST:Det ultimate villmarkstilbehøret? 

BioLite er det miljøvennlige turkjøkkenet som koker, steker og lader. 

Det har vært en del hype tilknyttet BioLite-serien de siste årene. 
Et miljøvennlig produkt som etterlater seg kun litt aske fra noen brente kvister, og som samtidig kan lade elektronikk gjennom en USB-inngang. 

I tillegg til selve BioLiten har det kommet en grill og en kjele. 

DinSide har fulgt lanseringen av BioLite og tilbehøret en stund, og har testet produktene rett utenfor huset og i marka. 

Hva er det egentlig? 

Hva er en BioLite? 
Jo, et portabelt og ganske tungt bærbart ildsted som bruker små kvister eller liknende til å sette i gang en vifte som så holder bålet vedlike. 
Når det er nok varme, kan BioLiten lade for eksempel mobilen eller nettbrettet ditt. 

Det er «termoelektrisk teknologi» som omformer varme til elektrisitet. 
Den setter først i gang viften, som lager ganske mye lyd, før du så kan begynne å lade. 

BioLite veier som sagt en del, så dette er ikke et produkt for gramtellere. 
Selve BioLiten veier 935 gram og koster rundt 1.700 kroner, mens grillen og kjelen veier henholdsvis 850 og 465 gram. 
Begge koster rundt 900 kroner. 

Vil ikke lade 

De første gangene slet vi veldig med lading, men det er ikke sikkert det var BioLitens skyld – her kan være andre faktorer som har spilt inn. 
Mobiltelefoner er jo notorisk upålitelige i kulda, selv i få minusgrader, og vi prøvde å lade en tom iPhone 5 i over 70 minutter uten at det skjedde noen ting. 

Og, ja - vi gjorde vårt beste for å holde den varm. 
Først i en vott, så i en lue. 
Så i en vott inni en lue. 
Så inni en lue inni et kamerahylster. 

Vi gjorde et tredje forsøk med en TomTom-sportsklokke, som vi vet tåler kulde bedre enn pingla iPhone. 
Her fikk vi opp ladesymbolet innimellom, men det forsvant like fort som det kom. 
Her må vi ha gjort noe galt. 

Ja - vi hadde gjort en feil! 

Vi kontaktet til slutt distributøren, som enkelt og greit spurt om vi hadde forladet?. 

Eh, det hadde vi ikke, selv om vi mener å huske å ha nilest manualen grundig. 
Før første gangs bruk må du nemlig lade opp BioLiten til en PC med en medfølgende USB-ledning. 

Vi burde vel skjønt at den ledningen skulle brukes til noe! 

Den blinker gult mens du lader, og når blinkingen er over, er den klar. 
Så var det ut igjen, og nå fungerte den selvsagt. 
Iphonen begynte å lade ikke lenge etter at varmen var i gang, og som nevnt går dette sakte, omtrent fem prosent på rundt et kvarter. 

Så ja, du kan absolutt lade, men ikke forvent å fullade et nettbrett. 
Dette er til nødlading av mobiler. 

Koking og grilling 

Vel, over til den BioLitens andre funksjoner: 
Koking og grilling. 

Slik gjør du det: 
Du setter BioLiten på bakken ved å dra ut de tre støttebeina. 
Så fester du batterienheten til BioLiten for å omdanne varme til strøm. 
Legg opp i noen kvister, og fyr opp bålet. 

Vi fant noe grafs nederst under vedkubbene i boden som egnet seg ypperlig, men vit at du trenger mye av det – det er ikke plass til så mye ved i BioLiten, og det brenner dessuten ganske fort opp, selvsagt litt avhengig av tykkelsen på kvistene eller vedkubberestene. 

Koke vann 

Så fort du får i gang varmen, tennes automatisk et «low»-lys på BioLiten, og dermed setter den i gang viften som holder bålet i gang. 
Alt vel og bra. 
Når det blir varmt nok går lyset altså over til «high». 

Vi klarte å fylle opp en kjele med snø og få den til koke på rundt 20 minutter. 
Straks etter skulle vi varme opp noen uappetittlige, hvite bønner. 
Det tok bare rundt fire minutter. 

Må sjekke hele tiden 

Problemet når du har noe på BioLiten, er at du ikke helt vet mye hvor varme det er igjen. 
For her brenner det fort opp, og det betyr at du både må ha med deg mye småbrensel og hele tiden fylle på. 

Så dette er kanskje ikke apparatet du lager et gedigent villmarksgourmetmåltid på. 

Dette slipper du imidlertid når du griller, da den har et eget lokk som du kan åpne og slenge kvister ned i - eller bare la stå åpent. 

Skal du bruke denne om vinteren bør du nok ta med vedrester hjemmefra, ellers vil du slite litt. 
Resten av året er det bare å bruke naturen for å fylle den opp med små kvister og lignende. 

Sliter du med å få i gang et bål, kan du veksle mellom «low» og «high» for å få i gang bålet raskere, omtrent på samme måte som du blåser i gang et bål. 
Dette fungerer utmerket. 

Grille? 

Grillelementet festes enkelt oppå BioLiten, samtidig som du bretter ut grillens to støtteben. 
Den ble raskt varm, så her var det bare å slenge på pølsene – men ikke legg dem hvor som helst. 
Grillen er varmest i venstre hjørne, nærmest BioLitens åpning, mens varmen minker utover grillflaten. 
Til høyre for åpningen har du et slags hvileområde, hvor maten kan holde seg varm uten at den svir seg. 

Konklusjon 

BioLite har fått mye skryt for å være bærekraftig, ettersom den bruker brensel fra naturen og ikke fossilt brensel. 
Den kan lade, men det tar tid og krever tålmodighet så fremt du vil noe annet enn å nødlade mobilen noen prosent. 

Den er også god til å koke vann og til å grille med, men siden du i teorien kun skal bruke naturens brensel, er det lettere å bruke den utenom vintersesongen. 

Den gjør alt den skal, selv om mange nok vil mene at BioLite-produktene både veier for mye og tar for mye plass i sekken. 
Men ikke glem at det er gøy å bruke BioLite-serien, selv om vi gjorde én stor tabbe med ladingen, noe som skapte unødvendig mye frustrasjon. 

BioLite CampStove 

Takk til DraUt.no for lån av utstyr 
