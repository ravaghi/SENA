The Cardigans:«Super Extra Gravity» 

(Universal) 

Det begynner å bli en del år siden The Cardigans klarte å levere fra seg oppsiktsvekkende gode album. 
De skal selvfølgelig ha kreditt for å våge og leke seg med ulike musikalske uttrykk fra plate til plate, men i stedet for å hige etter et kulere sound, er de - etter undertegnedes mening - bare blitt kjedeligere og kjedeligere. 
Singlen «I Need Some Fine Wine And You, You Need To Be Nicer» lovet godt for dette deres sjette albums vedkommende, men låten er ikke spesielt representativ, dessverre. 
Svenskene har denne gangen lagt seg på en litt mørkere rocka linje enn tidligere, med et grovkornet og rått lydbilde. 
Men selv om ideen kanskje er god, er den ikke særlig hjelpsom når brorparten av sporene lider under altfor dvaske og uengasjerende melodier. 
