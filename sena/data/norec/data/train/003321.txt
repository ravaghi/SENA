Resident Evil:Extinction 

Best når det skytes, dårligst når det prates. 

Jeg var skeptisk til flere Resident Evil-filmer etter den tragisk dårlige toeren. 

Men her er altså den tredje, Resident Evil: Extinction, og den viser seg å være den beste av de tre, selv om det ikke betyr at den er direkte god. 

Splattereffektene er mye bedre enn i de to første filmene, men Extinction preges av en del latterlig dialog og horribelt dårlig skuespill. 

Zombie-virus raser 

Superjenta Alice (Milla Jovovich) reiser alene rundt i en øde verden etter at de fleste menneskene er smittet av et zombie-virus. 
Hun redder en gruppe overlevende i Nevada, og de bestemmer seg for å reise til Alaska, som kanskje er virus-fritt. 

Men den onde forskeren Isaacs fra Umbrella Corporation, selskapet bak zombie-viruset, jakter på Alice. 
Han vil nemlig lage en zombie-kur ved hjelp av blodet hennes. 

Brutal action 

Filmen er regissert av Russell Mulcahy, som for alltid vil ha en stjerne i boka mi for Highlander. 
Men det er over 20 år siden, og han har ikke prestert stort siden. 

Resident Evil: 
Extinction viser at han fremdeles har taket på brutal action. 

Spesielt en lang sekvens fra et øde og sandblåst Las Vegas har nok punch til å tilfredsstille splatterfans. 
Denne filmen sparer heldigvis ikke på effektene, slik den første gjorde. 

Dårlig skuespill 

Men Extinction kan by på overraskende mye dårlig skuespill til denne budsjettklassen å være. 
Scener fra Umbrella Corporation er spesielt amatørmessig utført. 
Og jeg spør meg: hvorfor er forskeren Isaacs ond? 
Han forsøker jo faktisk å redde verden? 

Noen av de overlevende som Alice møter er også spilt av glade amatører. 
Og et monster som sier ”I am the future” vekker mer latter enn grøss. 
Filmen er i klart best når det skytes, og dårligst når det prates. 

Må være fan 

Resident Evil: 
Extinction avsluttes med lovnad om en fortsettelse, men det skal bli spennende å se hvordan filmskaperne eventuelt har tenkt å takle det de lover. 
Du må nesten se filmen for å forstå hva jeg snakker om, for jeg vil ikke spoile noe for deg. 

Men du må være storfan av serien for at den i det hele tatt kan anbefales. 
Er du likegyldig til Resident Evil, kan du glatt stå over denne filmen 
