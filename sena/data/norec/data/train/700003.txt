Spennende krigseventyr
Ingrid Bolsø Berdal, Aksel Hennie og Tobias Santelmann står ikke tilbake for drevne actionskuespillere i det storslagne Hollywood-eposet "Hercules". 

Hollywoods fascinasjon for mytologiske guder og helter er fortsatt på topp, og her kommer et monumentalt epos fra den greske mytologien: 
Herakles, sønn av guden Zevs og menneskekvinnen Alkmene, er her flott framstilt av muskelmannen Dwayne "The Rock" Johnson. 
Hercules er ikke bare er overjordisk sterk: han er også en smart strateg. 
Men han har også et menneskes evne til å føle sorg og smerte. 

Ett å ha utført sine berømte 12 storverk og lidd et stort personlig tap, tar Hercules og hans trofaste medkrigere oppdrag som leiesoldater. 
Da de kjemper for å redde kronen for Lord Cotus (John Hurt) i en blodig borgerkrig mot den mystiske Rhesus (Tobias Santelmann), oppdager Hercules og gjengen at selv i krig er det ikke alltid klart hvem som er de "gode" og "onde". 

Tradisjonelt eventyr 

"Hercules" er et godt, gammeldags eventyrepos, skapt for å underholde og fjetre oss. 
Men det viktigste virkemiddelet er lange, nærgående krigsscener, der soldater nedslaktes i vanvittige mengder. 
Det ender som den sedvanlige, langdryge krigsmøljen som sjangeren krever. 

Mye mer spennende blir det når det sleipe, strategiske spillet om makten i Helles går opp for Hercules & co, og gulltørsten får besøk av slumrende idealisme. 

Nasjonal stolthet 

Det er ingen tvil om at tre norske skuespillere i sentrale Hollywood-roller setter en ekstra spiss på filmopplevelsen. 
Aksel Hennie og Ingrid Bolsø Berdal tilhører begge den indre kretsen rundt Hercules. 
Bolsø Berdal er utrolig kul, og imponerer virkelig som den bueskytende Alatanta. 
Hennie har tidenes fæleste sveis, men er ellers flott som den stumme Tydeus. 

Og så er 3D-effektene lekkert porsjonert ut til der de gjør mest og best av seg. 
