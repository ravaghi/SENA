Ikke akkurat strålende
Lupe Fiascos «Lasers» er så tidsriktig at den allerede er utdatert. 

ALBUM: 
Med debutalbumet «Food & Liquor» fra 2006 fremsto Chicago-rapperen Lupe Fiasco som en frisk og annerledestenkende rapper som ikke var redd for å vise følelser og meloditeft. 
Seks år senere er dessverre hans særtrekk vanskelige å spore i en grøt av radiotilpassede, tidsriktige poplåter. 

«Lasers» lar seg best beskrive som en blek versjon av Atlanta-rapper B.o.Bs relativt vellykkete debutalbum fra i fjor, «The Adventures of Bobby Ray». 
Men der B.o.B utstrålte musikalitet og smittende tro på eget prosjekt, beveger Lupe seg reservert og unaturlig mellom en blanding av synthtunge produksjoner og spinningvennlige rytmer, og poplåter med pianotriller og la-la-la-refreng. 
Det er så tidsriktig at det allerede virker utdatert. 

I tillegg har platen for få personlige avtrykk, for få gode vers, og så lite overbevisende tilstedeværelse at man sitter igjen med en følelse av at Lupe er redusert til statist på eget album. 
Og selv om det finnes flere låter her som slettes ikke er vonde for ørene, føles «Lasers» som en utrolig lite viktig utgivelse — både for Lupe Fiasco og for oss som lytter. 
