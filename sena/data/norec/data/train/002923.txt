Historier fra uvirkeligheten
Klart Oslo tar en tidlig helg når verdens heiteste artist spiller opp til intimdans. 

Det har vært litt av et år for Abel Tesfaye, den kanadiske 25-åringen som i tiltagende grad har gjort seg kjent som The Weeknd. 
Etter år med jevn stigning i urbane musikkretser har han i 2015 gått hen og blitt verdensstjerne – godt hjulpet av den uimotståelige singelen "Can't Feel My Face", som for alvor sementerte sammenligningene med en viss avdød popkonge. 

På den lyriske menyen står frakoblet (og tidvis problematisk) sex, hvitt nesepulver og blodskutte øyne; den langsomme, vakre og uunngåelige nedturen, tomheten etter orgien. 
Koblet med et klaustrofobisk, kantete og drømsk lydbilde er det nærmest pussig at dette universet treffer så bredt som det gjør. 
Men i dag er det vel kun landsmann og samarbeidspartner Drake som kan måle krefter med The Weeknd i den vanskelige kombinasjonsøvelsen appell og momentum. 

Den hyperintime konserten på Vulkan Arena, der kun noen hundre heldige fikk plass, bar primært preg av én fallhøyde: 
Hvordan vil den tilsynelatende introverte kanadieren bære sin nyvunne popstjernestatus? 
Med nokså stor letthet, skal det vise seg. 

"High For This" sparker i gang timen hardt og kortfattet, mens medleyen med Drakes "Crew Love" og Ty Dolla $igns "Or Nah" truer med å parkere de småkjedelige originalene "Losers" og "The Morning". 
Trioen han har med seg på scenen overspiller sjeldent, selv om slutten av "Glass Table Girls" minner lett om Neptunes' tvilsomme husband Spymob. 

Fra og med Ariana Grande-samarbeidet "Love Me Harder" går imidlertid alt veien. 
Tesfaye briljerer vokalt, ikke minst på en vakker "Earned It", og han har sjarm nok til å løfte det sleske soul-throwbacket "Tell Your Friends" ut av kleinhetens klør. 
"Can't Feel My Face" er årets beste låt også i kveld, og et stort pluss anføres for en dirrende versjon av "Wicked Games" avslutningsvis. 

At verdens mest populære artist akkurat nå spiller en konsert for en håndfull mennesker kan sikkert oppleves både snodig og urettferdig. 
Det må være lov å håpe at kveldens konsert er for en generalprøve å regne, og at en utvidet versjon av kveldens begivenheter er skrevet langt oppe på noens bookingblokk. 
Langhelg til folket nå. 
