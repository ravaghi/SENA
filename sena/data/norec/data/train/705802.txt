Curtis Salgado:Mannen bak Jake Blues 

Vokal, munnspill, gitar og mer til i elegant bluesblanding fra Portland. 

Curtis Salgado & Alan Hager: 
"Rough cut" (Alligator/Border) 

Da John Belushi befant seg i Eugene i 1977 for å filme "Animal House", hørte han Curtis Salgado. 
De ble venner, og Salgado lærte Belushi hva blues er. 
Resultatet ble filmen "The Blues Brothers" og et tilhørende album dedikert til Salgado. 

Deretter var han med i bandet til Robert Cray, før han overtok vokalen i Roomful of Blues. 
I 1991 dannet han sitt eget band, og siden 2003 har 63-åringen fra Oregon hatt gitarist Alan Hager med på laget. 

Hager tar et steg fram, og sammen byr de på seks egne og sju coverlåter, alle innspilt på sparket i ett opptak. 
De åpner med sin egen "I will not surrender", og derfra går det slag i slag med soulpreget vokal, sugende munnspill og allsidig gitar. 
Hør også pianoet på "Hell in a handbasket". 

Beste spor: 
"I will not surrender", "Too young to die", "Morning train", "Hell in a handbasket". 
