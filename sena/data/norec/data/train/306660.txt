Kjærkomment flashback
Med 90-talls emo og indiepop i bakspeilet. 

EP: 
Trommeslageren i Oslobandet Youth Picture of Florence Henderson flyttet til Trondheim og begynte å spille gitar. 
Med broren på bass og britiske Natalie Evans på vokal var You Could Be A Cop et faktum. 

Denne selvtitulerte debut-EP-en gir et kjærkomment flashback for fans av 90-talls emo og indiepop. 
Musikken er deilig dvelende, løst hengslet. 
Stemningsmessig spilles det på de rette strengene, men lydbildet er i overkant tidsriktig. 

Ikke det at You Could Be A Cop høres utdaterte ut, men det vil være en overdrivelse å si at de har fått helt grep om særpreget som skal til for å skille seg ut i mengden. 

Ekkoet av artister som Galaxie 500 og Mineral er likevel mer som en vennlig påminnelse enn en klam omfavnelse på disse fire sporene. 
Spesielt «Hard to forget» og «The roof of your room» gir lyst til å bla fram gamle, slentrende favoritter. 
