Solid bilspill
«Asphalt: Urban GT», en snerten og forholdsvis vakker doning, suser inn på Nintendo DS. 
Men ikke uten rustskader. 

La det være sagt: 
«Asphalt: 
Urban GT» er ingen simulator. 
Dette er helt og holdent et arkadespill ment som rask og overflatisk moro. 
Og på den måten fungerer det. 

Som de fleste bilspill på denne siden av årtusenet, får du en middels myriade av biler og baner å velge mellom. 
Turnering, enkeltløp eller trening er tilgjengelig for å gi en ramme til villmannskjøringen din. 
Hopp inn og sett klampen i bånn! 

Et lite politimodus har også lurt seg inn her. 
Du jakter på andre biler, og må få dem til å kjøre inn til siden. 
Men det er ikke så spennende som det kanskje høres ut. 

Selve kjøringen er relativt rett frem. 
Bokstavlig talt. 
Foruten den gode, gamle «nitroen», er det bare å holde inn pedalen og svine unna den øvrige trafikken. 

Som med så mange Nintendo DS-spill, benytter spillet seg lite av de nye tekniske muligheten. 
DS-pennen kan du glemme, og den nederste skjermen brukes kun som oversiktskart. 
Kunne det ikke vært gjort litt mer her? 

Men selv om spillet er enkelt og overflatisk, er det også muligheter for å gjøre karriere. 
Kjøp nye biler, og invester penger i nye oppgraderinger. 
Funker fint som lett krydder. 

Spillet ser veldig godt ut. 
3D-grafikken er bunnsolid og vakker å se på, men det virker som utviklerne har siktet litt for høyt. 
Her er det nemlig altfor mye hakking og hikking. 
Det er mye å dra på, og det virker ikke som DS-en greier det. 

Det er svært tydelig at «Asphalt: 
Urban GT» ikke kan måle seg med bilspill til PC eller konsoll. 
Bilene oppfører seg forholdsvis like, alle har samme motorlyd, og banene er ikke så mye annet enn en stripe som åler seg gjennom en nokså statisk verden. 

Tomlene opp for et godt bilspill, som skinner godt selv med riper i lakken. 
