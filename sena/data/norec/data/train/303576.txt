En Nina Simone fra Kolbotn?
Haddy N'Jie imponerer med vokalprakt og fortettede stemninger. 

|||ALBUM: 
Nina Simones ånd hviler tungt over Haddy N'Jies tredje album. 

Eller i hvert fall låter Haddy som et Simone-spøkelse her og der, stemmen hennes har en røkt heshet som tilfører en helt spesiell atmosfære til hennes personlige og litterært ambisiøse tekster. 

Andre steder, som i «Before All Poems», hører vi ekko av sen Joni Mitchell. 

Referansene får stå som omtrentlige markører musikalsk også. 
Her er grublende blues, intens soul og mildt orkestrert folkjazz. 
Og en bankende verdenssamvittighet uansett hvilke sjangerblanding hun velger. 

Alt utført i det tilbakeholdne, smakfullt nedstrippede soundet til produsent Andreas Mjøs. 

Hun makter å fylle et album med fortettede stemninger og imponerende vokalarbeid. 

Men «World Of The Free» blir også litt stillestående i passasjer, og mangler et par låter til virkelig å gispe av, en virkelig gåsehudballade eller et lysende popøyeblikk, selv om Jarle Bernhoft-duetten «Do It!» nærmer seg sistnevnte. 

Haddys nærvær er intenst og altoppslukende for lytteren, men man kjenner i ører og kropp at hun vet hva hun driver med. 
