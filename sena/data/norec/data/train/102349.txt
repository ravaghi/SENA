Tungemålstango for to
Mye om det rare med Espen og Are. 
Det holder i massevis. 

Showpremiere: 
«Espen & Are». 
Latter, Aker Brygge. 
Av og med Espen Beranek Holm og Are Kalvø. 
«Espen & Are» heter showet og det er hva du får: 
To av Norges mest rutinerte komikere i ordekvilibristisk utfoldelse, i en intim setting uten store tekniske fiksfakserier. 
Jo, forresten, Are Kalvø danser - og da er det lov å le av . 

Språket - med en hovedvekt på det norske - er en rød tråd her, med et par esksotisk absurde avstikkere dit «ingen kunne tro at nokon kunne bu». 
Det åpner briljant når de to åpner opp språket for oss og går bak overskriftene. 

For hva tenker du egentlig på når du hører om «En 53 år gammel Frogner-mann med utenlandsk opprinnelse, uten fast arbeid»? 
Slike funderinger er det mange av - og de to er mestere i å få lys til å gå opp for en samtidig som en ler så det raller. 

Politiker-parodiene deres kjenner vi godt fra gamle «Hallo i uken». 
Det kunne vært gårsdagens nyheter, men Espen og Are dytter de inn i settingen «når du ikke får sagt det du skulle ha sagt». 
Poengtert, med eksalterte utbrudd som angriper publikum totalt overraskende. 
Kalvøs Stoltenberg er minst like god på scenen som på radio! 

De kunne gjort dette i søvne, men lite vitner om at dette er cash-in-rutine. 
De er et umake par egentlig: 
Beranek som den propre vestkant-herren og Kalvø som den lakoniske, ironiske «undreren» fra bygda. 
De utfyller hverandre glimrende - gir hverandre rom, og spiller opp poenger til den andre. 
Det smitter over på publikum. 

Showet holder ikke like høyt nivå i alle 75 minuttene, avstikkeren til «Nattønsket» komplett med imitasjoner av så vel Eidsvåg som Bjella har man sett gjort bedre av andre. 
Minnene fra oppveksten på 80-tallet, «ting du aldri hører lenger», humrer man derimot godt av - men poengene har åpenbar aldersgrense. 
Klassisk Kalvø-naivitet avslutter kvelden, med et par grenseløse tolkninger av å «ta det folk sier i beste mening». 
Joda, Espen og Are kan få sagt det og kan gjerne fortsette å si det i mange år fremover! 

ØYSTEIN DAVID JOHANSEN 
