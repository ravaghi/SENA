Shaun Bartlett:«Shrink The City To A Light» 

(Toothfairy/Musikkoperatørene) 

Anonym engelskmann i Oslo. 

For all del 
- Shaun Bartlett er et hyggelig bekjentskap som serverer rikelige mengder behagelig gromlyd mellom rillene, men foreløpig mangler han personlighet i uttrykket. 
Selv om hans forsiktige og sonore stemme har like doser Chris Martin, Steve Harley og Jason Mraz i seg, har den ikke meislet ut Shaun Bartlett selv tydelig nok ennå, og da forsvinner den også fort bak sanger som dessverre ofte glir over i hverandre i mangel på større variasjon. 
Best er Bartlett når han legger til forsiktige soulblåsere i arrangementene og skaper spenst bak hans viktigste våpen, nemlig ordene. 
Han behersker naturlig nok engelsk bedre enn de fleste av oss som er født i Norge, og selv om metaforene og setningskonstruksjonene noen ganger er vidløftige, er de like ofte treffsikre og underfundige («there's nothing here except the lack of you» som det heter i platens beste spor, «Hard To Be A Visionary»). 
Neste gang får vi håpe Shaun Bartlett trer skarpere frem i lyset. 

ANBEFALTE KJØP: 
«As One», «Hard To Be A Visonary» og «Mr. Convenience». 
