Forvalter poparven
20 år etter bølgetoppen lager fortsatt Pogo Pops ufortrødent elegant popmusikk. 

Det første som slår meg når jeg hører "Troubled Days Are Over", singelen fra Darling Emm, Northern Girl, er hvor pussig det er at Pogo Pops aldri ble det verdenskjente popbandet de burde vært, spesielt når storhetsperioden deres var i en periode der utenlandske middelmådigheter som Travis herjet Europa. 
Samtidig liker jeg å tenke på dem som Norges Teenage Fanclub, et band som har levert litt smalere enn det almuen krever, og derfor kunnet gitt blaffen i å produsere for salg og heller ha et avslappet forhold til en mindre, men lidenskapelig, fanskare. 

Låtskrivingen har med årene fått en kledelig ferniss av eleganse, noe som igjen vil si at de mest bredbente popriffene fortsatt hører hjemme i Hammerslands Popium. 
Det er verdt å notere seg at gitarist Viggo Krüger er kreditert som med-låtskriver på samtlige av Darling Emm, Northern Girls beste låter - fra nevnte singel via småhissige "My Girl" til stadionbritpoplåten "Mystery Train". 
Alle frontet av Hammersland, som fortsatt er en av Norges dyktigste engelskspråklige vokalister. 

Yngve Sætre leverer som forventet bak spakene. 
Sin beste jobb gjør han nok på åpningssporet "Soaring With The Eagles", hvis florlette lydbilde gir spesielt teksten det ekstra løftet. 
Jeg kunne ellers ønsket meg at de hadde turt å tenke litt mer ute av boksen - U2-pastisjen "Underworld" har sine øyeblikk, men føles veldig stiv når produksjonen blir så tradisjonell som her. 
Jeg er også noe usikker på den småfunky "Rest Your Eyes", som blir litt mer Jack Johnson enn Joe Jackson. 

Til tross for at det står POGP POPS to ganger på CD-omslaget, er det ingen tvil om at det er Pogo Pops vi har med å gjøre her. 
De forvalter sin egen arv på en upåklagelig måte, og er ved flere anledninger bedre enn de var på sitt yngste og sultneste. 
Måtte de fortsette sånn. 
