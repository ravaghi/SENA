Mer fnisbart enn «100 % Vorspiel»
HBO-serien «Flight of the Conchords» er også morsom på plate. 

||| 
ALBUM: 
Det er på ingen måte rettferdig overfor New Zealand-duoen/HBO-komikerne Flight of the Conchords å skulle forholde seg til utgivelsene deres som seriøse musikkprodukter. 
For det er de jo ikke. 

I tv-serien «Flight of the Conchords» benytter Bret og Jemaine seg av musikk for moro skyld, for å drive ap med sjangerklisjeer og for å gi episodeproblematikken en ekstra dimensjon. 

Som når de våger seg på klubb, får beskjed av kompisen at de danser for tett og plutselig bryter ut i elektroraplåta «Too Many Dicks (On The Dancefloor)». 

Derfor kan man like gjerne også kaste musikkanmelder-konvensjonene på båten, og forholde seg til «I Told You..» som den er: 
Nemlig en ren vorspielplate. 

Og det er ingen tvil om at dette er mer fnisbart enn «100 % Vorspiel». 

Riktignok morsomst for dem som har sett episodene, som den om når en nyforelska Jemaine hisser seg opp over ekskjærestekoringa på «Carol Brown», men det hele er også ganske underholdende for en som vet å verdsette et godt absurdrim. 
