Maleriske mega-myrderi
Vakkert, storslått og ensporet historisk kjempedrama. 

HANDLER OM: 
I år 208 er det urolige tider i Kina. 
Hang-dynastiets keiser er svak, hans statsminister har all makt og store personlige ambisjoner, og driver en hensynsløs krigføring mot regionale ledere. 

Når den veldige kinesiske hæren styres mot de sørligste provinsene, slutter disse seg sammen i en tilsynelatende håpløs motstand. 

Men bildet blir mer og mer sammensatt, ikke minst fordi selv de største ledere ikke er annet enn mennesker. 
Og den minste menneskelige svikt kan få katastrofale følger... 

DOM: 
«Red Cliff» skal være historiens dyreste kinesisk-språklige film noensinne. 
Det synes! 
Slaget om den røde klippen er dertil både kinesisk nasjonallitteratur - og en John Woo-film. 
Også dét er meget tydelig. 

Den regionale, kinesiske filmen kommer i to avsnitt, som til sammen er dobbelt så lang som denne utgaven. 

Dette er likevel svært! 
Det er utstyr og kostymer og statister i ekstravagante mengder. 
Det er vakkert filmet, det er gode skuespillere i samtlige roller. 
Og det er årtier siden så mange mennesker er blitt slaktet så grundig i så utsøkt estetiske former; blodet spruter i hektolitervis! 

I det hele tatt: 
Fortellingen er ytterst besnærende og fascinerende. 
Men ettersom et fem timers - eller der omkring - gigantepos er blitt krympet til beskjedne to og en halv time, er det ikke til å unngå at actionen - de dyreste scenene - blir alt for hardtrampet dominerende, person-skildringene og -utviklingen stygt skadelidende og pusterommene alt for få. 

Men fans av østlig dramatikk og action får sitt, i rikelige doser. 
Stol på dét! 
