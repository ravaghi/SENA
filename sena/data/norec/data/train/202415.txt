TEST: iRobot Scooba 450
En gulvvasker som virker, dessverre virker den ikke overalt. 

Da vi testet forgjengeren iRobot Scooba 385 i 2008 var vi ikke spesielt fornøyd: 
Den satte seg fort fast, gjorde en svak jobb i hjørner, og kunne ikke brukes på parkett. 

I etterkant har vi også testet konkurrenten Evo DirtDevil som kan brukes på parkett med god samvittighet, men dessverre var den ikke like effektiv. 
Vi var derfor spent på om den helt nye Scooba 450 ville gjøre en bedre figur. 

Vel. 
Det korte svaret er både og. 

Hva får du? 

I esken ligger selve vaskeroboten, et oppladbart batteri, lader, en virtuell vegg, og en flaske på 118 ml med rengjøringsmiddel. 

Noe av det vi liker med iRobot er at det er enkelt å komme igang: 
Når batteriet er ladet opp er det bare å fylle på vann og vaskemiddel, velge om du skal vaske et stort eller lite rom via knappen på til høyre, og trykke på Clean-knappen i midten. 

Deretter er det bare å la Scoobaen gjøre jobben, mens du for eksempel tar en luftetur med hunden eller en snartur i butikken. 

Den gode nyheten er nemlig at Scooba 450 svært sjelden kjører seg fast, den er i tillegg utstyrt med trappe- og teppesensor som fungerer bra. 

På dette punktet har det altså skjedd svært mye siden vi testet forgjengeren. 
Scooba 385 presterte nemlig å sette seg fast i pyntelisten mellom kjøkkenet og stua, men på 450-modellen var heldigvis ikke dette noe tema. 

Slik jobber den 

I motsetning til forgjengeren går Scooba 450 gjennom en tre-trinns-prosess: 
I første trinn går den kjapt over gulvet, fjerner smårusk og fukter underlaget. 
I andre trinn skrubber den gulvet mer intenst og suger opp deler av vannet, mens tredje trinn hovedsaklig består i gå over en gang til for den siste finpussen, og samtidig samle opp de siste vannrestene. 

Merk deg Scoobaen har én påfyllingstank der du heller i vann og vaskemiddel, mens det vannet den suger opp havner i en uthellingstank. 

Fordelen er ganske enkelt at Scoobaen vasker med rent vann hele tiden. 
iRobot oppgir forøvrig at Scoobaen dekker opp til 27 kvadratmeter på en tank, og det stemmer omtrent med våre erfaringer. 

Har du et større areal som skal vaskes, setter du ganske enkelt opp den virtuelle veggen som følger med, deler opp rommet og vasker i to omganger. 

Den virtuelle veggen er forøvrig praktisk dersom du har åpen løsning og ikke vil at Scoobaen skal gå inn i bestemte rom. 

Se hvordan Scooba 450 jobber her: 

You need a browser that can handle Iframes to be able to view this page. 

Elefanten i rommet... 

Et hinder du muligens vil benytte. 
For den store svakheten ved dette produktet er nemlig at den legger igjen for mye vann på overflaten underveis til å kunne brukes på parkett. 
Poenget er ganske enkelt at det ikke bør komme vann mellom parkettstavene, fordi man da risikerer at gulvet svulmer opp. 
Det kan bli en uskjønn og etterhvert dyr fornøyelse, og dermed er det mange som ikke kan bruke den overalt. 

I følge iRobot skal Scooba 450 kun brukes på forseglede overflater, det vil si fliser, linoleum, vinyl, marmor, skifer, sten og forseglet tre. 

Men blir det rent? 

Ja, det syns vi, og det er faktisk ganske så behagelig å slippe å dra fram vaskebøtta og gulvkluten i det daglige. 
Vi liker også at Scooba 450 gjør en langt bedre jobb i hjørner og langs kanter enn det forgjengeren gjorde. 
Her har det rett og slett skjedd mye. 

Underveis i denne runden utfordret vi den også med både ketchup- og syltetøysøl på kjøkkengulvet, og heller ikke da ble det igjen rester. 

Vår dom er ganske enkelt at gulvet både ser og føles rent etter at Scoobaen har gjort jobben. 

Det er likevel to unntak: 
Har du gamle inngrodde flekker vil den antagelig slite litt. 
Men de kommer jo fordi man ikke vasker ofte nok, og kjører du Scoobaen jevnlig vil de altså unngås i utgangspunktet. 

I tillegg får den heller ikke med seg alt dersom du har dype fuger mellom flisene, men igjen: 
Vasker du jevnlig er ikke dette noe problem. 

Konklusjon 

Scooba 450 er enkel i bruk og vasker godt. 
Den er i tillegg langt bedre til å ikke kjøre seg fast enn forgjengeren. 

Det store minuset i vår bok er at den ikke kan brukes på parkett. 
I vårt tilfelle betyr det at den kun kan brukes på kjøkkenet, badet og i gangen. 
Til den bruken blir prisen for høy for vår smak, men om du har et annet gulv hjemme kan situasjonen definitivt være en annen. 

iRobot Scooba 450 
