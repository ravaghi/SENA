Jensen Soundcheck Stadium:Knallyd for hundrelapper 

Jensen har kanskje laget de beste hodetelefonene under tusenlappen. 

Dette kan godt være de beste hodetelefonene du aldri har hørt om. 
De kommer fra ruterprodusenten Jensen, koster tett under tusenlappen, og lyder uforskammet bra til prisen. 

I følge produsenten, har hodetelefonene gjennomgått mange lyttetester hos andre enn dem selv, før de fant en lydsignatur de følte seg komfortabel med. 
Det er ikke noe oppsiktsvekkende i seg selv, de fleste lytter på prototyper før de lanserer produktet, men Jensen har truffet bedre enn de fleste. 

Hvert fall om man tar prisklassen i betraktning. 

For jeg kan ikke komme på en hodetelefon under 1000 kroner, som spiller hva det skal være så godt som Jensen Soundcheck. 

Tar man bort logoen fra de lukkede øreklokkene, er det umulig å gjette hva slags merke dette er. 
Designet er så minimalistisk og fargeløst, at ingen vil tro det er Beats eller Sennheiser som har laget hodetelefonene. 
De finnes i to utgaver, Stadium som er de største og legger seg rundt øret, og Street som er litt mindre og ligger på øret. 

Innvendig er de like, tross at øreklokkene er mer kompakte på Street. 
Begge finnes i sort eller hvit, og de koster det samme. 
Man velger rett og slett størrelse og farve etter smak, men det er bare de store Stadium som leveres med spiralkabel og 6,3 mm fullstørrelse jackplugg. 

Les hele testen i Lyd & Bilde 
