Kloke hester, dumme menn
Drama/Komedie 

Island/Norge/Tyskland 2013 

Regi og manus: 
Benedikt Erlingsson 

Skuespillere: 
Ingvar E. Sigurðsson, Charlotte Bøving, Steinn Ármann Magnússon, Helgi Björnsson, Kristbjörg Kjeld, Sigríður María Egilsdóttir, Juan Camillo Roman Estrada, Kjartan Ragnarsson 

Aldersgrense: 
11 år 

Egnethet: 
Ungdom/Voksen 

Vi er i en grisgrendt bygd på Island. 
Vi ser en mann på frierferd bli grovt ydmyket av en parringsklar hingst. 
Vi ser en annen ri ut i ishavet på desperat jakt etter vodka fra en russisk fiskebåt. 
En tredje må drepe hesten sin med foldekniv, sprette opp buken på den og krype inn for ikke å fryse i hjel en vinternatt. 

Til sammen får vi en drøy håndfull slike fortellinger, den ene mer ramsalt og absurd enn den andre. 
Mennene i dem – sta, ofte fulle, drevet av blindt begjær – gjør dumme ting. 
Hestene deres ser på med stoisk ro. 
Ofte fremstår de som den klokeste og mest kultiverte parten. 

Årets islandske oscarkandidat kunne neppe vært laget noe annet sted. 
Fortellerstilen er knapp og usentimental som i en norrøn saga. 
Bildene – enten de viser vindsvøpt natur, furete ansikter eller uutgrunnelige dyreøyne – er så stofflige at man formelig kan kjenne lukten av saltvann, sprit og hest. 
At de mange fabelaktige dyrene står oppført med navn i rulleteksten, oppleves ikke som annet enn rett og rimelig. 

Voksne publikummere med sans for saftige skrøner vil neppe få en mer fornøyelig kinoopplevelse med det første. 
Sarte hestevenner bør derimot nærme seg med forsiktighet. 
"Silkesvarten" er dette ikke. 
