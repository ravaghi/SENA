Rocka strategi
«Kingdom Under Fire: The Crusaders» er et godt eksempel på at stratgispill ikke bare er forbeholdt PC. 

Phantagram er en relativ ukjent spillutvikler for oss her i Europa. 
Et av de mest kjente spillene, «Kingdom under Fire», ble sluppet i 2001 på PC, da et som todimensjonalt strategispill. 

Samme år sikret Phantagram seg rettighetene til å lage oppfølgeren på Xbox. 
Tre år etter er det omsider tid for å krysse klinger i «Kingdom Under Fire: The Crusaders». 

Historien i spillet starter 50 år etter «Kingdom Under Fire». 
Nå har de onde kreftene på nytt samlet seg og satt i gang en massakre av uskyldige bønder. 

Våre helter blir, ikke helt uventet kanskje, med på et korstog for å nedkjempe de onde makter. 

Handlingen i spillet utfolder seg gjennom en mengde slag og oppdrag. 
Som i andre strategispill, er du ansvarlig for troppene dine på slagmarken. 
Disse må beordres taktisk rundt omkring slik at du kan komme seirende ut av slaget. 

Dette høres kanskje ikke så revolusjonerende ut. 
Men «Kingdom Under Fire: The Crusaders» tar den litt lengre og lar deg faktisk ta del i slagene i et 3.-persons perspektiv. 

Dermed blir det en herlig blanding av action og strategi. 
Det er en utrolig befriende følelse å ta kontrollen over helten og gjennom ferdighet snu slaget til din favør, via intrikate knappekombinasjoner for spesialknep. 

Styresystemet er enkelt, hæren kontrolleres lett fra håndkontrollen. 
Men det kan til tider bli hektisk: 
Det er mye som foregår, og det er ikke alltid like lett å holdet oversikten over slagmarken og samtidig spidde tre orker med et flammesverd +3. 

Mellom hvert slag får du heldigvis tid til å ta en pust i bakken, oppgradere troppende dine, utruste dem med bedre utstyr og gi dem nye ferdigheter. 

Slagene utføres med særdeles vakker grafikk og stemning - regnet pisker TV skjermen, søla spruter og det hele akkompagneres med kraftig puddelrock. 
Mimre faktoren blir høy og jeg husker tilbake på 80-talls filmer som «Conan», «Red Sonja» og «Barbarians». 
Ord som «Poison», «White Snake», «Power ballads» og «The Final Count Down» våkner til live bak i hjernebarken. 

Heltene i spillet er rikt detaljerte, og hvis jeg skal gjette vil jeg tro modellene er hentet rett fra et helsestudio for kroppsbyggere. 
Det er ikke akkurat pipestilker med hals som er portrettert, altså. 

Stemme-skuespillerne er antageligvis leid inn fra samme helsestudio som en viss guvernør i California. 
Dialogen er til tider festlig klisjeefylt. 

Dette legger derimot ingen stor demper på spillopplevelsen. 
Har du Xbox Live kan du i tillegg spille med eller mot 3 andre spillere. 

«Kingdom Under Fire: The Crusaders» blir dermed et virkelig fornøyelig spill bak sin lettere «harry» fasade. 
Litt langtekkelig og bør spilles i passe porsjoner. 
