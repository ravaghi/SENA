Traurige ekteskap
Regi: John Curran. 
Med: 
Mark Ruffalo, Laura Dern, Peter Krause, Naomi Watts. 
Am. drama. 
11 år. 

Gode skuespillerprestasjoner i en stillestående film om traurige ekteskap og hemmelige begjær. 

Mark Ruffalo og Laura Dern, Peter Krause og Naomi Watts, fire skuespillere med evne til innlevelse og utlevering av følelser som veksler mellom sterkt begjær og stille sorg. 
Alt dette behersker de sobert i dette kammerspill om ekteskapelig misere. 

«We don't live here anymore» er en tilstand, snarere enn en handlingsmettet fortelling. 
Ruffalo og Dern er ektepar. 
Det samme er deres beste venner Krause og Watts. 
Ruffalo og Watts er kåte på hverandre, og blir elskere. 
Uten å si så mye, forstår alle fire at de vikles inn i følelser og begjær de ikke helt behersker. 

Filmen nøyer seg stort sett med å beskrive tilstanden. 
Når personene spør seg selv og hverandre hvem de egentlig er, får hverken de eller vi egentlig svar. 

De litterære tanker og replikker er innimellom akkurat så navlebeskuende en slik ekteskapelig unntakstilstand kan være. 

Men de ulmende følelser, det usagte, det skjøre i et forhold, formidles med nyansert oppriktighet av fire gode skuespillere. 
