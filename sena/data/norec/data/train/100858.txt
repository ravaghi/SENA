Filmanmeldelse:«Jag stannar tiden» 

Unikt materiale, unik tilnærming til andre verdenskrig. 

«JAG STANNAR TIDEN» Sverige/Norge. 
Regi: 
Gunilla Bresky. 
Forteller: 
Johan Ramström 

Filmen er basert på de helt unike bildene og opptegnelsene til den russiske filmfotografen Vladislav Mikosha (1909 – 2004), særlig basert på hans utrolige opplevelser sør i Russland og på Krim i krigens tidlige og sene fase. 

Tettere på virkelig krig er det vanskelig å komme! 

Samtidig trekkes det noe utrolige linjer fra slagmarken, til den politiske arena, via den vestlige verden, innom Hollywood – og tilbake til krigens jævelskap. 
Alt sett fra russisk side. 

Ordene er ikke nødvendigvis så store. 
Men Mikoshas bilder er i helt utrolige – fra den rene reportasje, til kraftfulle og symbolmettede motiver. 
Han var simpelthen en kunstner med sitt kamera. 

Legg så til opptegnelser av en skrapt observerende mann, en klok deltager og en reflektert analysator, så får man en film i en helt egen klasse. 
Det har rimeligvis vært et enormt materiale å lage film av; filmregissør Gunilla Bresky har gjort et skjønnsomt, klokt og – faktisk, til tider underholdende utvalg. 
Men først og fremst er dette meget, meget interessant. 

Dog kanskje ikke like attraktiv for et stort, generelt publikum. 
Men har man bare et snev av interesse for krigen, for Krim, for filmhistorien og historiefortelling med utvetydig røtter i vårt største naboland: 
Løp og se; dette er nok en film så bare vil vises noen få dager på din kino. 

Så bruk dem! 

JON SELÅS 
