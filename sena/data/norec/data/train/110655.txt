Bedre, kjappere, tøffere, sterkere
«Crysis Warhead» er en slags «director's cut»-versjon av fjorårets grafikktunge forgjenger. 
Og det er gode nyheter. 

Når du nå er tilbake for å stanse en utenomjordisk invasjon på en tropisk øy - denne gangen sett fra synsvinkelen til den britiske elitesoldaten Michael «Psycho» Sykes - har nemlig Crytek vært flinke til å forbedre konseptet. 

Det er mer actiontungt og intenst, den kunstige intelligensen til fiendene er finjustert og kampsekvensene er både bedre regissert og mer tilrettelagt for spillere med trang til å være kreative i sin fremgangsmåte. 

Den heftige nanodrakten er fremdeles helt essensiel, og gjør det mulig å bli sterkere, kjappere, mindre sårbar for kuler og «usynlig» i korte perioder. 
Åpenbare taktiske elementer du kan både utnytte og kombinere for kreativ ekspedering av fiender. 

For i «Crysis Warhead» blir det ikke mer moro enn du gjør det til selv, akkurat som i forgjengeren. 

Multiplayerdelen «Crysis Wars» er dessuten forbedret ved at den har blitt mindre innviklet. 
Dermed fremstår denne pakken som en tettere, kortere, mer actionpreget og bedre regissert utgave av «Crysis». 

Og det passer meg svært godt, for å si det sånn. 
