Svamp som suger
Regi: 
Steven Hillenburg. 
Am. animasjon. 
Stemmer: 
Tom Kenny, Bill Fagerbakke, Clancy Brown, Alec Baldwin, Scarlett Johansson. 
7 år. 

Muntert dypdykk på havets bunn med en guttaktig svamp som suger til seg heder, ære - og vår oppmerksomhet. 

Det er åpenbart gode tider for animasjon under havets overflate. 
Lille Nemo og «Stor ståhai» har gjort det svært så bra på norske kinoer. 
Nå er det en svamp og hans kompis, en vimsete sjøstjerne, som begir seg ut i marine farvann for å redde kong Neptuns ære - hans krone. 

«Spongebob Squarepants» heter vesenet som er godt kjent fra TV i USA. 
Den energiske svampen har også vært tilgjengelig for norske TV-seere. 
Dette er humor for litt større barn; en anelse «The Simpsons» og en dose «South Park», det hele lagt til et ganske så pussig samfunn i miniatyr - Bikini Bottom, på havets bunn. 

I motsetning til de fleste animasjonsfilmer på norske kinoer, er denne kun på originalspråket. 
Kanskje fordi man regner med at barn under 7 år ikke er helt klare for litt småfrekk undervannssatire, dødninghoder og monstre. 

Men det meste her er nokså godlynt og fargerik underholdning med passe doser av boblende undervannsrølp. 
Krydret med David Hasselhoff fra «Baywatch» som livredder for de små krabatene. 
