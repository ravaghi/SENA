«The girl in the spider’s web» sitter fast i eget nett
Hvorfor har filmskaperne fordummet Lisbeth Salander? 

Mye fungerer bra i The girl in the spider’s web. 
Den er påkostet, ser bra ut, og skuespillerne fungerer fint i sine roller. 

Det største problemet er at den føles forutsigbar. 
Regissør Fede Alvarez (Don’t Breathe) greier å kjede deg, og det er den største synden du kan begå i en actionfilm. 

Litt av et rollebytte 

De tre første bøkene i Stieg Larssons Millenium-serie, Menn som hater kvinner, Jenta som lekte med ilden og Luftslottet som sprengtes, ble gigantsuksesser. 
En inntektskilde bokbransjen ikke ville la dø ut. 

I 2015 kom Det som ikke dreper oss ut, ført i pennen av David Lagercrantz. 
Det er denne boken som ligger til grunn for den nye filmen. 

Bøkene har også vært filmet flere ganger. 
I den severdige Menn som hater kvinner fikk Noomi Rapace sitt virkelige gjennombrudd. 
Hollywood ville ha sin egen versjon, og Rooney Mara spilte Salander i The Girl with the Dragon Tattoo. 

Denne gangen er det Claire Foy, kjent som dronning Elizabeth i TV-serien The Crown som gestalter hackeren. 
Det er litt av et rollebytte, men hun har en sårbar nakenhet ved seg som kler karakteren. 

Hvorfor har de fordummet Lisbeth Salander? 

Historien i The girl in the spider’s web er spenstig nok. 
Et dataprogram som kan ta kontroll over all verdens våpen, havner på avveie. 
Lisbeth Salander befinner seg nok en gang midt i edderkoppnettet av intriger, spioner og organisert kriminalitet. 

Hva er da galt? 
Det er ikke produksjonsdesignet. 
Åpningssekvensen er utrolig lekker der Salander stiger frem som en hevnende svart engel. 
Stockholm er dekket med is og snø og er en fin kulisse for actionsekvensene. 

Er det Salander-karakteren som er problemet? 
Kanskje. 
Hun er ikke alltid lett å like. 
I filmen har de gjort henne mer spiselig. 
Hun må redde en liten gutt i nød, og det skal liksom gjøre henne mer menneskelig, men alvorlig talt! 
Finnes det noe mer klisjéfylt? 

Vår heltinne, og for så vidt også skurkene, begår så mange tabber og gjør så mye idiotisk underveis, at det er irriterende. 
Alle de dumme vriene er der kun for å drive handlingen videre til neste actionsekvens. 
Historiens troverdighet lider. 

The girl in the spider’s web vil konkurrere i Jason Bourne-klassen, men greier det ikke. 
I noen scener greier filmen å få Salander til å fremstå som stupid. 
Er det en ting hun ikke er, så er det dum. 
I stedet for å fremheve intelligensen hennes, drukner de henne i actionsekvenser. 
Jeg er helt for flere kvinnelige actionheltinner, men Salander-karakteren burde hatt flere dimensjoner enn hun har her. 
