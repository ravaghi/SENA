«Bird Box» viser Sandra Bullock i toppform
«Bird Box» bryter med forventningene og er milevis unna en klassisk monsterfilm. 

Ut ifra traileren skulle man tro at Bird Box er en standard monsterfilm med mye action. 
Det stemmer overhodet ikke. 

Susanne Biers film ligger nærmere et kammerspill enn en actionfilm, og det er Sandra Bullock som bærer hele filmen. 

Mystisk hendelse 

Utgangspunktet for historien er dystopisk. 
En selvmordsepidemi sprer seg over hele kloden. 
Noe mystisk gjør at mennesker plutselig ser sine verste mareritt visualisert foran seg. 
Hva er årsaken? 

Bier faller ikke for fristelsen å skildre marerittene med bred pensel. 
Hun viser det faktisk ikke i det hele tatt, vi ser kun resultatet av alt det forferdelige som skjer. 

Malorie (Bullock) får sitt rolige liv snudd opp ned og rømmer inn i det første og beste huset. 
Her prøver hun å holde angsten unna sammen med en rekke fremmede mennesker, deriblant den depressive Douglas, spilt av den alltid glimrende John Malkovich. 
Malorie er gravid, men betrakter hele situasjonen fra utsiden. 
Graviditeten kaller hun bare for tilstanden. 
Malories rake motsetning er Olympia (Danielle Macdonald), som også er gravid. 
Hun er rund, snill og ser frem til å bli mor. 

Filmen starter med Malorie på flukt med to barn. 
Bier veksler så mellom fortid og nåtid. 
Kammerspillet inne i huset handler om panikken, redselen og dommedagsfølelsen rett etter den mystiske hendelsen starter. 
Nåtidssekvensene handler om å overleve med bind for øynene som eneste beskyttelse mot den gåtefulle trusselen. 

En kompleks morsfigur 

Bier, som tidligere har laget blant annet Dogme-filmen Elsker deg for evig (2002), er ikke like interessert i action som hun er i Malories utvikling. 
Hun tegner portretter av to kvinner som har vidt forskjellig oppfatninger av morsrollen. 

Når vi møter Malorie på flukt har barna ennå ikke fått navn. 
Hun kaller dem bare Boy og Girl. 
Hun oppfører seg som en offiser i militæret, ikke som en omsorgsfull morsfigur. 
Følelsene sine holder hun på god avstand. 

Sandra Bullock er glimrende. 
Hun tar all frykten, panikken og kanaliserer den inn i en karakter som fremstår kald og hard. 
Malorie virker helt på utsiden av sine egne følelser, men det syder på innsiden. 
Hun er levendegjøring av et sterkt overlevelsesinstinkt. 

Bryter med forventninger 

Bird Box er ingen tradisjonell dystopisk science fiction-film. 
Det kan være fristende å sammenligne den med A Quiet Place, der alle må liste seg rundt i redsel for å avsløre gjemmestedet sitt for monstrene. 
Men Bird Box er heller ingen monsterfilm. 

En bedre sammenligning er kanskje den kvinnedrevne science fiction-filmen Annihilation hvor et mystisk kraftfelt har lukket seg rundt et naturområde. 
Her står også utradisjonelle kvinneroller- i Hollywood målestokk – i sentrum for handlingen. 

Bird Box bryter med forventningene, og minuset er at du aldri helt blir klok på hva slags film dette egentlig er ment å være. 
Den blir heller aldri riktig spennende. 
Et svar på gåten får du ikke, heller ikke et klart budskap, noe som ikke nødvendigvis er negativt. 

Dersom du starter filmen på Netflix og forventer en mer tradisjonell actionfilm, vil du bli skuffet. 
Skrur du av forventningene, vil du se at Bier og Bullock har skapt en tett fortelling som til syvende og sist spør hva det egentlig betyr å være mor. 
