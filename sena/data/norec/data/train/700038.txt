Den lille elektrikeren som ble en stor leder
Dette er en viktig film. 
Den frisker opp vår korte historiske hukommelse om hvordan Lech Walesa skapte revolusjon i Polen på 1980-tallet gjennom solidaritet. 
Påminnelsen trenger vi nå 30 år senere da arbeidstakeres rettigheter over hele Europa er truet. 

"Walesa — håpets mann" Regi: Andrzej Wajda. 
Med: 
Robert Wieckiewicz, Agnieszka Grochowska, Zbigniew Zamachowski, Cezary Kosinski, Maria Rosaria Omaggio med flere. 
Polen 2013. 
2 timer 4 minutter. 
Aldersgrense: 11 år. 
Egnethet: Ungdom/Voksen. 

Regissør Andrzej Wajda har gjort et smart grep ved å lage en festlig rammefortelling av et intervju som den italienske stjernejournalisten Orania Fallaci gjorde med Walesa i mars1981. 
Slik får hovedrolleinnehaver Robert Wieckiewicz anledning til å framstille Walesa med en personlighet som virker forunderlig uredd og irriterende selvsikker. 
Det er riktig morsomt å høre ham si at de intellektuelle trengte timer på å komme fram til løsninger han selv brukte fem minutter på å tenke ut. 

Walesas lederegenskaper viser seg dernest i iscenesettelser av skjellsettende hendelser i 1970 (politidrap på flere titall arbeidere på Lenin-verftet i Gdansk) samt 1980-tallets storstreiker da maktkampen mellom Walesa, fagforeningen Solidarinosc og de kommunistiske myndighetene spisset seg til. 

Når filmen er blitt så god, skyldes det også at Walesas kone, Danuta, spilles med stor kraft og ynde av Agnieszka Grochowska. 
Samspillet mellom ektefellene får fram kraften i deres kjærlighet, religiøse tro og vilje til å stå imot overvåkningssamfunnet og overmakten. 

Aldri hele sannheten 

Biografisk film (og litteratur) forteller aldri hele sannheten. 
Regissør Wajda antyder vagt at Walesa samarbeidet med sikkerhetspolitiet i en tidlig fase, uten at det blir helt klart om dette bare er rykter. 
Filmen stanser før hovedpersonen ble valgt til president i 1990, med påfølgende konfrontasjoner med tidligere allierte og fiender. 

Dette er ikke store innvendinger. 
Ingen kan ta fra den lille elektrikeren at han med sitt mot og sin stahet veltet kommuniststyret i Polen i 1989, noe som førte til kommunismens sammenbrudd i hele Øst-Europa. 

Ikke rart mannen ble tildelt Nobels fredspris. 
Gå og se. 
