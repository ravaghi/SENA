Leonard Cohen «Live In London»
(Columbia/Sony) 

Livs levende Leo. 

«Jeg har ikke spilt i London siden 1994», konstaterer Leonard Cohen tørt fra scenen i London i juli i fjor. 
«Jeg var bare en 60 år gammel jypling med en sprø drøm». 

Ha ha og, ytterligere, ho ho! 
Det stoiske smilet i Leonard Cohens musikk forble lenge uoppdaget. 
Men det har nesten alltid vært der, og det er blitt vanskeligere å ignorere det etter hvert som alderen hans er blitt høyere og visdommen dypere. 
Platene hans, spesielt de fra og med «Various Positions» (1985), er noe av det klokeste som kan oppdrives med trommer og kordamer attåt. 
Og altså: 
Ofte morsomme. 

Jeg ville ha sjekket ut DVD-en først. 
Leonard Cohen er mann for sin hatt, og en helt drøyt stilig 74-åring. 
Men også den doble CDen er et eksellent tilskudd til de «ordentlige» platene hans. 
Dypt vidunderlige «If It Be Your Will» overlates til koristene, og fremstår i enda større grad som den bønnen den er, klassisk som en salme. 
Leo selv resiterer dog sine kanskje fineste tekstlinjer, fra «Anthem»: 
«Ring the bells that still can ring / Forget your perfect offering/ There is a crack in everything/That's how the light gets in». 

ANBEFALTE KJØP: 
«Ain't No Cure For Love», «Anthem», «Tower Of Song», «The Gypsy's Wife», «If It Be Your Will» 

MORTEN STÅLE NILSEN 
