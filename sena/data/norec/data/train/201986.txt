LG 29EA93 ultrabred skjerm
Trodde du en HD-skjerm var bred? 
Ha! 
Men her snakker vi bredde ... 

Bare for å ha det helt klart: 
Dette er altså en skjerm som har et bredde:høyde-forhold på 21:9. 
Det vil si at skjermens bredde delt på 21 er det samme som høyden delt på 9. 
Den er dermed veldig bred. 

Måler vi tvers over selve skjermpanelet er det 67,5 cm bredt og høyden er 28,5 cm. Skjermen er altså godt over dobbelt så bred som den er høy, 2,35 ganger faktisk. 

Skjermen kalles en 29-tommer, men den er faktisk like bred som en 30-tommer i 16:10 format. 
Man kan dermed se på den som en lav 30-tommer. 
Måler vi høyden på panelet er det tilsvarende en 22-tommer HD-skjerm. 

Men hva er fordelene med en slik ultrabred skjerm? 

LG 29EA93 

Skjermen har en ganske enkel utførelse, men framstår som slank og elegant med slank ramme i matt sort plast. 
Foten er rund og nett, men skjermen står støtt og akkurat passe høyt over bordflaten - 8 cm. 

Skjermen kan vippes, men ikke heves, senkes eller dreies. 

Skjermen er også slank sett fra siden, og alle tilkoblingene gjøres rett i bakplaten, ikke på undersiden i en brønn. 
Dette gjør det langt enklere å koble utstyr til og fra. 

Det er to HDMI-innganger, en DisplayPort og en DVI-kontakt. 
Det er også en USB 3.0 hub med 3 tilkoblinger. 

Skjermen støtter tilkobling av to enheter samtidig, som deler skjermen mellom seg. 
En av inngangene som brukes må da være DisplayPort. 

Det følger også med en MHL-kabel (Mobile High Definition Link) som lar deg koble en smartmobil (ikke iPhone/iPad) til skjermen. 

Det følger også med Windows-programvare som deler skjermen i forskjellige faste vindusområder ved siden av og over/under hverandre. 

Spesifikasjoner 

Skjermen har følgende egenskaper: 
Panelet: 

29 tommer 21:9 format2560 x 1080 punkters oppløsningIPS-panel med LED bakgrunnsbelysningsRGB fargepalett300 cd/m2 maks lysstyrke1000:1 kontrast178 graders betraktningsvinkel vertikalt og horisontalt8-bits faredybde5ms grå-til-grå responstidKan vise bilde-i bilde eller dele skjermen i to med forskjellig signal fra to innganger. 

I bruk 

Hva slags bruk er denne skjermen laget for? 
Det er liten tvil om at den er laget for å se film i kinobredde og for gaming. 
Samtidig erstatter den langt på vei to vanlige skjermer, slik at man uten problemer kan ha to programvinduer ved siden av hverandre samtidig. 

Til PC-bruk er det etter litt tilvenning en svært god løsning. 
Få programmer bruker hele bredden, men de som gjør det får virkelig strukket seg. 
Videoredigering, lyd- og musikkproduksjon trives utmerket i bredden. 

For å holde orden på vinduene finnes det flere løsninger. 
Den medfølgende programvaren fikk vi ikke testet, den lå ikke ved vårt testeksemplar. 
Men det finnes andre løsninger, som for eksempel NiftySplit, eller du kan plassere og justere vinduene manuelt. 

Til film er skjermen også en svært behagelig opplevelse, fordi du kan slippe å få sorte felt over og under spillefilmen. 
Avhengig av bildekilde må du imidlertid justere bredden slik at du får hele formatet. 
Noen blu-ray spillere kjenner igjen 21:9-formatet og støtter dette direkte, på andre må du stille inn dette i menyene på skjermen. 

Det eneste vi reagerte på er at det ikke er noen form for bildebehandling som gjør panorering og andre bakgrunnsbevegelser jevnere. 
Sammenligner man med de beste TV-apparatene er det forskjell her, og her er film-TVen Philips Cinema 21-9 et veldig godt eksempel. 

Menyene oppleves ellers som oversiktlige og fine. 
Betjeningen er grei, men plasseringen og følsomheten på knappene gjør at det er litt for lett å komme borti dem og slå av skjermen eller havne inn i menyene om du beveger hendene under skjermen. 

Bildekvalitet 

Bildekvaliteten er imidlertid glimrende. 
Fargebalanse, betraktningsvinkel, lysstyrke og kontrast samt respons - alt er ganske enkelt helt utmerket. 

Dynamikken både i de lyse og mørke områdene er svært god, skarpheten på tekst er også svært god, du må opp et par hakk i pris og over i proffe, finkalibrerte skjermer for å få noe som er bedre enn dette. 

Konklusjon 

Hvis du ikke har plass til to skjermer, driver med video eller lydredigering, eller er en ihuga filmkikker uten mulighet for stor skjerm eller en gamer med vidsyn - da er denne skjermen helt utmerket. 

Den kan også være en super kombinasjon med en vanlig HD skjerm på høykant, da får du det beste av begge verdener. 

LG 29EA93 
