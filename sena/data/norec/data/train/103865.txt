John Lennon:«Lennon Legend - The Very Best Of John Lennon» 

(EMI) - DVD 

Streit promo-videosamling. 

De fleste snuttene er posthumt sammensatt collager med bilder hentet fra John og Yokos hjemmevideoer, diverse TV-opptak og arkivbilder fra nyhetsbyråer. 
Bare hardbarkede fans vil ønske å se disse så veldig ofte, selv om de gnistrende promoene til henholdsvis «Stand By Me» og «Instant Karma!» 
(i sistnevnte blir Lennon «assistert» av en Ono som hekler med bind for øynene - aah, «performance-kunst»!) for så vidt er verdt prisen alene. 
Ekstramaterialet er faktisk det mest interessante: 
Kortdokumentaren «Working Class Hero»(hvor Lennon, igjen via arkivopptak, forteller sin livshistorie), en liten håndfull animasjonsfilmer basert på Johns naivistiske tegninger, samt ikke minst et BBC-opptak av hans frenetisk rockende versjon av Little Richards «Slippin & Slidin », filmet i studio i 1975. 
Greit å ha, alt sammen, med mest for fans. 

MORTEN STÅLE NILSEN 
