Fjærlett bedagelig fra talentfullt ektepar
Dub, kraut og postrock? 
Ja, takk! 

ALBUM: 
«Hun var redd for å improvisere og jeg var redd for å skrive målrettede låter», sier Aaron Coyes, den ene halvdelen av ekteparet som utgjør Peaking Lights. 

Ordene beskriver starten på samarbeidet deres, og sier mye om prosjektet — og ikke minst om plata «Lucifer». 

Den er nemlig en herlig utflytende liten perle — nedtonet, seig og gjennomført løs i kantene, men hele tida anført av myke melodier og fristende, om enn beherskede, rytmer. 

Mellom dub, kraut og postrock maler de to ut repetitive, fjærlette spor forsiktig krydret med afrofunkgitarer, marimba, spacedisco fra hjemmelagde synther og Indra Dunis' lavmælte, enkle vokal. 

I «Beautiful Son» høres det litt ut som et møte mellom det mest svevende fra Spiritualized, Primal Scream og Stereolab, mens «Cosmic Tides» med sin synkoperte bass, stakkato synth og dempede gitarriff frister forlokkende fra en hengekøye i en karibisk strandbar. 

Flott og forfriskende er det. 
