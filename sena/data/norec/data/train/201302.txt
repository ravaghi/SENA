MSI GT680R
Denne maskinen har omtrent alt av utstyr, og er den klart råeste maskinen vi har testet noensinne. 

Du får en helt OK bærbar PC i dag til 5000 kroner, som kan gjøre det aller aller meste. 
Men hvis du er opptatt av spilling og skjermer med høy oppløsning, øker prisene raskt. 
Og de mest kompromissløse bærbare når det kommer til ytelse, koster gjerne rundt 15000 kroner. 

GT680R er en slik maskin. 
Den har spesifikasjoner vi aldri har hatt maken til på testbenken i DinSide. 
Hør bare her: 

15,6" blank LED-baklyst skjerm, 1920 x1080 piksler (full HD)Intel Core i7-2630QM prosessor (fire kjerner)16 GB RAMNvidia Geforce GTX 460M grafikkort (1,5 GB GDDR5)2 x 750 GB harddisker i RAID 0 for økt ytelseBlu-ray leser / DVD-brennerWebkamera med HD-oppløsning (720P)Gigabit nettverkTrådløst nettverk (G/B/N)Bluetooth V2.1+EDR2 USB 3.0-porter + 2 USB 2.0-porterHDMI- og VGA-utgangereSATA-kontakt9-cellers batteriWindows 7 Ultimate Edition, 64-bits39,5 x 26,7 x 5,5 cm3,5 kg 

MSI selv hevder at dette er den raskeste bærbare PC-en som er laget, noensinne. 

Fartspreg 

Og designen er alt annet enn ulv i fåreklær. 
Dette er definitivt ikke en PC for deg som ikke ønsker å skille deg ut. 
Detaljer ved knapper og fargevalg får oss til å tenke i Ferrari-baner, men MSI har ikke noen forbindelser dithen, slik Acer har hatt en stund. 

Ved nærmere undersøkelser er det imidlertid en del ting som tyder på at MSI har brukt mesteparten av utviklingsbudsjettet på innmaten. 
Innpakningen er nemlig fri for metall, her er kun brukt plast både i lokk og rundt tastaturplate. 
Dette kan nok forsvares med at den som kjøper en slik PC ikke først og fremst er opptatt av mobilitet, med tilhørende robusthet. 

Ikke bra tastatur 

Vi stiller imidlertid et stort spørsmålstegn ved tastaturet. 
Det er av chicklet-typen der tastene er isolert fra hverandre. 
I utgangspunktet liker vi disse, de er blant annet enkle å rengjøre. 
Men dette tastaturet er vi totalt sett mindre imponert over. 
Det er en viss svikt i det, og vesentlig mer støy fra tastene på venstre side enn fra høyre. 
I tillegg er Enter-tasten så liten at vi til stadighet trykker tasten over, og får apostrof-tegnet i hytt' og' vær' i teksten. 

Enkelte taster, deriblant >< er plassert andre steder enn normalt, fordi andre taster tar stor plass, for eksempel venstre shift-tast, som er 50% bredere enn Enter-tasten. 
Det har kanskje noe med gaming å gjøre? 
Ikke vet vi. 
Tastene W, A, S og D er i hvertfall merket med rødt, for spill der disse brukes som styretaster. 

Konkurrenter, se hit 

Den øvrige utformingen har vi langt mer sansen for, ikke minst at flere tilkoblingspunkter er plassert i bakkant, for eksmpel strøminntak, HDMI og VGA-utganger. 
Slik skal det gjøres, MSI! 
Få kablene unna veien. 
Hadde lydtilkoblingene også vært plassert der, hadde alt vært perfekt, mener vi. 

Skjermen er høyoppløst, og MSI har justert skriftstørrelsen opp med 25% for å bedre lesbarheten. 
Har du normalt syn er det meningsløst, så her er det bare å justere tilbake via kontrollpanelet. 
Skjermen er skarp og klar, men gjenskinnet kan være et problem i enkelte tilfeller: 

De interne høyttalerne fra Dynaudio leverer bedre lyd enn det som er vanlig på bærbare PC-er, med god diskant og noe som minner om bass. 
Vi blir imidlertid ikke helt overbeviste, og velger øreklokker og eksterne høyttalere til alt annet enn lav bakgrunnsmusikk eller radio. 

Kjøling de luxe, men det høres 

PC-en bør definitivt stå på et jevnt og hardt underlag, for å sikre god luftgjennomstrømning. 
Og i likhet med Asus G73S, som henvender seg til samme publikum, er det lagt stor vekt på kjøling her. 
Det er også fornuftig, men MSI har ikke klart å gjøre maskinen like stillegående som den nevnte Asus-en. 
Viften går konstant, også under minimal belastning, men det er vår mening at et jevnt sus kan være bedre enn vifter som stadig endrer frekvens. 

Om det er støyende? 
Kommer helt an på situasjonen. 
På senga, ja. 
På gutterommet til høy musikk og spilling, definitivt ikke. 
Men hvis du starter turbovifta, blir det nesten 99-kroners hårføner på full guffe-støy, men det gir jo samtidig et klart signal om at her er det kraftige saker som jobber. 

Og det leder oss videre i testen, og til ytelsestestene. 
Først tar vi en titt på Windows Opplevelsesindeks, der skalaen går fra 1 (svakest) til 7,9 (best). 
I tabellen har vi sammenlignet med den Asus G73S: 

Resultatene er altså identiske, takket være at prosessor og grafikkort er identiske, men Windows har blant annet ikke tatt høyde for RAID0-løsningen på MSI-en, som gir bedre lese- og skrive-ytelse enn på Asus-en. 

Passmark Performance 
Test gir oss et litt mer kjøtt på benet: 

I diagrammet ser vi at MSI byr på vesentlig bedre minnehastighet og - ikke uventet - svært mye bedre lese- og skrive-ytelse på harddisken. 
Hvis du heller ønsker 1,5 TB lagringsplass istedet for ekstrem ytelse, er det mulig ved å konfigurere RAID-oppsettet. 
I klartekst betyr det at GT680R er den raskeste PC-en vi har testet, noensinne, og samtidig den best utstyrte. 

Uansett om du velger den ene eller den andre; byr begge PC-er på ekstremt høy ytelse til allslags oppgaver, ikke minst gaming. 
Tiden da seriøs gaming var forbeholdt store, stasjonære PC-er er definitivt over. 

Et par timer på batteri 

Men ingen spiller hele tiden, og hva om man ønsker å ta med seg GT680R på tur - hva kan man forvente av batteriet? 
Vi målte først levetiden mens vi spilte en film i HD-oppløsning (720P) gjennom Windows Media Player. 
Da var batteriet tomt etter 2 timer og 4 minutter. 

Da vi på nytt målte levetiden uten belastning, holdt det ut i like over 3 timer. 
Under normal belastning vil levetiden ligge et sted rundt 2,5 timer. 
Dette er omtrent identisk med målingene vi gjorde på konkurrenten fra Asus. 
Ikke veldig imponerende, men det er ikke først og fremst folk som jobber i felten som vil velge denne PC-en. 

Konklusjon 

Denne PC-en slår knock-out på alle konkurrentene vi har testet i gaming-segmentet, hva angår ytelse. 
Er du ute etter en PC til spilling, vil du garantert bli mer enn tilfredsstilt. 
Men det koster altså, prisen ligger på rundt 15000 kroner. 
Og for den summen hadde vi satt pris på om MSI hadde gjort en litt bedre jobb med tastaturet, og kanskje også med kjølingen - som var hakket roligere på Asus G73S. 

Totalt sett uansett en sterk femmer - men anbefalt-stempelet vårt for gamere er fortsatt forbeholdt Asus G73S, som er hakket mer helstøpt, mener vi, og også byr på 17" skjerm med 3D-støtte. 

MSI GT680R-086NE 
