POM Wonderful presents:The Greatest Movie Ever Sold 

Morsomt med sponset film om sponsing. 

Du er nok klar over bruken av produktplassering i filmer. 

Det er ikke tilfeldig at filmstjernene kjører akkurat den bilen, drikker akkurat den brusen eller snakker i akkurat den mobiltelefonen. 

Dokumentarfilmskaperen Morgan Spurlock, mannen som spiste seg syk på fast food i Supersize Me, viser oss prosessen bak i POM Wonderful presents: The Greatest Movie Ever Sold, en film med større underholdningsverdi enn man skulle tro. 

En original vri 

Spurlock redder et forholdsvis knusktørt tema med en original vri. 
Hele filmen er nemlig finansiert ved hjelp av produktplassering! 

Vi ser hvordan han får hjelp av profesjonelle agenter til å utforme prosjektet, skaffe avtaler med diverse selskaper og selge ideen til dem. 

Det skader heller ikke at Spurlock er en morsom fyr som gir mye av seg selv foran kamera. 
En slags Michael Moore, altså, bare mer spiselig. 

Forstyrrende reklame 

En del av produktplasseringen skjer ved at Spurlock ofte henviser til et bestemt merke under flere scener, ofte svært kunstig. 
Dette er med på å vise hvordan produktplassering kan virke forstyrrende. 

Det er nesten vanskelig å tro at selskapene i filmen faktisk forstår hva de har vært med på å finansiere. 
Det slår jo tilbake på dem selv! 

Han viser oss også noen eksempler fra virkelige filmer og tv-serier, blant annet Will Smiths skamløse skomerkeskryt i I, Robot. 
Jeg skulle ønske enda flere eksempler, for det finnes mange! 

Slipper billig unna 

Det dukker opp kjente Hollywood-regissører som Brett Ratner, J.J. Abrams og Quentin Tarantino, som snakker om sine forhold til produktplassering. 

Her føler jeg Spurlock lar dem slippe relativt billig unna, kanskje fordi disse karene er hans Hollywood-kompiser, som han henviser til tidligere i filmen. 

De virker å ha et avklart og avslappet forhold til hele problematikken, som de anser som et nødvendig onde. 
Jeg synes Spurlock kunne tynt dem mer. 

Gjør deg mer bevisst 

POM Wonderful presents: 
The Greatest Movie Ever Sold vil kanskje gjøre deg litt mer bevisst på hvordan produktplassering påvirker filmene du ser. 

Morgan Spurlocks film er ganske underholdende, og det er kanskje mer imponerende enn selve journalistikken som brukes til å belyse temaet. 
