TV-anmeldelse:Leo - en stødig type 

I åtte uker skal Leo Ajkic (28) være typen til åtte forskjellige kjendisdamer på TV. 

TV-premiere: 
«Typen til» NRK3 tirsdager kl. 22.25 

Live Nelvik sjarmerte i fjor TV-seerne i senk med konseptet «Dama til» - og ble kåret til årets TV-navn under «Gullruten» for programmet hun selv hadde ideen til. 
Nå skal tøffingen Leo Ajkic følge i hennes fotspor i programmet «Typen til». 

Han selger seg inn litt annerledes enn Live Nelvik gjorde: 
Mye mer jålete, og som tøff, velkledd bling-bling-kjekkas à la John Carew. 
Jeg synes hans første dame ut, Else Kåss Furuseth, oppsummerer det bra: 
Han tøffer seg litt for mye, er litt for opptatt av å være kul - og som Else sier: 
«Du er ikke inni en musikkvideo hele tiden». 

Men et lynraskt TV-forhold er jo litt annerledes enn et vanlig forhold. 
Ideen er uansett fortsatt god. 

Og for all del, Leo Ajkic fungerer jo nettopp som denne tøffe, mandige karen med overdreven (?) gangsteraksent. 
Det er blitt hans image og han spiller maks på dette i møtet med kjendiskvinnene. 
Han vil gjerne fremstå som romantisk, han er eiesyk og kaller kjærestene sine for «baby», smisker med svigermødre og kommer helt inn på pikerommet til Alexandra Joner og i sofakroken til Else Kåss Furuseth. 
Kikkeren i oss blir tilfredsstilt. 

Kjæreste-Leo er flink til å stille spørsmål, og jeg synes faktisk han klarer å få frem litt flere sider av de kvinnene han dater. 
Han er uredd og stryker gjerne Else Kåss Furuseth på kinnet og kaller henne «baby» - selv om hun synes det er dødsflaut. 

Jeg smilte mye gjennom den første episoden der Leo er typen til Else, mens forholdet Alexandra-Leo i andre episode ble litt mer påtatt - der Leos viktigste mission ble å finne ut om Alexandra var et godt kone- og mammaemne oppe i all popstjerne-glamouren. 
Men Alexandra fikk i alle fall rispet litt i tøffing-lakken da hun satte et par skøyter på typen, og han ble en veldig høy Bambi på glattisen. 

I resten av de to episodene vi har sett, er Leo overhodet ikke på glattisen. 
Han er stødig både som kjæreste - og ikke minst programleder. 
Han er kanskje litt for tøff og kul, men samtidig er det det vi liker med Leo Ajkic. 

Alexandra Joner, Else Kåss Furuseth og Caroline Berg Eriksen var bare noen av kjendisene som var på plass under premierefesten til Leo Ajkics program «Typen til». 
Flere hadde fått med seg nyheten om Tone Damli og Aksel Hennies brudd, og slik reagerte de. 
