Cinet Smartbook 1100
Den gamle PC-giganten Cinet er tilbake i rampelyset, og lanserer nå flere nye modeller i sin Smartbook-serie. 
Vi har sett nærmere på Smartbook 1100, den minste av to Centrino-PCer. 
Det ble i hovedsak en meget positiv erfaring. 

Cinet AS er en av de virkelige veteranene innen PC-produksjon i Norge. 
På siste halvdel av 90-tallet var Cinet blant de aller største PC-leverandørene i landet, enkelte år solgte selskapet mer enn 50.000 Cinet-PCer. 
Samtlige maskiner var satt sammen i Cinets produksjonsanlegg, den gang lokalisert i Nydalen i Oslo. 

LES OGSÅ: 

På offensiven 

Siden den gang har Cinet og Cinet-navnet hatt flere eiere, og en stund så det mørkt ut for PC-produksjonens videre skjebne. 
Men nå er Cinet på vei tilbake som en offensiv og tydelig aktør i det norske PC-markedet, også på bærbar-fronten, med lansering av to rykende ferske modeller basert på Intel Centrino-plattformen. 

Først ut er Smartbook 1100. 
Dette er en meget kompakt og prisgunstig modell, den måler 309 x 254 x 29 mm og vekten stopper på 2,4 kg. 
Til tross for de beskjedne målene er det slett ikke en lettvekter vi har med å gjøre, rent spesifikasjonsmessig: 

Intel Pentium M 1,3 GHz* 

512 MB DDR SDRAM 

14,1" TFT-skjerm, 1400 x 1050 punkters oppløsning 

Intel grafikk, integrert i brikkesettet (delt minne) 

40 GB harddisk, 4200 rpm* 

Kombinert DVD-leser/CD-brenner (8x DVD, 24x 10x 24x CD) 

WLAN 

Infrarød port på siden 

4 x USB 2.0-porter 

Firewire-port 

100/10 Mbit nettverk 

56 Kb modem 

1 x PCMCIA 

Kontakt for portreplikator 

Vi merker oss at grafikkløsningen ikke er blant de raskeste. 
For øvrig gledelig at PCen er utstyrt med 4 USB 2.0-porter. 
I tillegg har PCen parallellport og VGA-utgang. 
Sistnenvte, kontakt for portreplikator, samt to av USB-portene, er skjult bak et lokk på baksiden. 
Den som leter etter diskettstasjon leter forgjeves, og den dukker sjeldnere og sjeldnere opp på nye bærbare PCer. 

Gledelig å se at PCen leveres med en godt polstret bæreveske inkludert i prisen. 

Solid innpakning 

Hvis du er på utkikk etter en PC som du ønsker å ta med deg over alt, bør den ha et robust chassis. 
Smartbook 1100 har lokk i grått, børstet metall, som sørger for god beskyttelse for skjermen. 
Plastlokket som dekker portene på baksiden sørger også for å holde støv og skitt på avstand, men vår erfaring med lignende løsninger er at lokket før eller siden knekker; i hvert fall dersom PCen stadig er på farten. 

På innsiden er PCen diskre og ujålete. 
Plasten er koksgrå, nesten sort, og både tastatur, pekeplate og knapper har samme farge. 
Tastaturet føles litt trangt, dette kunne lett vært unngått ved å ikke plassere taster til høyre for linjeskift, skift og slettetaster. 
Dessverre er disse tastene så smale at touchere sikkert vil oppleve å taste litt feil i begynnelsen. 
De norske tegnene æ og ø, samt flere spesialtaster, er også mindre enn de andre tastene. 
Plasseringene er stort sett i tråd med et vanlig tastatur. 

Skjermen er på 14,1", og den er meget lyssterk. 
Det gjør at den tåler vanskelige forhold som for eksempel sollys, bedre enn mange andre LCD-skjermer. 
Oppløsningen er på hele 1400 x 1050, noe som fører til temmelig liten skrift i Windows. 
Personlig setter vi pris på å at vi får plass til mye informasjon og mange vinduer. 
Får du problemer med å lese teksten kan du gjøre mange innstillinger i operativsystemet for å bedre lesbarheten. 

Tilkoblingspunktene har stort sett fornuftige plasseringer på sidene og bak, men en USB-port eller to på siden hadde vært på sin plass i disse minneplugg- og digitalkameratider. 

Det sitter et par høyttalere på undersiden(!) i fronten, og lyden disse produserer låter like ille som på de fleste bærbare PCer. 
Musikk bør med andre ord nytes gjennom andre kanaler. 

Helt uten støy 

Smartbook 1100 er en drøm for alle som setter pris på støysvake løsninger. 
Hvis vi ser bort fra en liten blås et par sekunder etter at vi har slått på PCen, klarte vi ikke å få viften til å starte i det hele tatt under vår test. 
Det er etter vår mening en stor fordel med denne PCen, og bidrar sterkt til en positiv brukeropplevelse. 

Den generelle ytelsen avviker ikke særlig fra andre PCer vi har testet med samme prosessorløsning (1,3 GHz Pentium M). 
I praksis betyr det meget god ytelse i de fleste oppgaver (tilsvarer 2.0 GHz Pentium 4). 

Grafikkytelsen i 3D er langt svakere enn de kjappeste løsningene fra ATI og Nvidia, men den duger til kontorbruk, enklere 3D-spill og video - og er i praksis kraftig nok for alle som ikke må spille de seneste spillene i høyeste oppløsning og med maks detaljrikdom. 

Topp batterilevetid 

Batteriløsningen er meget god; vi målte levetiden til rundt 4 1/2 time, og det er helt i toppklasse sammenlignet med andre maskiner vi har testet i det siste. 
I skrivende stund er det bare Acer Travelmate 800 som har holdt ut lengre i vår batterilevetest, den slo Cinet Smartbook 1100 med knappe 10 minutter. 

WLAN-ytelse står vanligvis ikke på planen når vi tester bærbare PCer. 
Vi finner likevel grunn til å nevne at vi opplevde rekkevidden til Smartbook 1100 som meget god. 
Dessuten har vi ikke opplevd problemer med å gjenopprette kontakten etter at maskinen har blitt vekket opp fra dvalemodus. 
Dette kan være et problem på enkelte modeller, også Centrinoer. 

Klikk på lenken Tekniske data i oppsummeringsboksen for flere detaljer omkring ytelse og egenskaper 

Konklusjon 

Den er robust, kompakt og lett, yter bra, er stillegående og har et seiglivet batteri. 
Prisen er heller ikke verst. 

Vi har sett bedre tastaturløsninger, og 3D-ytelse er ikke PCens sterkeste punkt. 
Det rokker ikke ved vår oppfatning av at Cinet Smartbook 1100 utvilsomt er et av sommerens beste kjøp i denne prisklassen, sammen med Tundra 1555. 
