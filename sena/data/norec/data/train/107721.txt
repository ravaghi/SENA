Real Ones:«Home With The Girls In The Morning» 

(Breaking Records/Sonet) 

Melodiøst og velarrangert fra Bergen. 

Real Ones fra Bergen har opparbeidet seg seg et rykte som et fremragende live-band. 
Det er ikke så mye å utsette på studioutgaven heller. 
«Home With The Girls In The Morning» er et album spekket med gode låter. 

David Chelsom Vogt, Ivar Chelsom Vogt, Øystein Skjælaaen, Jørgen Sandvik og Kåre Opheim sysler med elektrisk, folkbasert rock og pop som også er inspirert av psykedelia og orientalsk musikk. 

Resultatet er et nydelig, helhetlig og melodiøst album av det rustikke, organiske og harmoniske slaget. 
Real Ones skriver flotte og stemningsfulle sanger fulle av lekre instrumentale detaljer. 

Når det er sagt, har vel neppe Real Ones levert et album for massene. 
Trøsten får være at virkelig god musikk ofte finner veien til de genuint interesserte likevel. 

ESPEN A. HANSEN 
