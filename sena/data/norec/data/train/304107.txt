Passe skakkjørt Megadeth
De en gang så vitale thrash-ambassadørene har stivnet i leddene. 

ALBUM: 
Megadeth har levert imponerende varer de siste årene med henholdsvis «United Abominations» og ikke minst «Endgame» fra 2009. 

Tatt kreativ storform i betraktning, euforien rundt De Fire Store-konsertene bandet har gjennomført med Metallica, Slayer og Anthrax, i tillegg til tilbakekomsten av bassist og sparringspartner, Dave Elefson, må det sies at «TH1RT3EN» er en aldri så liten nedtur. 

Det kreative overskuddslageret, gnisten og mye av det ungdommelige temperamentet er blåst bort. 
Tilbake sitter man med et knippe helt godkjente melodiøse thrash-salver som «Sudden Death» og «Never Dead». 

Men altfor ofte stjeler middelmådigheter som «We the People» og «Guns, Drugs & Money» oppmerksomheten. 
De surmagede republikaneroppstøtene til Dave Mustaine gjør heller ikke låtene mer hørbare. 

Mustaine har tidligere vist en unik evne til å kombinere superfengende refrenger med halsbrekkende riffing, dette finner vi bare glimtvise spor av på «TH1RT3EN». 
