Hva gjør man hvis strømmen ikke kommer tilbake?
Gro Dahle er ikke redd for at det skal gjøre vondt, og godt er det. 

En advarsel: 
Denne romanen vil gjøre deg sulten. 
Eller mer nøyaktig, den vil gjøre at du setter pris på maten du har i kjøleskapet, og varmen i hjemmet ditt. 
Når du har lest ferdig «Dobbel dyne» vil du sannsynligvis ikke lenger ta disse tingene for gitt. 

Marie, en selvbevisst, usikker og engstelig bibliotekar bor sammen med sønnen Eivind. 
Han snakker ikke til henne, og har låst seg inne på rommet sitt. 
Det er januar, det er iskaldt ute, og akkurat når hun trenger det minst slår en solstorm ut strømmen i hele byen. 

Først handler det om et vanskelig mor og sønn-forhold. 
Men når strømmen aldri kommer tilbake, blir det en roman som om det å overleve. 
Det blir kaldere og kaldere, til slutt er leiligheten forvandlet til en fryseboks. 
De spiser sirup og buljongterninger, pakket inn i skjerf og dyner. 
Som leser blir man sittende og fryse. 

Med sitt kroppslige og sanselige språk gjør Dahle skildringene av sulten og kulda uutholdelig intense. 
Men like intenst er skildringen av hvordan unntakstilstanden fører mor og sønn nærmere og lenger unna hverandre på samme tid. 
Når det etterhvert viser det seg at Marie var usedvanlig ung da hun fikk Eivind, er det plutselig ikke lenger gitt hvem som er voksen og hvem som er barn. 

Et livs drømmer og skuffelser kommer langsomt til overflaten mens sulten gnager og utholdenheten settes på prøve. 
Bokens sterkeste og mest hjerteskjærende partier er når Marie tviler på om sønnen egentlig liker henne, og angsten for å vise omsorg blir mer lammende enn sulten og kulda. 
I desperate forsøk på kontakt forteller hun morsomme fun facts, som at gorillaer raper når de er glade, eller at man ikke kan snorke og drømme samtidig. 
Dahles empatiske blikk er krystallklart. 

Mange bøker er middelmådige fordi man som leser aldri føler at noe virkelig står på spill. 
«Dobbel dyne» er det stikk motsatte. 
Dahle graver seg helt til bunns i problemene, helt inn til smertens kjerne. 
