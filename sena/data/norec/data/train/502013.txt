Kjærlighet og hvor den er å finne
«Let the Sunshine In» stiller kvinnelig og mannlig kommunikasjon til skue på en like deler sår og irriterende måte. 

Bare unntaksvis evner en film å tirre meg slik at jeg får lyst til å rope mot lerretet. 
Men det gjorde denne. 
«Slutt!» fikk jeg lyst til å rope. 
«Slutt å ligge med den dusten! 
Ikke vær så usikker på deg selv, ikke vær så klamrende, du er en voksen, selvstendig kvinne!» 

Så måtte jeg minne meg selv på to ting. 
At det kanskje er i vår søken etter kjærlighet at vi er på vårt mest sårbare. 
Og at det ikke er hverdagskost å se en kvinnelig hovedperson vise sine dårlige sider så ofte og så nyansert som Isabel får gjøre her. 
Samtidig som hun i Juliette Binoches skikkelse også får spille ut hele registeret av forførende sensualitet. 
Binoche er på alle måter perfekt i rollen, med et ansikt som evner å reflektere hele registeret av emosjonelle uttrykk og endringer, det siste i løpet av sekunder. 

Clair Denises film skal ha hatt utgangspunkt i Ronald Barthes roman «Fragmenter av kjærlighetens språk». 
Den endte et annet sted, men en tråd går tilbake til Barthes: 
Som den forelskede i boken hans er fraskilte Isabel fanget i fortvilelse. 
Hun forelsker seg stadig, hun elsker uten gjengjeldelse, hun drives av ulike grunner bort fra sin elskede, hun er gjennomborende alene og vil ikke være det. 

Tilsynelatende vet hun heller ikke helt hva hun vil ha. 
«Let the Sunshine In» er på sitt beste når den nådeløst viser frem hvordan de ulike mennene behandler Isabelle. 
Særlig den gifte bankmannen Vincent. 
Det er også her Isabelle blir på sitt mest provoserende når hun bare sitter der og lytter og svarer ham høflig. 
Som hun ofte gjør i de ulike relasjonene. 

Med det er også her filmen blir interessant. 
Mye fordi den like nådeløst viser hvilke posisjoner enslige, middelaldrende kvinner risikerer å havne i når de beveger seg ut på kjærlighetsmarkedet. 
Like mye fordi den kretser rundt kjærlighetens vilkår og plass i det sosiale og kulturelle systemet Isabelle er en del av. 
Hun er maler, omgås kunstnere av ulike slag, gallerister, akademikere – et intellektuelt småborgerskap som neppe er like fordomsfritt som det trolig innbiller seg at det er, og som intellektualiserer alt fra kjærlighet og følelser til naturopplevelser. 
Eller prater opplevelser i hjel, om du vil. 

«Let the Sunshine In» markedsføres som en film som dels parodierer, dels går i dialog med tradisjonell, romantisk komedie. 
Det lyder forlokkende, og er helt sant. 
Samtidig har den ytterst lite til felles med Hollywood-varianten av arten. 
Dette er kanskje en av Claire Denises «letteste» filmer, men den er umiskjennelig fransk. 
Ikke forvent noe entydig plott. 
Vær forberedt på en høyst fragmentarisk film full av prat. 
Uhorvelig masse part. 

Vær også forberedt på en film med få drømmeprinser og mange selvopptatte menn. 
Ikke alle så ille som Vincent – noen av dem er isolert sett sikkert ålreite på sitt vis. 
Problemet er snarere at alle synes å ha sine lengsler og behov, og at det også for dem er så trøblete å finne noen som kan tilby akkurat det de tror de trenger. 

Samtidig er det en film som nydelig fanger menn og kvinners kommunikasjon, og den tidlige forelskelsens mange valører. 
Berøringer, pauser. 
Usikkerhet, lykke, frustrasjon. 

Tydeligst i dialog med den romantiske komedien er filmen i sluttscenen, der den både bryter eklatant med sjangeren og spiller opp til den i en underfundig setting hvor kommunikasjonens flertydighet virkelig stilles til skue. 
Spørsmålet er hvor lydhør Isabelle er for hva denne mannen virkelig sier til henne. 

Mannen spilles av Gérard Depardieu, og scenen blir enda vittigere når den linkes til virkeligheten. 
Noe jeg vanligvis ikke er tilhenger av – rollefigurens persona og skuespillerens er to forskjellige ting, og skal i hovedsak ikke blandes sammen. 
Men akkurat her blir det for fristende. 
For: 
I et intervju for noen år siden sa Depardieu at han ikke kunne begripe hva som var hemmeligheten med Binoche. 
«Jeg skulle virkelig like å vite hvorfor hun har vært aktet så høyt i så mange år. 
Hun har ingen ting. 
Absolutt ingen ting.» 

Her er det mer enn fristende å tro at Clair Denise, gjennom rollefiguren, tvinger ham til å spise de ordene i seg. 
En utstrakt hånd til Depardieu, der altså – og et umiskjennelig siste stikk til Binoche. 
