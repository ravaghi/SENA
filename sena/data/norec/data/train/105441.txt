TV-anmeldelse «The Guilty»:Klam skyldfølelse 

Ingenting er som du tror i dette tragiske dypdykket i et barns forsvinning. 

Britisk krimserie i tre deler. 

Onsdag 1. april på TV 2 kl. 21.40 

Sendes tre kvelder på rad. 

Den britiske krimserien i tre deler føyer seg inn i det som ser ut til å være en krimtrend de siste årene: 
Mysteriet starter med et forsvunnet barn – som i «Broadchurch», «Top of the Lake» og «The Missing». 

Handlingen er lagt til et lite boligfelt rundt en felleshage, der en rekke familier er berørt av 4-årige Callum Reids forsvinning etter en grillfest i 2008. 
I 2013 finner arbeidere liket av en liten gutt under rørgraving i hagen, og foreldrenes verste mareritt bekreftes. 

Serien hopper mellom nåtid, tegnet i et dysterkaldt fargefilter, og tiden rundt forsvinningen som framstår i varmgyllen kontrast. 

Tamsin Greig spiller etterforskningsleder Maggie Brand, som den gang Callum forsvant måtte trekke seg fra etterforskningen på grunn av svangerskapskvalme. 
Nå forsøker hun å rette opp tidligere tabber, samtidig som hun på hjemmebane må takle livet som mor til en gutt med spesielle utfordringer. 

I god påskekrimstil serverer «The Guilty» mange mulige gjerningspersoner i løpet av de første episodene. 
Gjennom stadig flere glimt fra fortiden og møter med de ulike personene i nabolaget i dag, blir bildet raskt mystisk og komplekst. 

Vi har blant annet en tysk au pair, en mulig utroskapskrise, en slu tenåring og barn med mareritt. 
I tillegg er det uro i politiets rekker. 
Fortidens feil og såret stolthet truer også denne etterforskningen. 

Greig leverer en sterk prestasjon som etterforsker Brand, med naturlig autoritet og stor dybde uten å drukne i sentimentalitet. 

Andre deler av serien, derimot, er på kanten til det overtydelige og pompøse. 
De mange bildene av Callum lekende i sakte film, og den repeterende dramatiske musikken. 
Med en så dramatisk historie fremstår det som overflødig. 

Likevel, «The Guilty» er en stødig krim du trygt kan benke deg ved for en dyster gjettelek i påsken. 
