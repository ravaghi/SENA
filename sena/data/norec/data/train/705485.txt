Chris Robinson Brotherhood:Tett mellom platene 

Frisk blanding av rock, blues og country, stekt under sola i Los Angeles. 

Chris Robinson Brotherhood: 
"Barefoot in the head" (Megaforce/Border) 

Båndene mellom vokalist Chris Robinson og gitaristbror Rick ble hardt belastet da Black Crowes sprakk, men Chris fant seg raskt et nytt brorskap. 
Neal Casal og tidligere Black Crowes-keyboardist Adam MacDougall er fortsatt med, supplert med trommis Tony Leone og bassist Jeff Hill. 

Robinsons nye brødre har rukket seks plater på like mange år, og du vet hva du får. 
De åpner med fønky "Behold the seer" og fortsetter med vakre "She shares my blanket". 

"Hark the herald hermit speaks" er en referanse til Dylan, mens steelgitarist Barry Sless er gjest på "Blonde light of day". 
På "Blue star woman" forsøker de å filtrere psykedelisk rock gjennom den californiske landsbygda, mens banjoen tas i bruk på "High is not he top". 

"If you had a heart to break" kunne vært en gammel Rod Stewart-ballade, mens "Glow" preges av det indiske strengeinstrumentet sarod, spilt av Alam Khan. 
Greit, så visste jeg ikke helt hva som kom, likevel. 

Beste spor: 
"Behold the seer", "She shares my blanket", "Blonde light of day", "If you had a heart to break". 
