Rig 45:Lite eller ingenting som stemmer | 
Anmeldt av Asbjørn Slettemark 

En av arbeiderne på Rig 45 er morder. 
Det er vanskelig å engasjere seg i hvem det er. 

En erfaren boreriggarbeider faller fra tårnet hun har klatret i stormen. 
Var det en tragisk ulykke, et planlagt drap, eller kanskje den voksne kvinnen hadde begynt å drikke igjen? 
Hun hadde tross alt nesten mistet jobben for fyll tidligere. 

Andrea jobber som internutreder for oljeselskapet, og sendes til riggen for å finne ut hva som skjedde. 
Der treffer hun en broket forsamling av eks-militære, skotske skiftarbeidere, danske online-pokerspillere og Jakob Oftebro som Halvard. 

Derfra og ut pøser Rig 45 på med bakholdsangrep, drap, ulykker og en storm som hindrer mannskapet å dra hjem fra riggen. 
En av de gjenværende er drapsmann, hvem kan det være? 

Er Jakob Oftebro morderen? 
Eller er det den veike dansken? 

Rig 45 er et klassisk krimmysterium av typen Agatha Christie serverte i sine storhetsdager, men det er også den eneste sammenligningen man kan gjøre med klassikere i sjangeren. 

Fra de første scenene er det lite eller ingenting som stemmer mellom skuespillerne, og plottet drives forsøksvis frem av at manusforfatterne legger skygge på de gjenværende, én etter én. 
Kan Oftebro være morderen? 
Kanskje den bitre skotten? 
Eller veikingen som er sjef på plattformen? 

Alle blir pekt på, men det er vanskelig å la seg engasjere i et plott som vagt handler om noe pengegreier og at riggarbeidere tidligere har jobbet sammen da det skjedde en annen dødsulykke. 

«Crazy murderer on the loose!» 

I tilfelle seeren ikke har fått med seg at det er mye penger involvert, utbasuneres linjer som «there’s a lot of money involved» i hemmelige møter, mens driftssjefen proklamerer storøyd at «there’s a crazy murderer on the loose!» – etter vi har sett en person få halsen skåret over. 

Jakob Oftebro er – sammen med Catherine Walker – den eneste som slipper unna med godkjent for skuespillet, men også han får tildelt de mest overtydelige replikker. 
«Det er blod!» sier han, etter å ha lyst med lommelykten på en svær rød pøl der halskuttingen foregikk. 

Et øyeblikk trodde jeg audio description-funksjonen, hvor en stemme beskriver for svaksynte hva som skjer på skjermen, var skrudd på. 
Det var den ikke, det er bare Rig 45 som ikke lar noe rusle forbi uten at det pekes på og navngis. 

Offshore og Pionér: ikke nok oljespenning 

Det som fungerer best er settingen på plattformen. 
Maskinrommene, de mørke uteområdene, dramatiske bølger og ganger fylt med alarmer og rare maskinlyder skaper en klaustrofobisk Das Boot-stemning. 

De danske serieskaperne bruker også med stor effekt Broen-lignende kameravinkler, hvor man ofte opplever at personene som snakker sammen blir spionert på. 

Lokasjonen og filmingen er det beste med Rig 45, som ikke tar denne muligheten til å lage en ordentlig oljethriller. 
Vi står fremdeles igjen med såpeoperaen Offshore og Aksel Hennie-filmen Pionér som de mest spennende fortellingene fra oljelivet, og dét er virkelig ikke godt nok. 

Anmeldelsen er basert på de tre første episodene. 
