«Nick Cave og Broder Daniel lager fylledemo sammen»
Ivar Nikolaisen fra Silver med nytt bandprosjekt. 

||| 
ALBUM: 
Dette er Silver-frontmann Ivar Nikolaisens nye sideprosjekt; et skittent rockeband som henvender seg direkte til Gud. 

«Hvor (i helvete) er du når vi trenger deg!?», oppsummerer vel den lyriske grunntonen her. 

Musikalsk kan du forestille deg at Daniel Johnston, Broder Daniel, Nick Cave og Pussy Galore går sammen for å spille inn en fylledemo i et lurvete kjellerstudio: 
Det knepper i gamle ledninger, det skurrer og skingrer rundt korte låter i skjæringspunktet mellom blues og pønk. 

Noen ganger skaper denne estetikken en fortvilet stemning som kler tekstene godt. 

Andre steder underbygger lo-fi-uttrykket låtenes svakheter — som med banale «2012» og larmende «Junkjard». 

Da minner dette mest av alt om en bootlegplate med et utkjørt grønsjband. 

Best er Happy Dagger når en mørk galgenhumor kommer til syne, som i bluesen «Dead And Broke», eller når melodiene er såpass sterke som på «Regrets And Cigarettes». 

I slike stunder er plata nesten oppmuntrende i all sin nedstemthet, og som et forfriskende upolert uromoment i norsk rock. 
