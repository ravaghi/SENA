Sharon Jones & The Dap Kings på Øya:Den ekte Amy 

Sharon Jones (55) hadde The Dap-Kings før Amy Winehouse, men ikke berømmelsen. 

KONSERT: 
Sharon Jones & The Dap-Kings STED: 
Enga, Øya PUBLIKUM: 
Ca 5.000 

Det er strengt tatt tvilsomt om hun kommer så mye lenger nå som Winehouse er død, heller. 
The Dap-Kings var bandet som ga Amy Winehouse old school-soundet som gjorde henne til verdensstjerne. 
Over halvparten av sangene på gjennombruddet «Back To Black», deriblant «Rehab», spilte de på. 

Med Sharon Jones hadde The Dap-Kings allerede skreddersydd det strenge, retroromantiske r&b- og soulsounden i flere år. 
Og Jones og Dap-kongene holder seg virkelig så strengt innen Stax-rammen - komplett med stilistisk og historisk korrekt Blues Brothers-intro - at de neppe får ytterligere kommersiell suksess enn den lille de endelig har følt på. 
Uten linken til Amy Winehouse, hadde nok Sharon Jones & The Dap-Kings heller vært et navn for Notodden Blues Festival sist helg. 

Riktignok er Sharon Jones en diva og flørter av rang, konstant ristende på hva hun har å by på, inkludert the original booty. 
Stemmen, når hun bruker den nyansert, er direkte fenomenal, noe hun avslører i en herlig åpning med «If You Call». 

Deretter skrur hun opp tempoet uten å se seg tilbake. 
Resten av konserten blir en fornøyelig, men noe masende preken i Jones' egen kirke - kjærlighetsbablende som en kvinnelig pastorutgave av James Brown. 
Hun kaster skoene etter «Better Things» og trekker ikke pusten før «100 Days, 100 Nights» toner ut av scenen. 

Da er det ferdig, og vi sitter igjen med en følelse av at dette kunne ha vært enda bedre. 
