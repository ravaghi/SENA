Hevn, slåsskamper og nye damer 3D
Regi: 
Rob Marshall 

Skuespillere: Johnny Depp, Penelope Cruz, Ian McShane, Geoffrey Rush, Stephen Graham, Keith Richards 

Sensur: 
11 år 

Dette er fjerde opus i sagaen om “Pirates of Caribbean”. 
Filmene er noe gedigent tøv, de beveger seg kun på overflaten, som en reklamefilm, og de er hamrende ulogiske. 
Og de bygger faktisk på en forlystelse i Disney World. 

Men, et stort ”men”: 
De besitter en herlig og befriende uhøytidelighet, en uhøytidelighet som jevnlig er ironisk, og da snakker vi i samme åndedraget også om selvironi. 
Alle elementene fra guttebøkenes sjørøververden er med: skuter med sort flagg, skyting, sverdkamper, sjørøvere med ett bein, vertshusslåssing, hemmelige skatter, vakre kvinner. 
Men alt blir gitt en ekstra omdreining, slik at det hele forekommer lett surrealistisk. 

Og så har filmene en personlighet i sentrum, den ekstravagante og på alle måter tvetydige Kaptein Jack Sparrow, spilt med alle gjøglingens orgelpiper ute av den mangfoldige Johnny Depp. 
I de tre første filmene var han omgitt av et fast team. 
Nå er et par av de mest sentrale personene fra det teamet vekk. 
De er blant annet erstattet av spanske Penelope Cruz og briten Ian McShane (kjent fra tv-seriene ”Lovejoy” og ”Deadwood”). 

Både Penelope Cruz og Johnny Depp er jo meget pene mennesker, og nettopp det er et poeng her. 
Figuren til Cruz, datteren av kaptein Svartskjegg (Ian McShane), gir seg tidvis ut for å være Jack Sparrow. 
De to kan fortone seg som bror og søster. 

For øvrig: 
Jakt på Ungdomskilden, hevnaksjoner på bredt plan, ironiske verbaliteter – og kamper. 
Kamper med sverd. 
Og der å melde: det blir for mange av dem. 
De får gjentakelsens monotoni over seg. 
Men for all del, her er spektakulære scener og maleriske tablåer, rapt, lekent og iblant overdådig fortalt. 
Men for n’te gang sier en til seg selv: 
”Pirates of Caribbean” er Johnny Depps filmer. 
Han er bærebjelken og det overliggende mål. 

Filmen desiderte gullkorn finner sted mellom Johnny Depp og Rolling Stones’ legendariske gitarist, Keith Richards, som spiller hans far. 
Johnny Depp sier: 
— Har du vært ved Ungdomskilden? 
Keith Richards svarer: 
- Jeg? 
Hva tror du? 
Jeg med det fjeset! 
