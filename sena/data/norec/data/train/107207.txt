Big Star:«In Space» 

(Rykodisc) 

En ny plate med Big Star - hvem hadde trodd det? 

Følelsen av at Alex Chilton har hatt lyst til å starte et litt gammelmodig rhythm 'n' blues-band, er imidlertid mer påtrengende enn at dette er en etterlengtet Big Star-plate - den første siden syttitallet. 
Big Star var de største kultheltene i amerikansk powerpop i denne perioden og har i sterk grad senere påvirket storheter som R.E.M., Teenage Fanclub (i særdeleshet) og The Posies. 
Nettopp sistnevnte bands Jon Auer og Ken Stringfellow fikk Big Star sammen igjen og har selv inntatt posisjonen som bandmedlemmer. 
Platen starter med sedvanlig vakker popmusikk - melodiøst og harmonifylt, slik Big Star en gang skapte seg et navn - men med diskofunklåta «Love Revolution» endrer platen seg og blir altfor retningsløs og utflytende i konturene. 
Men en EP med de fire første låtene her - det hadde vært noe, det! 
