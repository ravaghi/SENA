Tilbake til 70-tallet
Black Country Communion 

Bare et par måneder etter bluesrockeren Joe Bonamassa ga ut sitt utmerkede album «Dust bowl», er han tilbake sammen med vennegjengen Black Country Communion. 
Men her er ikke noe country som bandnavnet antyder; dette er classic rock tuftet på 70-tallets idealer. 
Her skal det spilles, det skal være rått og godt, låtene skal være lange, og det skal være høy puls og stor innlevelse. 
Og det hele vil antakelig høres enda bedre ut når de spiller live som headliner under Notodden bluesfestival 5. august. 

Denne supergruppa består i tillegg til Bonamassa av Glenn Hughes (vokal, bass) fra Deep Purple, Derek Sherinian (tangenter) fra Dream Theater og Jason Bonham (trommer). 
Det høres ut som om de har det fint og morsomt sammen på deres andre album. 
Men de har kanskje brukt litt for lite tid til på låtskrivingen. 
Vi har nok hørt riffene på mange av de rocka og energiske låtene før, både av Led Zeppelin og Deep Purple, og de går også veien innom roligere materiale som på avslutteren «Cold». 
Det er for øvrig en flott utgang og avslutning på albumet. 
