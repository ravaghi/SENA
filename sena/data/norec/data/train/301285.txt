Mellom kunst og kommers
Veronica Maggio taler smart popmusikk til folket. 

ALBUM: 
Landeplagen «Måndagsbarn» meislet Veronica Maggio inn i allsangsbevisstheten, og albumet «Och Vinnaren Är...» snurret mer enn bare et par obligatoriske runder i skandinaviske platespillere våren og sommeren 2008. 

Med sin meget tiltalende, myke og smått naive vokalstil er Maggio verdt lyttetiden, og hennes tredje fullengder forsetter kontinuiteten med gode poplåter fra forgjengeren - men med et par nye vendinger. 

Brudd Åpningsspor og tittellåt «Satan i Gatan» er et markant stilbrudd med soulbasen som gjennomsyret «Och Vinnaren Är..», en vriding som også er representativ for fortsettelsen — blåserekkene er i stor grad valgt bort for et langt bredere popperspektiv og utbredt elektronikaflørt. 

Det er mindre fart i hit-rakettene denne gangen for Maggio, første singel - den Strokes-riffbaserte «Jag kommer» - og dansbare «Finns det en så finns det flera» har størst smellpotensiale, uten at det skal forringe åpenbare kvaliteter formidlet gjennom øvrig materie av festpop, pianoballader og tekstlige smartheter. 

Ren kjærlighet 
For selv om Veronica Maggio er forholdsvis ufarlig - «Satan i Gatan» gjør ingen banebrytende oppdagelser innen popvitenskapen - personifiserer hun godt hvordan musikalsk underholdningsverdi kan fylles med intelligente hverdagsbetraktninger. 

Maggio er en av de aktørene i musikkindustrien som fyller det viktige rommet mellom dem som har et smalt men kunstnerisk krediblet nedslagsfelt på den ene siden, og de outrete monsterstjernene på den spinnville pengekarusellen på den andre. 

Rekken av pregløse popkloner er endeløs i vår tid — Veronica Maggio vinner mye på ren, skjær menneskelighet. 
