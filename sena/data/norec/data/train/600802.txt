Makabert jubileum
Sjanger: 
Skrekkfilm 

Land: 
USA 1974 

Regi: 
Tobe Hooper 

Skuespillere: Gunnar Hansen, Marilyn Burns, Edwin Neal, Allen Danziger 

Manus: Tobe Hooper, Kim Henkel 

Musikk: 
Wayne Bell 

Aldersgrense: 
15 år 

Egnethet: 
Ungdom/Voksen 

Å sitte i en kinosal i 2014 og se «Motorsagmassakren» — altså originalen, og ikke enda en oppfølger eller «remake» - føles ikke så lite sprøtt. 
For alle oss som vokste opp på 70- og 80-tallet, er tittelen i seg selv nok til å påkalle en følelse av noe farlig og forbudt. 
Og ryktet er ikke ufortjent. 
Versjonen vi ser er kanskje nyoppusset i anledning 40-årsjubileet, men all verdens «remastring» er ikke nok til å vaske møkka ut av det som fremdeles er en tvers gjennom guffen film. 

Historien er enkel, og har de siste tiårene fungert som selve malen for denne typen skrekkfilm. 
Noen ungdommer er på biltur i rurale deler av Texas. 
De kjører tom for bensin, banker på døren i et avsidesliggende hus, blir møtt av en mann iført et annet menneskes ansikt som maske. 
Og derfra og ut er «Motorsagmassakren» et eneste langt hysterisk mareritt. 

Mange vil nok bli overrasket over hvor lite vold vi faktisk får se. 
Cluet ligger snarere i all råttenskapen filmen klarer å implisere. 
Godt hjulpet av et genuint urovekkende soundtrack - mer støy enn egentlig musikk - nærmest stinker den av kvelende, kvalmende angst. 

Og denne beskrivelsen står du fritt til å ta som en anbefaling eller advarsel, alt etter som. 
