TEST:Uoriginalt blekk fra inky.no 

Synes du blekk til skriveren er dyrt? 
Leverandøren inky.no tilbyr erstatningspatroner til under halv pris. 
Men hvordan blir kvaliteteten? 
Vi har testet. 

Det koster ikke lenger mange hundrelappene å gå til innkjøp av en kurant multifunksjonsskriver av god kvalitet. 
Tidligere i år gikk undertegnede til innkjøp av en trådløs variant, HP Photosmart C4580, som er trådløs, og dekker mine utskriftsbehov, både til tekst, webutskrifter og en fotoutskrift i ny og ne. 

Felles for de fleste blekkskrivere, enten de er billige eller dyre, er at blekktankene går tomme, og ofte før du hadde tenkt. 
Og det er ikke alltid så lett å akseptere at et nytt sett blekkpatroner koster bortimot det samme som skriveren kostet i innkjøp. 

Et raskt Google-søk på "blekkpatroner" beviser imidlertid at det er bra konkurranse på området. 
Det finnes nå en rekke billig-aktører som tilbyr deg uoriginale blekkpatroner, fra aktører som Agfa, Caishen, med flere, og de dekker de aller fleste skrivermodeller i markedet. 

Har du erfaringer med uoriginalt blekk? 
Bruk debatten og del erfaringene med andre lesere. 
Husk å ta med type, til hvilken skriver, og hvor du kjøpte blekket 

Under halv pris 

Til vår skriver fant vi ut at blekkpatron-leverandøren Inky.no kunne tilby de aller rimeligste erstatningspatronene til vår skriver. 
For til sammen 358 kroner får du høykapasitetspatroner fra Caishen, som originalt for eksempelt koster 795 kroner hos Komplett.no. 
Det er godt under halve prisen. 

Men hva med kvaliteten? 
Vi bestemte oss for å gi Caishen en sjanse, og etter noen få dager etter at vi la inn bestilling, dukket patronene opp i postkassen, sendt fra en svensk adresse. 

Innpakningen og patronene virket troverdig nok, og etter å ha satt dem på plass i skriveren, meldte C4580 om at nye, originale HP-patroner var installert. 
Så langt virket dette svært lovende. 

Vi kjørte kalibreringsprosedyren, og deretter skrev vi ut en side med ren tekst. 
På forhånd hadde vi skrevet ut en rekke testsider med de originale blekkpatronene for å kunne sammenligne. 

Som utsnittene under avslører, flyter blekket fra Caishen litt mer ut enn originalen, men byr fortsatt på bra lesbarhet: 

De to neste utskriftene bestod av blandet tekst/grafikk, og her kom forskjellene tydeligere fram. 
Mens originalpatronene hadde sørget for fine raster, jevne fargeoverganger og presise detaljer, var inntrykket et ganske annet fra Caishen: 

Hva så med fotoutskrifter? 
Vi matet originalt HP fotopapir i skriveren, og sendte DinSides avanserte testplansje til utskrift. 
Denne avslører det meste av svakhetene med de forskjellige blekkskriverne, og nå ble Caishen-blekket fullstendig avkledd. 

Grove raster, unøyaktige overganger, "skitne" farger og kanskje verst av alt; blekket ble ikke ordentlig absorbert i papiret. 
Selv flere minutter etter at utskriften var ferdig, var det mulig å få blekket til å flyte utover ved å dra pekefingeren over - spesielt de mørke detaljene: 

Konklusjon 

Selv om utskrifter på vanlig papir kanskje kan være tilstrekkelig for enkelte som stiller beskjedne krav hva angår utskriftskvalitet, kan vi på ingen måte anbefale dette blekket fra leverandøren inky.no. 

Vi anbefaler deg heller å bruker prissammenligningstjenester som Kelkoo, Prisguide og DinPris for å finne utsalgsstedene som selger originalblekk til best pris. 
Her er det nemlig store variasjoner fra forhandler til forhandler, og selv om du neppe finner det like billig som i dette eksemplet, vil et par ekstra hundrelapper gi deg uendelig mye mer valuta for pengene. 

Har du erfaringer med uoriginalt blekk? 
Bruk debatten og del erfaringene med andre lesere. 
Husk å ta med type, til hvilken skriver, og hvor du kjøpte blekket 
