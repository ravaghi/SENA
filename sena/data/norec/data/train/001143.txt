Hjertelig takt
Hysterisk dansbar elektrovarme fra en av Storbritannias uoppdagede perler. 

Metronomy, Teltet 

Hysterisk dansbar elektrovarme fra en av Storbritannias uoppdagede perler. 

Metronomy skulle vise seg å bli en av Hoves så langt mest overraskende positive livebekjentskaper, for med to variable album bak seg og et broket liverykte kunne dette gå alle veier. 
Kvartetten skulle derimot vise seg å overbevise stort, for hjulpet av lassevis med sjarm, hvass kastratsang og tilløp til saksofonspilling fenger de alle med sine godhjertede krysning av Devo, Bloc Party og temalåten til dataspillet Bubble Bobble. 

Nå permanent utvidet med den kvinnelige trommeslageren Anna Prior og bassist Gbenga Adelekan (det nærmest man kommer en mannlig Grace Jones) velter de ut sjarmbomber som "Trick Or Treatz", "A Thing For Me" og "Radio Ladio" med bombastiske bassganger, nestentakt-trommer og énnotessynthsoloer. 

Hoiet frem av et ekstremt entusiastisk publikum (som jubler bare det kommer en arpeggio-loop) tar britene frem det beste i seg, og dette resulterer i en duvende hyggestund som sitter i lenge. 
