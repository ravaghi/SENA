Godt hjort
De gode låtene vinner alltid til slutt, selv om bandet som spiller dem synes forgapt i sin egen mystiske apati. 

Når jeg ankommer Kastellscenen er Deerhunter allerde i gang. 
Det kan nesten virke som om det har blitt etablert en pakt mellom band og publikum innen den tid: 
Se på oss, så lover vi å ignorere dere. 
Deerhunters musikk - la oss kalle det en gla'narkotisk 2011-oppdatering av det Velvet Underground gjorde i sin tid - treffer uansett de som måtte være interessert. 
Omstendighetene for en storartet konsert er imidlertid bare såvidt tilstede. 

Den magre, tungt sminkede og ofte noe irriterende frontmannen Bradford Cox gjør i tillegg lite for at det skal gå kjapt. 
Det trenger han heller ikke; bandets siste utgivelse, Halcyon Digest, illustrerer forbilledlig at det finnes boltreplass selv i den mest definerte kroken av indiescenen. 
På Slottsfjell spiller bandet seg gradvis inn på scenen de har blitt henvist til, uten noe hørbart ønske om å vinne over nye tilhengere. 
Målt mot den tilsvarende konserten i fjor (Zeromancer) er entusiasmen fraværende. 

Nå er det heldigvis ikke ikke entusiasmen som skal anmeldes, men musikken som kommer fra scenen. 
Og den er gjennomgående god. 
Cox & co. bygger opp mot "Helicopter" i en snau time, og når den først kommer, brister alle illusjoner om at dette er et band som trives med å være en hemmelighet. 
Det er kanskje litt seint, og Deerhunter kunne valgt å anskaffe seg flere fans i løpet av sin dissonante, men like fullt svært melodiske time. 
Men på den annen side: 
Hvorfor det? 
