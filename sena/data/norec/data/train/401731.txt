Thomas Dybdahl gjør det han kan best
Norges folksoulhelt smyger seg fortsatt rundt i lekre lydlandskap. 

Det er høst, og hva passer da bedre enn et nytt album fra melankoliker Thomas Dybdahl? 
Etter en knallstart på karrieren med Oktobertrilogien, har han kommet med jevnlige slipp de siste seksten årene. 

Kvaliteten er som regel god, og man vet hva man har å forvente: 
Rolige, organiske arrangementer og en mørk stemme som føles som den hvisker inn i øret. 

Slentrende 

Også her på sitt åttende album leverer Dybdahl varene. 
Standarden blir satt med det tilbakelente, men insisterende tittelkuttet. 
Musikken rusler frem med fundament i en rullende rytme mens mannens croonerstemme titter frem mellom tonene. 
Gitarene er som hentet fra en westernfilm, tangentene er varme og rytmeseksjonen presis. 

Denne slentrende følelsen er gjennomgående på albumet, som stort sett har en fin balanse mellom å være akkurat passe bakpå og samtidig noenlunde interessant. 

Dybdahl dro til Los Angeles for å spille inn dette albumet, noe som visstnok var gjort på tre dager. 
I produsentstolen sitter ringreven Larry Klein, mens et knippe velkjente musikere bidrar med elegant teknikk (blant annet sanger Lera Lynn på en fin duett). 

Det hele lyder med andre ord svært bra og lydbildet er rikt på detaljer. 
Selv om fire av de ni låtene allerede er sluppet som singler, er det nok av materiale her til å trekke lyttere. 

Et avmålt høydepunkt 

For bak den polerte produksjonen ligger det selvfølgelig gode komposisjoner. 
Avmålte «The Longest Night» er et høydepunkt, komplett med strykere som bygger opp under intensiteten. 
En god blanding av folkautensitet og studiopop, levert med en dynamisk vokal. 
Om kjærlighetssorg, selvfølgelig. 

«Lifeline» stikker seg også ut. 
En røykfylt countryrocker som føles som om den tyter ut av en jukeboks på en passe luguber kneipe. 
Flott. 
Her er fyren i sitt ess, og minner oss på hvorfor han er så godt likt. 

Kan følelser 

Alle låtene skinner dog ikke like mye, og slik blir det naturligvis med en artist som har utarbeidet et så spesifikt lydbilde i krysningspunktet mellom soul og americana. 
Alt klinger godt, men en låt som «Rescue Me» føles som litt mye av det gode. 
Det er også begrenset hvor mange melankolske låter i midtempo man kan ha på et album før de glir over i hverandre. 
Allikevel er dette en flott lytteropplevelse der den regngrå pianoballaden «Stupid Heart» får æren av å avslutte ballet på passe sobert vis. 

Thomas Dybdahl kan dette med følelser. 
Det er kanskje ikke så utfordrende for ham å lage slik musikk lenger, men han holder det vellydende. 
