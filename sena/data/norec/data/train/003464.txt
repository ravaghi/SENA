The Godfather Collection
Filmelskere MÅ unne seg denne! 

”The Godfather” er en av tidenes beste filmer. 
Den troner nest øverst på Internet Movie Databases topp 250-liste (desember 2008), generert av mange hundre tusener brukere verden over. 
”The Godfather part II” ligger på tredje. 

Nylig gikk ”The Godfather” også til topps i det prestisjetunge magasinet Empire, i en kåring fremstemt av både lesere, filmkritikere og bransjefolk. 
Toeren havnet på nittende. 

Nå er begge grundig restaurert, og presenteres i all sin prakt på Blu-ray eller DVD sammen med treeren. 
”The Godfather Collection – The Coppola Restoration” er en samling som alle filmelskere simpelthen MÅ unne seg! 

Episk mafiasaga 

”The Godfather” er en episk saga om familien Corleone, en av New Yorks store mafiafamilier. 
Den første filmen forteller hvordan sønnen Michael forvandles fra sivilist til den nye Gudfaren. 
Film to forteller både om pappa Vito Corleones unge år på Sicilia og i New York, samt familiens ekspansjon i Las Vegas, Hollywood og Cuba. 

Film tre følger Michael Corleones nytteløse forsøk på å holde familiens forretninger på rett side av loven. 
Filmene tegner et rikt bilde av en uunngåelig tragedie, og gir et spennende innblikk i mafiaens indre anliggender, og det fargerike miljøet handlingen utspiller seg i. 

Coppola ikke fornøyd 

Filmene kom ut på DVD i 2001, etter mange års venting. 
Men regissør Francis Ford Coppola var ikke helt fornøyd med resultatet. 
Treern fra 1990 var i god stand, men de to første filmene så ikke så bra ut som han husket de en gang gjorde. 

Dermed ble det satt i gang en møysommelig restaureringsprosess under ledelse av den anerkjente filmrestaurereren Robert A. Harris. 
Han samlet inn de beste filmelementene som var å oppdrive, og skannet dem i 4K oppløsning. 
Rene, pene bilder, men... 

Deretter startet arbeidet med å rense bildene digitalt for skitt, flekker og riper. 
Resultatet er de reneste og peneste bildet du sannsynligvis noen gang har sett av Gudfaren 1 og 2, selv om det overraskende nok fremdeles er flere flekker og riper og se i enkelte sekvenser. 

Coppola ga Harris lov til å rette på alt, så lenge det ikke er mulig å spore endringer fra originalversjonene. 
Kanskje var det umulig å fjerne absolutt all støy uten å endre for mye på originalklippene. 

Den originale billedkvaliteten gjenskapt 

Prosessen gjenskapte også fotograf Gordon Willis sine spesielle mørke bilder, slik at det som skal være mørkt nå er kullmørkt, og ikke koksgrått. 
Dessuten er alle filmene fargekorrigert til sin originale gulrøde tone, som binder de tre filmene sammen og gir dem en eim av nostalgi. 

Bildene er både vakre og foruroligende på samme tid. 
De er mer duse enn sylskarpe, men dette kan godt være meningen. 
Historien i filmene er altså lagt flere tiår tilbake i tid, så dette kan være en tilsiktet effekt. 

Best på Blu-ray! 

Du kan kjøpe The Godfather-filmene separat eller i en samleboks. 
Boksen inneholder en fjerde disk med mye ekstrastoff, blant annet flere dokumentarer som belyser bakgrunnen for filmene, innspillingen og filmenes ettermæle. 

De separate utgivelsene inneholder kun Francis Ford Coppolas kommentarspor, så for meg er det ingen tvil: 
”The Godfather Collection – The Coppola Restoration” på Blu-ray er den aller beste måten å oppleve denne historiske trilogien på! 
