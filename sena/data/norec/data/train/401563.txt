Restore To Past:Pop-Norges beste hemmelighet 

Med to flotte popalbum ute må flere nå oppdage dette oslobandet. 

Ti år og mange interne stridigheter tok det oslobandet Restore To Past å få spilt inn og gitt ut debutalbumet fra 2014. 
Et gjennomført flott popalbum som oste av solskinn og amerikansk vestkyst, men det var det ikke mange som oppdaget. 

Nå er historien i ferd med å gjenta seg. 
Ifølge presseskrivet har bandet «klart å holde humøret noenlunde stabilt siden da», og bare fire år senere er Who You Could Be If You Could Be With Me her. 
Nok en gang uten at så mange har fått det med seg, virker det som. 

Det er en skam, for Restore To Past byr på den fineste popmusikken gitt ut i Norge i år. 

Med det melodiske i sentrum 

Albumet raser ut av startblokkene med «Running Song». 
Låten drives hektisk frem av et pianospill lånt fra E Street Band, men bandet slipper skuldrene kledelig ned i refreng og bro. 
Der får vokalharmoniene til søstrene Tora og Ragna Engstad rikelig med plass, og tonen settes for alt som kommer etter. 

Her setter låtskriver Kristian Romsøe den gode, sjangertro og harmoniske melodien i sentrum. 

Det er på ingen måte vanskelig å anklage Restore To Past for manglende originalitet. 
De lener seg tungt på flere faser av pophistorien fra det milde 60-tallet via et mer gitartungt 70-tall frem til den skotske popens melodiske høytid på tidlig 90-tall. 

Poenget er at bandet gjør det med åpne armer og ører. 
Og i stedet for å gjemme bort inspirasjonskildene serverer de låter med titler som «Elton», «Fanclub» og «The Turkish Song of the Damned Part 2» og synger åpent om å sette på musikken fra Teenage Fanclubs album Songs From Northern Britian igjen og igjen. 

Ærlighet varer lengst. 

Bunnsolid håndverk 

Dette grepet hadde likevel ikke holdt hele veien frem, om ikke det musikalske håndverket som ligger i bunn hadde vært så fordømt bra. 
Vokalene, instrumenteringen, spillet, arrangementene og ikke minst dynamikken i låtmaterialet. 

Det er en blanding av erfaring og lekenhet her som sammen gjør bandets popmusikk så innbydende og oppløftende. 

I dataverden handler «restore to past» om å foreta en gjenoppretting til eldre versjoner eller innhold. 
Dette bandet bruker derimot fortiden til å lage popmusikk perfekt for nåtiden. 
Det er sommer, og her er lydsporet. 
