Tom Cruise holder koken
Tom Cruise fylte akkurat 56 år, men i stedet for å ta det med ro blir stuntene bare villere og villere. 

I «Mission: 
Impossible – Fallout» får vi blant annet se ham i fritt fall fra 25.000 fot gjennom lyn og torden, få juling på toppen av Preikestolen, og i halsbrekkende motorsykkel-, helikopter- og biljakter. 
Det er imponerende med tanke på hvor mye av stuntene han faktisk utfører selv, og han sprenger hele tiden nye grenser for å overraske og underholde. 

Denne gangen må Ethan Hunt igjen hamle opp med det mystiske og farlige Syndikatet, men samtidig blir han motarbeidet fra egne rekker, som gjør oppdraget nesten umulig. 
Men ingenting er jo umulig for Ethan Hunt, og han får som vanlig god hjelp fra sine trofaste medarbeidere, Luther (Ving Rhames) og Benji (Simon Pegg), som også bidrar til mye av humoren i filmen. 
Spesielt sistnevnte. 

Kristoffer Joner representerer Norge på beste vis i rollen som den fanatiske anarkisten Dr. Nils Debruuk, og det gjør ingenting at Preikestolen plutselig er i India. 
De majestetiske bildene og rå scenene på og utenfor fjellet, kommer garantert til å få folk i hele verden til å google innspillingstedet. 
Men først og fremst er det action i særklasse, og befester Tom Cruise som den ultimate actionhelten. 
