Spillanmeldelse:Spinkel strategiutvidelse 

«World in Conflict» er et herlig strategispill, men innholdet i utvidelsespakken «Soviet Assault» er så snaut at det nesten blir flaut. 

De svenske utviklerne i Massive Entertainment sparte verken på kruttet eller pompøse spesialeffekter i det originale «World in Conflict». 

Selv om det enkle, oversiktlige kampsystemet kanskje ikke var dypt nok for den hardeste strategikjernen, var det vanskelig å ikke forelske seg i det høye tempoet og den engasjerende historien. 

Mye har skjedd med Massive Entertainment siden den gang - konsollversjoner av «World in Conflict» har blitt avlyst og selskapet har skiftet eiere to ganger. 
Utvidelsespakken «Soviet Assault» kom seg levende gjennom bruduljene og slippes nå både på egenhånd og sammen med det originale spillet i en «World in Conflict: Complete Edition». 

I takt med utviklingen på den grafiske fronten, skulle man kanskje tro at et spill som bombarderer sansene slik som «World in Conflict» ikke ville tåle tidens tann. 
Når sant skal sies, så er da heller ikke den visuelle biten like overveldende som den var for to år siden. 

Et stuebord i trefinér og et i solid eik kan virke like elegante når de er nye, men kun eiken vil holde stand ti år senere. 
På samme måte er det kun kvalitetsspill som ikke falmer eller taper seg over tid. 

Heldigvis er «World in Conflict» et spill av solid eik, det tok ikke mange minuttene før jeg igjen fikk den samme gode følelsen jeg hadde for to år siden, slitasjen til tross. 

Da skulle man kanskje tro at jeg ville anbefale «Soviet Assault» til alle som likte originalen, men det ville ikke falle meg inn. 
Ikke fordi utvidelsespakken er dårlig, men fordi den er så gjerrig med innholdet at det grenser til juks. 
Seks nye oppdrag i enspillerkampanjen er alt man får. 

Ingen nye enheter, ingen nye fraksjoner, ingen endringer i spillmekanismene. 

Riktignok er det seks særdeles solide oppdrag det er snakk om, de er plassert innimellom de originale fjorten oppdragene og lar deg ta kontroll over de russiske invasjonsstyrkene. 

Samtlige er fullspekket med dramatiske mellomsekvenser og mengder med eksplosjoner, historiene som fortelles og intrigene som oppstår er interessante og velskrevne. 

Men, som en full utvidelsespakke er dette rett og slett i snaueste laget. 

For dem som ikke har spilt originalen, kan «World in Conflict: 
Complete Edition» anbefales på det varmeste. 
Da får du både et strategispill i toppklasse og seks spennende ekstraoppdrag. 

Er du derimot en stolt eier av «World in Conflict» bør du tenke deg om to ganger. 
«Soviet Assault» er som en forrett til prisen av en hovedrett. 
Den er kanskje god, men den er over før du knapt har begynt og du er fortsatt like sulten etterpå. 

Slik ser det ut når storkrigen inntar norskekysten i «World in Conflict: Soviet Assault. 
