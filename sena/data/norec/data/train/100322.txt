Something Sally:«Familiar Stranger» 

SOUL (daWorks) 

Fyller ikke hullet etter Briskeby. 

Midtempo power-pop med kvinnevokal? 
Jo da, det er ikke fritt for at ekkoet fra Lise Karlsnes og hennes gutter dukker opp når Something Sally popper inn på banen med sprettent pågangsmot, skarp produksjon og påtrengende lite originalt på hjertet. 

Men trioen har ingen Bjørn Bergene som kan meisle ut de perfekte popperlene. 
Riktignok treffer de innertiere et par ganger; Cardigans-aktige «The Taste» har et mystisk sug over seg som savnes på resten av platen, og Joss Stone gir «Tip Of My Tongue» et ditto savnet soultrøkk. 

Hadde Something Sally oftere gått tilsvarende skritt utenom den overbefolkede pop-autostradaen (hvor alle kjører forbi dem uansett), hadde «Familiar Stranger» kanskje fått den kloa som vi kjenner i små glimt. 

Something Sally er langt unna å være et albumband. 
Som MySpace-band holder det akkurat. 

ANBEFALTE KJØP: 
«The Taste», «Tip Of My Tongue» og «Sally Can't Wait». 
