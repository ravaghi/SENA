Spetakkel:«Hansadansen EP» 

(Tuba/Port Azur) 

Hyperaktive skravlefanter får litt hjelp. 

Spetakkel kommer fra Bergen og dette hyperaktive hip hop-bandet skravler, symptomatisk nok, kjappere og mer breialt enn de fleste. 
På «Hansadansen EP» får Spetakkel hjelp av Robert Post, Ugress og Teebee. 
Resultatet er en mindre heseblesende utgivelse enn det vi er vant til fra den kanten. 
«Samme gamle» er relativt tilbakelent. 
I hvert fall til Spetakkel å være. 
På det søte refrenget synger Robert Fylling, mer kjent som Robert Post, fra Sula. 
En overraskende låt. 
«Hansadansen» er det tredje sporet fra bandets debutalbum som havner på single. 
Låten serveres i to utgaver: 
Den første er Spetakkel slik vi kjenner dem. 
Her rappes det med en utgangshastighet på to-tre ord i sekundet. 
Ugress, derimot, roer ned tempoet en smule og tilfører lydbildet dynamikk og luft. 
Det samme kan sies om Teebee-miksen av «Gjør det vi gjør» som beviser at Spetakkel profitterer på å myke opp sitt rabiate råkjør. 

ESPEN A. HANSEN 
