Linksys Bridge WES610N
De kaller den Entertainment Bridge. We were not amused. 

En nettverksbro er en boks som bygger bro mellom to nettverk - det sier seg nesten selv. 
Når trenger man det? 
Et typisk eksempel er når man skal koble til nettverksklienter som bare støtter kablet nett, og det eneste som er tilgjengelig er trådløst nett. 

Vi har testet slike nettverksbroer tidligere, de har som regel hatt én nettverksport og har vært tiltenkt å koble til ett apparat. 

I dag er det ikke vanskelig å tenke seg at det kan være behov for en nettverksbro ned flere tilkoblinger. 
Et eget rom hvor man har TV, Blu-rayspiller og spillkonsoll er ikke uvanlig, og det er ikke alle som har lyst til å strekke kabler rundt i boligen (selv om det er den sikreste og raskeste løsningen). 

Linksys tilbyr derfor en ny løsning: 

Linksys WES610N 

Dette er en nettverksbro med fire porter til nettverkskabler, og støtte for både vanlig 2,4 GHz og 5 GHz trådløst nett. 
Den er forholdsvis stor til å være en nettverksenhet, står på høykant og skal i prinsippet være svært enkel å ta i bruk. 
Brukerveiledningen forteller oss at man skal koble broen til strømmen og slå den på, så trykke WPS-knappen (Wireless Protected Setup) på ruteren sin og innen 2 minutter trykke WPS-knappen på Bridgen. 
Etter kort tid skal forbindelsen være etablert. 

Så enkelt er det nødvendigvis ikke, fant vi ut. 

Inkommunikado 

Vi testet først med Netgear N900 som ruter, men det var ikke snakk om å få etablert kontakt med Linksys-broen. 
Vår tålmodighet ble strukket til det ytterste, men ruter og bro bare blinket og blinket uten å komme i mål. 

Alternativet er da manuelt oppsett. 
Den greieste måten å gjøre dette på er å koble broen til ruteren med en nettverkskabel. 
Så må man finne ut hvilken IP-adressen den har blitt tildelt av ruterens DHCP-server. 
Så legger man inn denne i en nettleser og logger seg inn på broen. 

Etter litt fikling kom vi til. 

Her kan broen sjekke hva den finner av trådløse nettverk, og det var en god del. 
Men vårt 5 GHz nett fant den ikke selv om det kjørte friskt og lett på vår iPad. 

Vi kjørte likevel våre tester på 2,4 GHz. 

Kommunikado 

Vi hadde også en Linksys-ruter for hånden, en E2500 som også støtter både 2,4 og 5 GHz med 2 nettverksstrømmer for 300 Mbps. 

Etter å ha installert denne fungerte WPS som det skal. 
Ett trykk på knapp på ruter og ett trykk på knapp på bro - etter et minutts tid var det etablert kontakt. 

Men hvilket nett var vi koblet til - 2,4 eller 5 GHz? 

Etter å ha funnet ut tildelt IP på samme måte som tidligere kom vi oss inn og fant ut at broen hadde koblet seg på 5 GHz nettet. 

Her fikk vi kjørt test på en av testposisjonene, men rekkevidden holdt ikke ned til den andre, som er nede i kjelleren 3 plan ned fra ruteren. 

For å tvinge broen til å koble seg på 2,4 GHz nettet slo vi av 5 GHz nettet i ruteren og kjørte WPS på nytt. 
Ny manuell inspeksjon bekreftet at dette var vellykket. 

Ytelse? 

Målingene viste greie, men ikke spektakulære hastigheter. 

Sammenlignet med hva vi oppnådde med Netgears ypperste ruter og HP sin 3-antenners bærbare med Intel nettverkskort snakker vi om drøyt en tredjedel av ytelsen. 

Med Cisco-ruteren fikk vi også noe svakere resultater enn med Netgear-ruteren, både på 2,4 og 5 GHz. 

Konklusjon 

Konseptet er utmerket, men verken kompatibilitet eller ytelse er noe å skryte av når det gjelder dette produktet. 

Vi ville tatt oss bryet med å legge nettverkskabel og koblet på en svitsj i stedet. 
