Kims lek – utdrag av noen tankerekker
Multikunstner Kim Hiorthøys lille monolog er et rolig, men godt sted å være. 

Det er litt dans, litt teater, litt konsert, en ørliten dæsj stand up om man legger godviljen til og litt en monolog. 
Litt av hvert, men likevel noe helt annet som det er vanskelig å definere. 

Illustratør, forfatter, filmmaker, musiker Kim Hiorthøy fremfører i helgen et slags utdrag av noen tankerekker på USF. 
Hiorthøy som har en fot innenfor de fleste sjangere allerede kan iallfall ikke anklages for ikke å ville prøve noe nytt. 

Forestillingen «Why I Wear This Shirt» har kommet i hop sammen med Gunilla Heilborn som han har samarbeidet med lenge. 
I programkatalogen kan man lese at «de ser på samarbeidet som en slags pågående samtale som «Why I Wear This Shirt» er kulminasjonen og et høydepunkt av.» 

Innledningsvis setter han ut noen pappfigurer på scenegulvet. 
De er tegninger av blant annet et bord, en person og en hest. 
Ellers er scenerommet helt nedstrippet bortsett fra noen mikrofoner. 
Hiorthøy går med joggesko, olabukse, rødrutete skjorte og et lite trangt paljettskjørt. 
Han er ganske uttrykksløs i både mimikk og kroppsspråk og det fører til at tørrvittigheter oppstår. 

Hvem er han? 
Det kjennes mest nærliggende at han spiller en slags rolle som seg selv der han snakker om blant annet om populærkultur, filmer han liker og iscenesettelse av seg selv. 

Isolasjon er gjennomgående og jeget spør om han like gjerne kan begynne å leve som et dyr siden han ikke har kjæreste eller barn. 

Han snakker på engelsk om tanker han har hatt på ulike datoer. 
På scenen prøver han ut noen enkle bevegelser og inviterer en fra publikum opp på en lek der han skal gjette hvilket dyr hun tenker på. 

Under et sangnummer hvor han lakonisk fremfører en beskrivende tekst minner Hiorthøy litt om Jens Lekman. 

Forestillingen imponerer aldri, verken i det tekstlige eller fysiske. 
Likevel er det noe behagelig og slentrende over de utprøvende bevegelsene og hverdagslige tankene og de enormt store tankene side om side. 
Den er både rar og enkel på samme tid. 

Men foreløpig er det ikke scenekunst som er den kunstformen Kim Hiorthøy har imponert mest med. 
