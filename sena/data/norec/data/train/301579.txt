Hør hva han har puttet i gryta denne gang
Amerikanske Damien Jurado er ujevn, og derfor også spennende. 

ALBUM: 
Du kan være sikker på at Damien Jurado gjør absolutt som han vil. 
Det har han alltid gjort, de siste åra godt støttet av produsent Richard Swift. 
De er brødre i ånden, og elsker å utfordre. 
Eller leke. 

Amerikaneren har alltid vært en søkende artist. 

Derfor kan det også være noe frustrerende å høre et helt album med ham. 

Lyder og substans «Brothers and Sisters of the Eternal Son» er blant hans mer ujevne album, på godt og vondt. 
Her svinger det nemlig fra låter av tvilsom eksperimentell karakter som sklir litt ut, som seks minutter lange «Silver Donna», med hans sedvanlige «hverdagslyder» som ekstra staffasje, til glimrende låter med mye substans. 

Han er aller best når han er nedtonet, som i fantastiske «Metallic Cloud», «Silver Malcolm» og «Silver Katherine» og når han er minimalistisk - alene med kassegitaren i nydelige «Silver Joy». 
Her kommer også den særpregete stemmen hans virkelig til sin rett. 

Særing 
Jeg får lyst til å høre ham akkurat sånn live på en liten klubb, uten forstyrrende elementer. 

Samtidig må det medgis at han er mer interessant når han bretter ut hele lerretet. 

Damien Jurado er for øvrig en skikkelig særing. 
Og særinger liker vi. 

Bonusalbum 
For å understreke det poenget gir han også ut en de luxe-utgave av albumet med et ekstra album som bonus, kalt «Sister», med andre låter og alternative versjoner - og med et damekor! 
Det er kanskje også litt spesielt at fem av ti låttitler starter med ordet silver. 

Velassortert miks I motsetning til jevnere og mer helhetlige «Maraqopa» (2012), består «Brothers and Sisters of the Eternal Son» av en velassortert miks av pop, folk, prog, elektronika og psykedelia. 
Det gjør den mer spennende. 

Og - de gode låtene overskygger de som vil litt for mye, så det som blir stående er et godt stykke musikk fra en herlig annerledes artist. 
