Grenseløs historieforteller
Tom Russell opererer i grenselandet mellom country, folk og tex mex - og mellom USA og Mexico. 

ALBUM: 
Når Tom Russell er på sitt beste, og det er han svært ofte, er det ingen som forteller historier som ham, forkledd som sanger. 
Det er nok derfor mye av det han gjør oppfattes som konseptplater. 

«Mesabi» har enkelte likhetstrekk med hans beste album i så måte, «The Man from God Knows Where», innspilt i Oslo i 1999. 

På «Mesabi» handler historiene blant annet om «When The Legends Die», om «The Lonesome Death of Ukulele Ike», om «Sterling Hayden» og «A Land Called 'Way Out There'». 

Mexico-grensa Tittellåten tar oss til Minnesota, men det er grensa mellom Mexico og USA som opptar Russell mest. 
Han synger «And God Created Border Towns», med Augie Meyers på «whore house piano», og ønsker «Goodnight, Juarez» (med Jacob Valenzuela på mariachi-trompeter og en av countrymusikkens best bevarte hemmeligheter, Gretchen Peters, på vokal). 

Juarez regnes som en av verdens farligste byer, mest på grunn av narkotikatrafikken. 
Den ligger tvers overfor den amerikanske byen El Paso, Texas, på den andre sida av elva Rio Grande. 
Russell har de siste åra bodd i El Paso. 

Gjesteartistene 
Andre prominente gjester på dette albumet, som er variert uten at det spriker, er blant andre Joey Burns og John Convertino fra Calexico, Lucinda Williams, Will Kimbrough, Van Dyke Parks og Viktor Krauss. 

Stilmessig turnerer Russell mellom country og folk og mellom americana og tex mex. 

Krim Samtidig med denne utgivelsen gis også Russells krimbok «Blodsport» fra 1995, med handling fra Oslo, New York, Costa Rica og Mexico, ut i paperback. 
Den er «rappkjefta oversatt av Terje Thorsen», som det så treffende står på coveret, og anbefales sterkt. 
Den også. 
