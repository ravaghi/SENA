«Grinchen» byr på erkeamerikansk jul
Det er bare å stålsette seg: 
Julen kommer enten du liker det eller ei. 

Er du som den gretne Grinchen og synes julen er noe stort tullball? 
Du er ikke alene. 
Med sitt fokus på familieglede og idyll er julen en høytid mange gruer seg til. 

Det tenker ikke innbyggerne i den lille byen som er utformet som et gigantisk pepperkakehus, på. 
I julestria bryr de seg heller ikke om den ensomme, grønne grinebiteren som bor i hulen på toppen av fjellet. 
Grinchen hater julen, og i år bestemmer han seg for ødelegge den for alle. 

God norsk fortellerstemme 

På mange måter er Grinchen USAs svar på Ebenezer Scrooge fra Charles Dickens A Christmas Carol fra 1843. 
Bak Grinchen står Dr. Seuss, en barnebokforfatter som nærmest er en amerikansk nasjonalskatt. 

Det er fortellerstemmen til Per Chr. Ellefsen som redder Grinchen fra å bli en flat og glattpolert filmaffære. 
Han leser fra Morten B. Hellands norske oversettelse, som er gjort spesielt for filmen. 
Her får du de nydelige, varme og småmorsomme rimene som er Dr. Seuss varemerke. 

Her til lands ble mange introdusert for Grinchen via Jim Carreys film How the Grinch Stole Christmas (2000), men allerede i 1966 ble det laget en animert film hvor skrekklegenden Boris Karloff hadde stemmen. 

For Grinchen er jo egentlig et skrekkelig vesen som vil ødelegge for alle. 
Siden dette er en historie med god moral, er han jo innerst inne en enslig sjel. 
Aller helst vil han jo bare sitte rundt bordet og spise julemat sammen med alle andre. 

Glitrer som et glorete julemarked 

Filmen er laget av Illumination Entertainment, som er selskapet bak Despicable Me, Minions, The Secret Life of Pets og Syng. 
Animasjonen er dataanimert, og det gir den et litt sjarmløst preg. 
Men animatørene tar det igjen på mengden julepynt. 
Byen er nemlig like glitrende som det mest glorete julemarked. 

Originalmusikken er stemningsfullt komponert av Danny Elfman. 
En hyllest til Thurl Ravenscrofts gamle «How the grinch stole Christmas» er selvsagt med. 

Filmen tegner et så erkeamerikansk og sukkersøtt bilde av julefeiringen at det nesten fremkaller følelsen av å ha spist for mye julemarsipan. 
Heldigvis er fortellertempoet rolig, og filmen er ikke slitsom eller spesielt masete. 
Grinchen er faktisk ganske sjarmerende, men han hadde nok satt meg på hatlisten hvis han hadde hørt det. 

Grinchen tegner et fint bilde av en ensom sjel som har stått utenfor og bare sett at alle andre har det morsomt. 
Da er det bra at noen til slutt ser igjennom surheten og inviterer den grønne grinebiteren på julemiddag. 
