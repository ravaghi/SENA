Test:Land Rover Discovery 

Land Rover har tatt en gjennomgang av Discovery og oppdatert på viktige områder. 
Sjelen er fortsatt på plass, og nå går det i tillegg unna når man gir gass. 

Land Rover har vært flinke til å holde på fasongen på Discovery. 
Helt siden bilen kom i 1989 har man holdt på en del elementer som skal kjennetegne Discovery. 
Discovery skal se ut som en kasse. 
Det er bra for Norge siden bilen derfor er stor nok innvendig til å bli varebil klasse 2. 
Det er også bra for den innvendige plassen, som er enorm i denne bilen. 
Bagasjerommet er nesten som en liten hybel. 

Videre skal bagasjeluken være asymetrisk (lavere kant på den ene siden). 
Disco skal også ha høyere tak fra B-stolpen og bakover, og sidevinduene i bagasjerommet skal strekke seg helt opp til taket. 

Land Rover har derimot sviktet en av designbudene ved overgang fra Disco 3 til 4. 
Det skal kun være luftinntak på den ene siden foran. 
Nå har de tusket til seg et ekstra luftinntak på venstre side i tillegg. 
Det er mulig det er på grunn av at den nye kraftige dieselmotoren er litt ekstra lufttrengende, men det er feil i forhold til utseendet. 

Discovery ble i utgangspunktet tatt frem med mer kostbare Range Rover som donor. 
Land Rover hadde nok merket trykket fra Land Cruiser, og trengte en billigere modell enn Range Rover. 
Land Cruiser ble lansert på 50-tallet og Toyota-sjefen etter andre verdenskrig har sagt at han synes Land Rover-navnet var så kult at de også ville ha en Land-modell. 
Dette er visstnok grunnen til at land Land Cruiser heter akkurat det. 

Ny motor 

Land Rover Discovery er likhet med de andre Land Rover-bilene forholdsvis tung. 
Vekta bikker over 2,5 tonn og det krever muskler. 
Disco leveres fortsatt med 2,7-literen med 190 hestekrefter. 
Denne motoren leverer 0 til 100 på 12,7 sekunder - noe som i denne sammenhengen er for tregt. 
Den nye motoren som leverer 245 hestekrefter og 600 newtonmeter. 

Det er mer enn nok til å gi den tunge bilen betydelig bedre ytelser og ikke minst gode nok ytelser til at vi kan si at den er sprek. 
Det suser avgårde, og 0 til 100 synker til 9,6 sekunder. 
Det man kan merke seg her er at den store motoren kun koster 35.000 kroner ekstra hvis man velger varebil klasse 2. 
Da sier det seg selv, da blir det stor motor. 

Forbruk ved blandet kjøring er oppgitt til 0,93 liter per mil. 
Det tilsvarer et CO2-utslipp på 244 gram per kilometer. 

Land Rover og Jaguar har utviklet disse motorene sammen, og de sitter også i Jaguar XF og XJ. 
Det finnes også flere effektvarianter. 

Passende navn 

Den nylig testede Ranger Rover Sport lever ikke helt opp til navnet sitt, selv om den har blitt mer sportslig med den nye motoren. 
Discovery derimot, lever godt opp til navnet sitt. 
Dette er jo en bil man kunne tenke seg å bruke hvis man skulle titte litt på verden i form av en biltur. 

Det er dette bilen er laget for, og man er ikke særlig i tvil om at Land Rover mener seriøst at dette er en terrengbil. 

Det ser man for eksempel på vriknotten i midtkonsollen, hvor man kan velge fem forskjellige terrengprogrammer. 
Det starter i normal modus, som går videre til programmene gress/grus/snø, gjørme/hjulspor, sand og stein. 

Må du krysse vann skal det være greit så lenge det ikke blir dypere enn 70 centimeter. 
Det krever imidlertid luftfjæring. 

Terrengprogrammene påvirker motorstyring, hvordan den skifter gir, forhåndsklargjøring av differensialer, nedstigningassistenten, antispinn og bakkeklaring. 
Bilen har luftfjæring med mulighet for å manuelt justere bakkeklaringen. 
Dette er en morsom funksjon som gjør det spennende å sette seg fast. 
Klarer man å komme seg løs, og vil systemene fungere? 

Reduksjonsgir hører også med. 
Land Rover forventer ikke at man skal stå stille heller ved sjalting mellom høy- og lavgir. 
Girspaken må stå i nøytral, men bilen kan trille i 40 kilometer i timen ved skifting mellom høy og lav serie. 
Land Rover har den smidigste løsningen på dette. 

Romslig og komfortabel 

Egentlig liker vi denne bilen bedre enn Range Rover Sport. 
Denne bilen har den samme motoren, så og si de samme ytelsene, men er litt mindre sportslig. 
Til gjengjeld er Discovery mye romsligere i hele kupéen. 
Takhøyden foran er mer enn stor nok. 
Til med på andre og tredje seterad er det luftig og fint. 
Tredje ligger elegant gjemt i bagasjeromsgulvet når den ikke er i bruk, og bagasjerommet på denne bilen er ikke annet enn enormt. 

Komforten i Discovery er herlig, og det krever ikke en gang at veien er er bra. 
Vi kjørte bilen i en periode med skikkelig uvær, og med denne i garasjen går man rett og slett rundt og håper at det aldri blir brøytet en vei igjen. 
Brøytekanter, hull, is og griseri er bare er en sann fornøyelse når man disponerer Discovery. 

Kjøreegenskapene i denne er litt mer svevende enn i Ranger Rover Sport, men ikke på langt nær så duvende som i Land Cruiser. 
Discovery er myk, men kontrollerbar, og vi har egentlig ikke lyst til å ha den noe hardere. 
Dette er slik den skal være. 

Selv om bilen nå går bra, er det fortsatt ikke slik at man har lyst til å kjøre den som en go-kart. 
Man har mye mer lyst til å kjøre over myra i stedet for på veien. 
Det er det den er bygd for, og det takler den. 

Varebil 

Vi kjørte Discovery som personbil, men den finnes også som varebil klasse 2 med grønne skilter. 
Det er ikke pent med grønne skilt, men man sparer omlag 500.000 kroner i avgifter hvis man velger testbilen i toseters versjon. 
Det er det de fleste gjør også. 
Det finnes ikke så veldig mange spennende biler igjen i denne klassen med mulighet for to seter, og vi skjønner at dette er attraktivt. 

Toyota Land Cruiser kommer som varebil både med firesylindret motor i den lille versjonen og V8-motor i den store. 
Den lille starter på 500.000 og den store starter 900.000 kroner. 
I tillegg kommer Mitsubishi Pajero og Nissan Pathfinder. 
Mercedes GL 350CDI starter på 780.000 kroner. 

... eller Porsche? 

På personbilsiden konkurrerer denne bilen med de tradisjonelle SUVene fra Mercedes, BMW og Porsche. 
Porsche Cayenne som mange gjerne forbinder med høy fart på motorveier er også en glimrende terrengbil. 
Vi har testet det selv og ble ganske forfjamset over bra det fungerte. 
Mercedes har også offroadegenskaper med M-klasse. 
Den kan leveres med Offroad Pro-pakke med reduksjonsgir og sperre på senter- og bakdifferensial. 

Land Rover Discovery lever litt i sin egen verden, siden den på mange måter minner om Land Cruiser, men at den i tillegg har den britiske premiumfølelsen. 
Dette er et godt alternativ til tyske biler, som ofte kan virke litt sterile. 

Testbilen koster fra 596.910 kroner som varebil og 1.055.260 kroner som personbil. 
