- Den er blodig, stilisert og vanskelig å trenge inn i
Anmeldelse: 
«Macbeth». 

FILM: 
Justin Kurzels «Macbeth» innevarsles av feberaktige bilder av golde skotske landskaper innhyllet i røyk og tåke. 
Det er en kald og nådeløs verden som drives framover av vold og forræderi, og publikum får aldri noe klart svar på hvorvidt det som utspiller seg på lerretet virkelig finner sted eller kun er en billedligjøring av hovedpersonens (Michael Fassbender) blodtørstige maktbegjær og paranoia. 

To filmer 
Det finnes to måter å se Kurzels film på, og disse vil formodentlig produsere ganske ulike opplevelser. 
For de som kjenner sin Shakespeare er den nok et bidrag til det pågående arbeidet med å videreføre og reaktualisere arbeidene til den største dikteren det engelske språket har fostret — en variasjon over et velkjent tema som er vel så interessant i sin omgang med den opprinnelige teksten som den er som et selvstendig kunstverk. 

For de av oss som derimot ikke kan vår Shakespeare på rams er den først og fremst et stilisert og stemningsfullt drama om skjebne, galskap og vilje til makt. 
Med sine dystre, ugjestmilde landskaper og brutale voldsscener har den åpenbare likheter med Nicolas Winding Refns «Valhalla Rising», og dens deliriske sanselighet og mytiske klangbunn sender tankene hen til Lars von Triers «Medea». 

Ett perspektiv 
Mangelen på et fotfeste i en objektiv virkelighet resulterer imidlertid i at den grunnleggende konflikten mellom skjebne og galskap etter hvert fremstår som mer teoretisk enn reell. 
Det er som om hele filmen smittes av Macbeths resignasjon overfor sitt eget vanvidd, hvilket gjør at den dramatiske spenningen svekkes og volden langt på vei framstår som konsekvensløs. 

Sammen med det krevende språket gjør dette det vanskelig å trenge inn i Kurzels film, som fremstår som en uforløst, men høyst severdig stiløvelse. 
For selv om det finnes mange slående tablåer og sekvenser i denne utgaven av «Macbeth», makter de kun unntaksvis å ta opp i seg de moralske og filosofiske problemstillingene i dramaet de springer ut fra. 
