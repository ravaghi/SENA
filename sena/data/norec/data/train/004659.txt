Ronaldo
Filmen svikter som dokumentar. 

I månedsvis har fotballnerder over hele kloden gått og gledet seg til at Ronaldo-dokumentaren endelig skulle komme. 

Skutt i kinokvalitet og med høye produksjonskostnader så dette ut til å bli et unikt innblikk i livet til en av verdens mest kjente fotballspillere. 
Et kamerateam skulle følge ballkunstneren i 14 måneder og gi oss den definitive sannheten om Cristiano Ronaldo, aka CR7. 

Filmen innfrir dessverre ikke de galaktiske forventningene. 
I løpet av 102 minutter er det lite nytt å melde om personen Cristiano Ronaldo. 

Manglende nærhet 

Jo da, vi får komme på innsiden av husets fire vegger i luksusvillaen hans i Madrid. 
Jo da. 
vi får se Ronaldo vugge sin kjære sønn i søvn om kvelden, vi får se alle luksusbilene han har i garasjen sin, vi får se han dusje i slow motion og vi får se det spesialdesignede restitusjonsbassenget som CR7 har i kåken sin. 

Et fascinerende basseng, for så vidt, der han kan sykle på ergometersykkelen sin under vann (!), men vi får ikke så mye mer. 
Man danner seg et litt tydeligere bilde av CR7 sitt forhold til sin mor, far og bror. 

Messi dukker riktignok opp i en kort sekvens, men Messi snakker mest med sønnen Cristiano Jr. 

Vi møter knapt en eneste medspiller, trener eller motspiller i denne historien. 
Vi møter ingen som ikke er nesegrus i sin beundring av Cristiano. 
Snodig. 

Cristiano vil ikke fortelle oss noe om hvorfor han har en sønn som tilsynelatende ikke har en mor. 
Han sier bare at han alltid har ønsket seg en sønn, men hvordan han har tilegnet seg dette barnet forblir en gåte. 
Han viser ikke frem det man vil se, han viser oss bare det han vil vise frem. 

Han viser frem hvordan han tar vare på sin nærmeste familie, hvordan han og hans superagent Jorge Mendes har kriget seg helt opp til topps i fotballverdenen. 
Han viser oss glansbildet og glamouren. 

I glansen av egen selvbeundring 

Det mest interessante med dette portrettet, er derfor alt det han ikke viser oss. 
Han vil ikke at vi skal bli kjent med hans svake sider. 
Han fortsetter bare sitt uendelige prosjekt med å bygge merkevaren CR7. 
Han vil at vi skal kjøpe drakta hans, og han vil at vi skal kjøpe denne filmen. 

Det skinner gjennom at Ronaldo er en egoist, en businessmann og et produkt. 
For ham er det viktigste i livet å vinne gullballen. 
Det viktigste er å bli best, ikke å skaffe seg venner. 
Han sier det i klartekst selv: 
"Jeg har nesten ingen venner i fotballen og det trives jeg med". 

Cristiano Ronaldo har ingen nære venner i fotballen, ingen nære venner utenfor familien og managementet sitt, og han vil ikke ha det. 
Han vil bli best mulig, og da har han ikke råd til å konsentrere seg om noe annet enn seg selv. 
Fair det, men det blir kjedelig dokumentarfilm av det. 

Filmen svikter altså som dokumentar. 

Den føles konstruert og regissert. 
Den er vakkert filmet og klippet og alt det tekniske er på stell, men filmen gir ikke det den lovet meg i traileren. 

Dette er ikke den definitive sannheten om Cristiano Ronaldo slik vi var lovet, tvert imot, det er den konstruerte historien om den fantastiske CR7 og hans fantastiske familie og hans fantastiske agent. 
