Spillglede for smårollinger
PC-spillet «Henga & Bia» er enkel moro for de aller minste. 

Midt inni skogen bor det to tullekopper, tusenbeinet Henga og fluen Bia. 
Henga og Bia tuller og tøyser hele dagen, og vil gjerne ha med seg små barn på moroa. 

«Henga & Bia» er myntet på de aller minste barna. 
Litt av hensikten med spillet er å lære barna å bruke PC-en på en underholdende måte. 
Gjennom ti små minispill får barna øve seg i å bruke både musa og tastaturet. 

I et spill skal man for eksempel få Henga til å prompe ved å trykke med museknappen, slik at han flyr høyere og høyere. 
I et annet skal man få et orkester til å spille ved å trykke på tangentene på tastaturet, mens i et tredje skal man fargelegge en tegning ved å skyte på figurer med en slags fargeleggingspistol. 

Dette er altså verken komplisert eller utfordrende. 
Det er så enkelt at det fort kunne blitt kjedelig - også for de minste. 
Men det blir det absolutt ikke. 

Alex Rosén får ta mye av æren for dette. 
Han er rett og slett suveren som stemmen til Henga. 
Han er akkurat passe sprø og sjarmerende, og virker ikke påtatt barnslig. 
Gi ham rollen som stemmegiver i noen animasjonsfilmer fremover! 

Den morsomme, fargerike grafikken, den koselige stemningen og den fengende musikken gjør også sitt til at spillet er sjarmerende og underholdende. 
Spillutviklerne har tatt seg tid til å gjøre spillet estetisk og originalt selv om konseptet er enkelt. 
Det skal de ha ros for. 

«Henga & Bia» er et ideelt spill for deg som vil innføre poden i dataens verden på en trygg og uskyldig måte. 
Det følger også en liten bok med spillet, med historier som du kan lese for barna dine på sengen: 
«Henga og Bia - Musa som kunne trylle». 

Dette viser en god holdning - det er viktig å ikke glemme bøkenes verden oppi all teknologien Bravo! 

Norske Artplant har laget spill for de aller yngste. 
Og da går det i promp. 
Se intervju og video fra spillet! 
