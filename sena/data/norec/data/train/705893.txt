Slapt spark til Tinder-kulturen
Nyskilte Isabelle er desperat etter å finne kjærligheten på ny. 
Å følge hennes Tinder-inspirerte partnerjakt er litt morsom, men mest uengasjerende. 

Let the sunshine in 

Originaltittel: 
Un beau soleil intérieur. 
Sjanger: 
Romantisk dramakomedie. 
Nasjonalitet: 
Frankrike 2017. 
Regi: Claire Denis. 
Manus: 
Christine Angot og Claire Denis. 
Skuespillere: 
Juliette Binoche, Xavier Beauvois, Philippe Katerine, Gérard Depardieu. 
Lengde: 
1 time 34 min. 
Aldersgrense: 12 år. 

Drømmen om den Store og Ekte kjærligheten med Den Rette brenner i kunstneren Isabelle. 

På tidsriktig Tinder-vis velger hun en framgangsmåte basert på teori, strategi og dating. 
Det går ikke så bra. 

Filmen om Isabelles opplevelser på datingmarkedet i et kjølig-elegant Paris, er løselig basert på «Fragmenter av kjærlighetens språk» av den franske essayisten Roland Barthes. 
Gjennom små tekster skildres kjærlighetens mange aspekter, fra det første møtet til den store krangelen. 

Første møter blir det mange av for Isabelle. 
Hun forelsker seg ofte, men alltid er det noe som skjærer seg. 
Hvorfor er det så vanskelig å finne den rette, selv når «alle» ønsker det samme på dette markedet? 

Skurrende naivitet 

Juliette Binoche er som vanlig stilig og super som Isabelle. 
Hun spiller henne med en blanding av selvsikker kulhet og kjølig, fransk eleganse, som skurrer litt mot den naiviteten hun opptrer med på sjekkescenen. 
Det er ikke hennes skyld at vi aldri blir annet enn likegyldige betraktere til Isabelles mer eller mindre desperate krumspring på kjønnsmarkedet, med klamme sexcener og samtaler og annet tilbehør. 

For det blir altfor fort uinteressant å følge datingen og Isabelles og venninnenes samtaler om hvem hun skal velge og være, hvorfor og hvordan. 
Det satiriske sparket blir for slapt. 

Herlig spåmann 

Og bryr vi oss egentlig om hvordan det går med Isabelle og kjærligheten? 
Nei. 
Da blir det litt det samme om hun velger å krysse av ønskede egenskaper for den teoretiske kjærligheten istedenfor å følge hjertet. 

Når teorien ikke stemmer med virkeligheten, oppsøker Isabelle en spåmann. 
Noe som resulterer i en herlig og morsom scene med en Gerard Departieu med verdens glatteste og honningsøte tunge! 

Men fortsatt slipper ikke Isabelle solen inn. 
Hun vil heller legge planer. 
