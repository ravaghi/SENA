Når svenskene skrur på sjarmen
JJ: JJ No. 2 

Inkognito-svensker leverer årets fineste ”sval sommerkveld”-lydspor. 

Man kan undre seg hva grunnen til at JJ røper ekstremt lite om seg selv skal kunne være, men sannsynligheten for at det kan skjule seg folk fra andre band i og rundt Sincerely Yours-enklaven (The Tough Alliance, The Embassy, Air France) er vel til stede. 

Det er dog ingen vits i å dvele alt for lenge ved dette anonymitets-kjøret; det viktige her er at JJ No. 2 er en nydelig bunke låter som på mange måter konkretiserer hele den svenske sveve-elektropopscenen ned til de mest vellykkede tjuefem minuttene fra den kanten. 
Dette vil si et imponerende varmtprodusert lydbilde dominert av duvende, elektroniske sydlandske rytmer, strykere og akustiske gitarer. 
Dette med en klangsterk kvinnevokal på toppen. 

Her ved ”From Africa To Malaga”: 

De lefler mye med småkomiske referanser (sistelåten ”Me & Dean” parafraserer Taylor Daynes ”Tell It To My Heart”, de siterer Toto og sampler fra Lil’ Wayne), men det blir allikevel ikke for ironisk. 
Det man i stedet sitter igjen med er et sjarmerende mykt, smellvakkert album fra noen svensker som kommer til å få det vanskelig med å opprettholde anonymiteten når dette får den oppmerksomheten det fortjener. 

Hør hele albumet i Wimp her 
