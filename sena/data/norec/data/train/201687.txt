Rio Karma
Endelig en MP3-jukebox som er litt annerledes. 
Ikke nødvendigvis stappet med funksjonalitet, men brukervennligheten og mulighetene for organisering slår alle konkurrenter. 
Les vår test av Rio Karma! 

Det har etter hvert blitt mange harddiskbaserte MP3-jukeboxer å velge mellom, og det er desto hyggeligere å få teste en som ikke prøver å etterligne iPod, men velger å gå sine egne veier. 

Førsteinntrykket er at Rio Karma ser annerledes ut: 
Den er liten, men ganske tjukk, og har en form som ikke ligner noen andre spillere. 
Den veier bare 169 gram. 

Det er temmelig få knapper på spilleren, mesteparten av funksjonene utføres med en rød joystick som kontrollerer både menyene og avspillingen av musikk. 
I tillegg er det et hjul overfor som blant annet brukes til å spole gjennom sangene. 
Spilleren har også en stor, klar skjerm som viser all informasjonen om låten du spiller for øyeblikket. 

For å kunne bruke spilleren må du faktisk installere den medfølgende programvaren, det er ingen mulighet til å bruke Karma som en egen harddisk der du kan lagre andre typer filer (eller, det er mulig, men det forutsetter at alle maskiner du har tenkt å koble den til har det samme programmet installert). 
Heldigvis er Rio Music Manager et ganske brukervennlig og ukomplisert program, så vi var i gang med å overføre filer i løpet av få minutter. 

Nettverkstilkobling 

Når vi utforsket spillerens eske, fant vi noe interessant. 
Rio har en dokkingsstasjon som først og fremst lyser blått, og dessuten har linjeutganger og nettverkstilkobling. 
Du trenger ikke å dokke spilleren hvis du bare skal lade den opp eller overføre filer, men når du setter den i stasjonen, kan du plutselig bruke den som en MP3-server for ditt nettverk, for eksempel. 
Eller bruke linjeutgangene til å koble den til stereoanlegget. 
Til overføring bruker forresten Rio USB 2.0-standard, som sørger for solid hastighet. 

Brukervennligheten er meget høy. 
Menyene er satt opp slik at de viktigste funksjonene er lett tilgjengelige, men graver du dypere i systemet, oppdager du at du kan stille inne på omtrent hvert aspekt av spilleren. 
Hovedmenyen lar deg velge avspillingsmodus 
 du kan søke etter artist, album, årstall og så videre, og du kan sette opp spennende spillelister med en funksjon kalt Rio DJ. 
Rio DJ velger selv låter, for eksempel blant spor du ikke har hørt på i løpet av de siste månedene, blant de låtene du har spilt mest den siste tiden eller de låtene du sist har overført. 
Det er en svært kul funksjon, med mange innstillingsmuligheter. 

Du kan naturligvis justere lydinnstillinger, og velge mellom en del forhåndsdefinerte oppsett eller stille inn nivåene selv. 

Kraftig sak 

Lydkvaliteten i seg selv er svært god, og de medfølgende øreproppene leverer bra, selv om lyden fra disse ikke er helt perfekt. 
En ting vi bemerket oss er at Rio Karma spiller høyt! 
Vi har knapt hørt en bærbar musikkspiller med så mye kraft i seg. 

Rio støtter alle de viktigste musikkformatene i dag: MP3, WMA, Ogg Vorbis og FLAC. 
Enda en fordel er at batterilevetiden på Karma er imponerende  i ca. 15 timer kan du høre på musikk, noe som er det dobbelte av hva iPod klarer å prestere. 

Karmas styrker er den flotte lyden og de utrolig praktiske mulighetene for organisering og oppsett av spillelister. 
Spilleren savner imidlertid ekstrafunksjoner som FM-radio og opptak, noe vi føler for eksempel iRiver stiller meget sterkt på. 
Men hvis du klarer deg uten disse, får du en romslig, meget brukervennlig, solid og liten MP3-jukebox. 
Som i tillegg har innebygd Ethernet-tilkobling. 

Vi er imponert over Karma og dens muligheter, og anbefaler den på det sterkeste til alle som klarer seg uten radio og opptak. 
For ellers er denne spilleren tilnærmet perfekt, og koster ikke så avskrekkende mye heller (3895 kroner hos Battery Store). 
