Stille på sjøen
Omslaget på debutalbumet fra We Are Catchers viser et rolig hav. 
Slik lyder også musikken. 
Den har ikke så rent lite til felles med Beach Boys' Dennis Wilsons soloalbum "Pacific Ocean blue" fra 1977. 

We Are Catchers er også et soloprosjekt, selv om Peter Jackson fra Liverpool blant annet har fått hjelp fra eks-Coral Bill Ryder-Jones. 
Vokalen ligger i bakgrunnen, lik koringen på gamle Beach Boys-plater. 
Et fremtredende piano og en trist tamburin gir et melankolsk preg, som en følelse av noe vakkert vi har mistet på veien. 
Selv når det friskner til i "Tap tap tap", blir det aldri noe hurra-meg-rundt. 

Beste spor: 
"Tap tap tap", "If you decide", "Over the hill", "Thousand steps". 
