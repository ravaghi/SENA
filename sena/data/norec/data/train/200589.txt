TEST:Fornyet Toyota Avensis 

Toyota Avensis har blitt en bedre bil. 
Men er det nok i forhold til konkurrentene? 

Toyota Avensis tronet i tidligere tider på toppen av den norske registreringsstatistikken. 
De siste årene har riktignok VW Golf overtatt den plassen, men Avensis lå fortsatt på annenplass i 2009, etter introduksjonen av den nye modellen vi kjenner i dag. 

Nedgang i salget 

I 2010 hadde den romslige mellomklassebilen fra Toyota fortsatt pallplass og fikk bronsemedalje på Opplysningsrådet for Veitrafikkens statistikk over nye registrerte biler. 
Men i 2011 ble det bare sjette plass. 
I januar 2012 har den dalt ned til en 12. plass uten at det går an å ekstrapolere etter salget i én måned. 
Nå er det nemlig håp om nytt oppsving. 

Optimisme 

For det første har effekten av Tsunamien og oversvømmelsene i Thailand begynt å gi seg. 
Videre reduseres også etterhvert effekten av lanseringen av den fornyede VW Passat som ble lansert høsten 2010. 
I tillegg, og det er vel den viktigste årsaken til at det er lov å håpe på en forbedring av markedsandelen, har modellen selv fått en omfattende midtlivsoppgradering. 
Dette er vår første test av Avensis på norske veier siden denne ble gjennomført. 

Eksteriøret: 

Design à jour 

Designen er det relativt sett gjort lite med, men fronten er oppdatert med nye lykter og redesignet grill og støtfanger. 
Vi synes grepene som er tatt har vært gode, og de gir unektelig bilen et litt sintere uttrykk: 
Bilen ser bredere og lavere ut, og helheten virker mer harmonisk. 
Hekken har også fått gjennomgå og har nå et mindre "rotete" utseende. 

Dieselandel ned 

Toyota er av produsentene som globalt har mer tro på bensin enn på diesel, og også her i landet forfekter de langt på vei det synet. 
De tror eksempelvis at av de 4.100 Avensis de håper å selge i løpet av året, vil 60 prosent være dieseldrevne. 
Så langt i år viser denne andelen seg å være enda lavere. 
Dette i forhold til en generell dieselandel i markedet som lå på rundt 75 prosent i fjor - ned mot 70 prosent i januar i år. 

350.000-kronersklassen 

Det er allikevel en dieselversjon vi har testet her - og "naturligvis" en stasjonsvogn. 
Dette er jo karosseritypen som velges av et overveldende flertall av kjøperne i denne kategorien - anslags 85 prosent i Avensis' tilfelle. 

Testbilen var en 2.0 D-4D Executive med 124 hestekrefter - og manuell girkasse. 
Den meget velutstyrte testbilen har en pris på 346.500 kroner før frakt, leveringskostnader og de andre "sure ekstrautgiftene". 
De som vil ha automatgir må for øvrig vende seg mot det større motoralternativet 2.2 D-CAT med 150 hestekrefter. 
Den koster fra 396.000 kroner, så da bikker man 400.000 med ekstrakostnader. 

For øvrig koster Avensis stasjonsvogn med denne dieselmotoren fra 300.000 kroner. 
Rimeligste Avensis er Comfort-versjonen med 1.6 bensinmotor på 132 hestekrefter, som starter på 269.000 kroner. 

Mer tidsmessig interiør 

Bilen har samme gode plassforhold som før, og de samme smarte og praktiske løsningene - som de var tidlig ute med, men som brer stadig mer om seg blant stasjonsvognene i mellomklassen - eksempelvis forvandlingen fra fem- til toseter med flatt lastegulv med et enkelt håndgrep. 

Se bilder av interiøret her: 

For øvrig merkes raskt forbedringer når det gjelder materialvalg og et lett oppdatert dashbord og instrumentpanel. 

Ikke alt like smart 

Vi snakker ikke om noen revolusjon, men om av en del endringer som tilsammen gjør bilen mer tidsriktig. 
Det er likevel fortsatt noen detaljer å sette fingeren på: 

Den lite helhetlige belysningen i instrumenteringen er ett eksempel, og fortsatt er materialkvaliteten litt varierende. 
En upraktisk detalj som henger igjen er at hendelen til det elektroniske håndbrekket er skjult av rattet. 

Og når vi først snakker om rattet: 
Vi skulle gjerne ha sett at det lot seg trekke lenger ut enn det som er tilfellet. 
Ikke alle testere har bitt seg merke i det - det kommer litt an på den individuelle sittestillingen samt lengden på beina i forhold til overkroppen. 

Totalt sett er likevel interiøret trivelig og oversiktlig: 
Ergonomien er på det jevne og kvalitetsfølelsen er utvilsomt blitt hevet, uten at den kan sies å ha forbigått de tøffeste konkurrentene i klassen. 

Romslig og praktisk 

Vi har tidligere fremhevet de gode plassforholdene i Avensis. 
Det er romslig både foran og i baksetet, hvor tre voksne kan sitte greit, selv om midtsetepassasjeren som vanlig blir "taperen" på komfort. 
Setene er for øvrig blitt bedre å sitte i, med forbedret sidestøtte. 

Sittestillingen er også noe høyere enn i en del av konkurrentene. 
Vi konstaterer at dette er et av de meget romslige alternativene for barnefamilier som ser etter en praktisk stasjonsvogn i mellomklassen, og den kan fint romme for eksempel storvokste voksne foran og for- eller bakovervendte barneseter bak. 
Bagasjerommet er meget romslig - og oppleves hakket større enn de oppgitte 543 oppgitte literne (VDA-norm). 

Barnefamilien i fokus 

Etter tilbakemeldinger fra lesere etter tidligere tester av familiebilene vil vi gå litt nærmere inn på barnefamilienes behov og i hvilken grad de blir tilfredsstilt av denne typen bil - og da i dette tilfellet Avensis. 

Vi kan ikke begi oss ut på spekulasjoner om hvor godt den vil passe for individuelle behov - eksempelvis den relativt sjeldne konfigurasjonen med tre barneseter det være seg en miks av for- og bakovervendte seter eller tre av den ene eller andre typen. 
I tillegg kommer problematikken med barnevogn(er) i bagasjerommet. 
Dette beror i for stor grad på typen av sete, hva man ellers laster bilen med og for øvrig størrelsen på de andre i bilen. 

Enda mer plass? 

Men som hjelp til de som trenger mer veiledning på det punktet henviser vi til denne listen som indikerer hvilke biler som kan ta tre barneseter, hvilke som kan det i enkelte tilfeller og hvilke som ikke kan det. 
På generelt grunnlag er erfaringene til de i redaksjonen som er/har vært familiefedre og -mødre, at de best egnete alternativene er større fleksibiler (Type Ford S-Max, Peugeot 5008 og lignende) eller enda heller flerbruksbiler (VW Sharan eller Ford Galaxy), og minibusser à la VW Caravelle/Multivan. 
Det er denne typen biler som er den beste løsningen når førsteprioritet er plass til små barn med barneseter, barnevogner og mye oppakning ellers. 

Mer økonomisk dieselmotor 

Motoren er heldigvis akkurat slik den bør være i denne typen bil, og med det mener vi at den er tilstrekkelig sterk, og har godt med seigdrag. 
Det dreier seg om en toliter i D-4D-serien, som er godt kjent fra tidligere - men også her er det tatt grep: 
Den er blitt mer bunnsterk samtidig som den er blitt mer økonomisk. 
Maksimal effekt er 124 hestekrefter og dreiemomentet er 310 newtonmeter. 

Et ankepunkt mot motoren tidligere har vært mangelen på drag ved lave turtall. 
Den er fortsatt ganske tom helt nederst i registeret, men heldigvis ordner det seg fint fra cirka 1.300 - 1.400 omdreininger. 
Det kommer av at maksimalt dreiemoment nå er tilgjengelig 400 omdreininger tidligere (Nå: 1.600 o/min), og det er tilnærmet på topp fra 1.400 til 2.600 omdreininger. 

Forbruket og utslipp skal ha blitt kraftig redusert - til 0,45 liter per mil respektive 119 gram CO2 per kilometer. 
Under vår test fant vi det i praksis mulig å komme ned mot 0,5 liter per mil ved pen kjøring, men det skulle mye til å komme særlig over 0,6. 
Ved økonomikjøring under gode forhold vil vi tro det er mulig å nærme seg de oppgitte tallene, men de fleste vil nok - som i de fleste tilfeller - konstatere høyere tall enn de som er oppgitt. 

I og med at motor, girkasse og gasspedal nå har helelektronisk forbindelse, gir det bedre respons på gassen enn før, samt mindre risiko for kvelning. 
Dette fører oss naturlig over til den forbedrede kjøreopplevelsen. 

Kjøreopplevelsen også bedre 

Det ble annonsert ved lanseringen av 2012-modellen Avensis at understellet var oppgradert. 
Det har fått nye dempere, nye og mykere foringer og større stabiliseringsstag bak. 
Det er tilkommet flere sveisepunkter og rammen foran er avstivet. 
Til sammen gir dette en bil som føles samtidig kvikkere å kjøre og mer komfortabel. 

Et ankepunkt tidligere var en viss følsomhet for små ujevnheter i veibanen. 
Disse blir nå mer effektivt filtrert bort. 
Avensis er nå en komfortabel bil og lydnivået er redusert - dette gjennom mer isolering og støydempende tiltak. 

Kjøreegenskapene er ikke tilnærmet sportslige som på en Ford Mondeo, men det er heller ikke noe folkekrav i dette segmentet. 
De er derimot betryggende og stabile, hvilket er viktigere. 
Samtidig er de skarpe nok og bilen tilstrekkelig svingvillig til at bilen responderer bra også ved aktiv kjøring. 
Bilen ligger flatere i svingene. 
Rattutvekslingen er blitt noe kjappere - fem prosent, presiserer produsenten, og servoen er oppgradert. 
"Nøytral" er ordet som ligger nærmest sannheten, det betyr at man har nådd et meget godt kompromiss mellom komfort og kjøreegenskaper. 

Skulle vi finne en ting som trekker ned på kjøreopplevelsen måtte det være den lange vandringen på kløtsjpedalen, som kan gjøre at man blir noe sliten i venstrebenet hvis det må gires ofte. 

På det jevne - pluss 

For å oppsummere: 
Som vi ser har Avensis på de aller fleste vesentlige punkter blitt en bedre bil. 
Når det gjelder plassforhold og praktiske aspekter har det riktignok ikke skjedd så mye, men der var den også allerede veldig bra. 

I mellomtiden har imidlertid nivået i klassen blitt hevet, og Toyota Avensis peker seg ikke ut på noe felt som noen klar vinner. 

Mange gode konkurrenter kjemper om kundenes gunst, og blant de mest aktuelle vil vi nevne Peugeot 508, Hyundai i40, VW Passat, Ford Mondeo, Mazda 6 og til en viss grad Volvo V70. 

Prismessig er Toyota Avensis absolutt konkurransedyktig i dette segmentet, og man kan regne med god annenhåndsverdi takket være et rykte for driftssikkerhet som fortsetter å hefte ved Toyota-merket. 

Onde tunger vil ha det til at så mange kjører Toyota fordi så mange ikke interesserer seg for bil. 
Etter våre kjøreturer med den fornyede Avensis er vår påstand at dette langt på vei er urettferdig: 

Det går nemlig helt fint å ha interesse for bil og kjøpe med hode og hjerte samtidig, i hvert fall i denne kategorien. 
Og da har Avensis en åpenbar plass på handlelisten. 

Det blir et "erke-terningkast fem". 

*Denne saken er tidligere publisert 9/2-2012. 
