To helt vanlige superstjerner
Etter låtene, albumene, konsertene, biografien, kalenderen, capsen og penalet, var selvsagt Marcus & Martinus-filmen uunngåelig. 
Og "Sammen om drømmen" gjør akkurat det et slikt produkt er ment å gjøre: 
Den lar fansen komme litt nærmere sine idoler og den gjør en brennhet merkevare enda litt hetere. 

Timingen kunne neppe ha vært bedre. 
Regissør Daniel Fahre har fulgt tvillingene Gunnarsen fra de som tolvåringer gikk inn i platestudio til de to år senere kunne krones til konger av norsk pop i Oslo Spektrum. 
Og han har filmet dem like mye på privaten som på jobb. 

Nettopp kontrasten mellom tilværelsene som popstjerner og som vanlige guttunger, er det filmen får mest moro ut av. 
I det ene øyeblikket opptrer Marcus & Martinus for titusener på VG-lista Topp 20, i det neste bedriver de stotrende høytlesning foran klassen hjemme i Trofors. 
Gnisningene som bygger seg opp mellom de to, fremstår derimot som en dramaturgisk konstruksjon. 
En film må jo ha litt konflikt også, synes Fahre å ha tenkt. 

Det viktigste inntrykket man blir sittende igjen med, er likevel at Marcus & Martinus er akkurat det de hele tiden har gitt seg ut for å være: to ordentlig sjarmerende, positive og greie gutter. 
