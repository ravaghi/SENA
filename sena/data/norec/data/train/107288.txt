Tamme villdyr
Regi: 
Eric Darnell, Tom McGrath. 
Am. animasjon. 
For alle. 
Norske stemmer: 
Ane Dahl Torp, Bård Tufte Johansen, Christoffer Staib, Robert Stoltenberg. 
Amerikanske stemmer: 
Ben Stiller, Chris Rock, David Schwimmer, Jada Pinkett Smith. 

Småhyggelig, men litt tamt, om dyreparkdyr og deres forvirrede opplevelser i villmarken. 

Alle som har sett Lars Monsen streve seg gjennom villmarken, vet hvor slitsomt det er. 
I «Madagaskar», Dreamworks sensommergave til barna, er villmarkslivet snudd på hodet. 
Hvordan går det når en gjeng sofistikerte newyorkere (altså «villdyr» fra metropolens Zoo) brått havner i den frie natur på Madagaskars fargesprakende sletter? 

I møtet med den ville natur blir de usikre - og oppfører seg delvis som en gjennomsnittlig Robinson-deltager. 
Hvilket innebærer forvirring, litt spenning, glede, sjalusi og mye krangling. 

Greit nok, dyrene har en viss sjarm, og er tidvis morsomme. 
De norske stemmene fungerer OK, med Robert Stoltenberg klart i føringen som selvopptatt kongelemur. 
I originalversjonen er Jada Pinkett Smith en mer soul-preget flodhest enn Ane Dahl Torp i den norske dubbingen. 

Men selve historien er ganske så tynn. 
Det starter friskt, men episodene og hendelsene i det fri er ikke særlig oppfinnsomme. 
For de yngste tilskuerne holder det kanskje at dyrene er søte, men magien og dramatikken vi har sett i senere års animasjonsfilmer, mangler. 
Og midtveis er det som om man ikke helt vet hvordan dette villmarkseventyret skal avrundes. 
Litt skuffende for oss som er blitt animasjons-bortskjemte de siste årene. 
