Dagsland fikk oss til å glemme jula
Midt mellom alle julekonsertene har Sigvart Dagsland valgt å avslutte sin høstturné på Sørlandet. 
I kveld var det Kristiansand sin tur, og den velkjente artisten ble møtt av en nesten fullsatt konsertsal i Kilden. 

Den 51 år gamle musikeren fra Stokka i Stavanger er blant Norges mest kjente stemmer og gav selv ut juleplaten «Jul» sammen med sin kone Karoline Krüger i fjor. 
I år har han kommet med de to singlene ”Røst” og ”Anna” og avslører planer om nytt album om et halvt års tid. 
Han har også vært aktuell som deltaker i tv-serien ”Hver gang vi møtes” i år. 

Konserten starter rolig med «Et rom i huset», før det går opp i tempo og intensitet med låten «Forandring». 
I kveld har han med seg Torjus Vierli på keyboard og vaskeekte trommemaskin fra 80-tallet, Ingelin Norheim på gitar, Tor Egil Kreken på bass og Jango Nilsen på trommer. 
Alle er med på klokkerene koringer og selv tar han noen turer bort til flygelet iblant. 
Stemmen hans er ikke alltid like stødig og sprekker noen ganger i høyden, men ellers er lydbildet nærmest perfekt. 

Mellom sangene viser Dagsland seg å være en skikkelig entertainet, og mens bandet spiller bakgrunnsmusikk får han publikum til å le av sine små fortellinger. 
Han inkluderer band og publikum og under låtene gir han rom for de dyktige musikerne i bandet til å briljere. 

I starten på julestress-tiden var det godt å roe helt ned med noe helt annet. 
Nydelige «Sangen om glede» fikk hjertet ned i hvilepuls, hans humoristiske påfunn fikk oss til å glemme all julestria og «Stemme for de stemmeløse» får rockefoten i gang. 
Vi får også høre hans versjon av Alexander Rybak sin «13 Horses» og hans medt kjente ”Ka e du redd for”, ”De Umulige” og «Alt eg såg» 

Selv om publikum var litt tamme i løpet av konserten, ble det selvfølgelig trampeklapp og ekstranummer. 
Dagsland leverte en helhetlig bra konsert og det virket som at publikum koste seg i hans selskap denne fredagen før advent. 
