Nissan e-NV200:Et smart elbil-kjøp 

Dette er kanskje ikke den første elbilen du har lyst på, men det er den første du trenger. 

Det ble mange vinnere og tapere i bilåret vi akkurat har lagt bak oss. 
Men det er ingen tvil om at elbil-salget fosser framover. 

Fjorårets salgsøkning ble på hele 129,5 prosent (18.090 biler kontra 7.882 i 2013). 

Mest ettertraktet var igjen Nissan Leaf, men vi har her valgt å teste ut den langt mer praktiske storebroren med samme drivlinje. 

Men pen kan ingen beskylde e-NV200 for å være. 
Den ser ut som en varebil, noe den i utgangspunktet også er. 

Lavt tyngdepunkt 

Det medfører et understell beregnet for tung last, som igjen gjør at den oppleves noe humpete uten last. 
Nå veier riktignok batteripakken 270 kilo, og er plassert under gulvet mellom akslingene. 
Det gir lavest mulig tyngdepunkt og hjelper litt på det som i utgangspunktet er primitive kjøreegenskaper sett med personbiløyne. 

Men slike ulemper blir av mindre betydning når du først blir kjent med bilen. 
For den har mange andre gode sider som veier opp. 
Er du ute etter en familiebil vil du komme til å dåne av den praktiske fortreffeligheten. 

Foran er sittestillingen akseptabel, men et noe liggende ratt understreker buss-følelsen de nevnte kjøregenskaper allerede har sladret om. 
Materialfinish er milevis unna Mercedes-nivå, hvor du nå til og med får duft i interiøret, likevel er det rikelig med utstyr i den ene modellvarianten av e-NV200 som selges i Norge. 

Du får blant annet varme i rattet, nøkkelfritt system, ryggekamera, bluetooth, Carwings (app som lar deg overvåke og styre flere av bilens funksjoner) og navigasjon. 
DAB-radio kan ennå ikke leveres, men Nissan tilbyr adapter som sikrer digital radio. 

Baksetet er perfekt for småbarn. 
De sitter høyt, men ikke så høyt at du må strekke deg for å ta dem inn og ut av barneseter. 
Bagasjerommet er et høydepunkt som rommer intet mindre enn totalt 3.100 liter når du vipper baksetet fram. 
Det er en varebil verdig og tvillingvogn, tørketrommel, IKEA-flatpakker og det meste annet du kan finne på å drasse med deg går rett inn. 

Ettersom bilen i tillegg har elmotor, er det bare å smile av all tiden du tjener ved å kjøre i kollektivfeltet og pengene du sparer ved å lade batteri kontra fylle en drivstofftank. 

Men kulde gir store utfordringer 

For i vinterlandet Norge møter enhver elbil to bitre utfordringer. 
Det ene er alle motbakkene og det andre er kulde. 

Oppgitt rekkevidde er 17 mil, men Dinside har tidligere fortalt hvordan kulde kan halvere rekkevidden. 

Ved fire minusgrader med blandet kjøring holdt det til kun 6,7 mil. 
Det er helt kritisk ille! 
Særlig om dette er tiltenkt oppgaven som eneste familiebil. 

Undertegnede endte med å utføre OL-floka fra 1994 på parkeringsplassen for å holde varmen mens hurtigladeren fylte opp batteriet på drøye 30 minutter. 
Takk og pris var det ingen vitner! 

Leit nok er det bare å konstatere at de aller fleste hurtigladerne nå koster penger. 
Det kan være store prisforskjeller, men du bør enkelt finne en til rundt 100 kroner. 

Og når rekkevidden ikke en gang strekker seg til 10 mil en typisk norsk vinterdag, betyr det faktisk at elbilen er langt dyrere i drift enn en dieselbil. 

Derfor er det avgjørende at du lader på steder du kan og planlegger kjøringen på forhånd. 
Bomturer kan fort svi, for å si det sånn. 

Hyggelig pris 

Er du flink til å tilpasse deg og ikke er avhengig av mer enn 10 mils rekkevidde daglig, kan dette likevel være et kupp. 
I forhold til lillebror Leaf og e-Golf får du her et hav av plass. 

Utstyrsnivået er rimelig greit og kampanjeprisen på 239.900 kroner er direkte hyggelig, særlig om du måler den mot Tesla. 
Ettersom motoren yter de samme 109 hestene som i Leaf, merker du at den her har mer tyngde å dra på. 
Det er likevel nok av krefter i hverdagskjøring opptil 70 km/t. 

Et stort minuspunkt er at elbilen ikke kom særlig godt ut i krasjtest i EuroNCAP, der den kun oppnådde tre stjerner. 

Konkurrenter har den få av, faktisk kan vi kun nevne Renault Kangoo Z.E. Maxi tilgjengelig fra 204.000 kroner. 
Den har identisk rekkevidde som e-NV200, men kun 60 hestekrefter gjør at den trenger hele 22,4 sekunder fra stillestående til 100 km/t. 
Det er treigt! 
Utstyrsnivået matcher heller ikke japaneren. 

Summa sumarum er Nissan e-NV200 en bil du fort blir glad i tross sine åpenbare svakheter. 
Den er i basis en varebil, noe som setter en annen standard for kjøreegenskaper og komfort. 

Dessverre er ikke rekkevidden vinterstid bra nok og resultatene fra krasjtesten til EURONCAP er skumle. 
Det medfører solide trekk på terningen. 
Men som bybil, for kortere familieturer og store handleturer er den helt prima. 
