Delock Converter USB 3.0 med SSD
Mobile disker er et risikoprosjekt. 
Her er et alternativ. 

Det finnes mange små 2,5-tommers harddisker i praktiske og tiltalende kabinetter, ofte omtalt som portable harddisker. 
De er greie å ta med seg i veske eller lomme når man vil ha større datamengder tilgjengelig enn det er plass til på en minneplugg. 

Noen bruker også slike disker til sikkerhetskopiering, og bærer den med seg for sikkerhets skyld. 

Dette er vel og bra - så lenge de virker. 

Skjøre saker? 

Selv om det ytre formatet virker praktisk og svært håndterbart, på samme måte som en mobiltelefon, så er innmaten ikke alltid like praktisk. 
Det er svært små toleranser i en liten harddisk og det er grenser for hva den tåler. 
Selv om spesifikasjonene tyder på at de tåler ganske harde påkjenninger vinner den harde virkelighet ganske ofte over konstruksjonen. 

Et godt alternativ 

Et langt bedre alternativ er en SSD. 
Her er det ingen bevegelige deler, og du skal bruke vold for å kunne ødelegge den. 
De kommer også ferdig i kabinett, ingen elektroniske komponenter ligger åpne, slik som på harddisker. 

Det eneste du trenger er en fleksibel og rask tilkobling som lar deg utveksle data over alt. 
Da er det USB 3.0 som peker seg ut som en soleklar vinner. 

Den praktiske siden kan løses veldig greit, i form av et adapter. 
Tilkoblingen for SSD er SATA, som er så viselig innrettet at det bare er å smekke på en dobbeltkontakt for både strøm og data. 
Med den raskeste og nyeste utgaven SATA 6 Gb/sek håndteres selv de raskeste lagringsmedier. 
I den andre enden har vi altså USB 3.0 som kan håndtere inntil 5 Gb/sek. 
Dessuten fungerer den også på USB 2.0 for full kompatibilitet, men langt lavere ytelse. 

Hvor raskt er det? 

Vi tok fram den nyeste Plextor SSD M3 Pro som vi nylig har testet og koblet den til SATA/USB 3.0 adapteret fra Delock. 

Måleresultatene viser tydelig at overføringshastigheten er opptil flere ganger så rask som en roterende 2,5-tommers disk, avhengig av rotasjonshastighet og kapasitet. 

Den er ikke like rask som direkte kobling, konverteringen mellom USB og SATA krever sitt. 

Men det er ingen tvil om at denne løsningen er super for bærbar lagring. 
I tillegg kan den også brukes på roterende disker i alle størrelser, praktisk hvis du skal kopiere data fra eldre, arkiverte 3,5-tommers harddisker uten å måtte åpne den stasjonære PC-en. 
Da trenger du mer strøm, og bruker inngangen til en ekstra strømforsyning, som følger med. 

Ytelsestester: 

Konklusjon 

Selv om det er en del tap i hastighet sammenlignet med tilkobling direkte til SATA 6Gb/sek er ytelsen likevel overlegen alle andre eksterne løsninger. 
Dessuten er vårt eksempel langt sikrere enn en mekanisk disk. 
Sørg imidlertid for å oppbevare den i en antistatisk pose, slik den ble levert. 

Prisen er rundt 300 kroner. 
Produktet skal være på vei ut i butikkene i skrivende stund. 
