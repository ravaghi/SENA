Blek svenske, solbrun pop
Sommerhet elektropop som nok engang viser at Sverige er nærmere Balearene enn resten av Skandinavia. 

Som halvpart av Göteborgs definerende elektronikaduo The Tough Alliance har Eric Berglund gjennom tre album vært med på å forme svensk undergrunnspop – ikke bare som artist, men også via etiketten Sincerely Yours, som sammen med Service antakeligvis er Europas mest innovative tumleplasser for balearisk-duftende artister som The Embassy, JJ, Air France og Lake Heartbeat. 

CEO er en naturlig solodebut fra Berglund i så måte, og White Magic kunne uten større problemer ha kommet ut under TTA-navnet; nyanseforskjellene er: enda større fokus på refrengene, en produksjon som synes mer avrundet i kantene og en mer positiv vibb rundt hele albumet. 
Tilbake står et kledelig stykke myk sommerpop der Berglund ikke har vært redd for å bli for søtlig. 
Den p3-listede ”Illuminata” er et godt eksempel i så måte, der et lystig synthriff og et ABBA-aktig vers gjør den til albumets mest umiddelbare popøyeblikk, tett fulgt av ”Love And Do What You Will”, som tidvis er farlig nære Ace Of Base i rytmikken, men som med en hårsbredd holder seg på riktig side. 
Singelen ”Come With Me” er også et utmerket eksempel på Berglunds øre for lekker produksjon og melodier med smak av salt sjøsprøyt: 

Man kan godt kritisere CEO for ikke å finne opp kruttet på nytt, og det er ikke nødvendigvis mye melodisk nybrottsarbeid som utføres her; forskjellen er i detaljene, og spesielt de perkussive sådane (min favoritt er "sverd-ut-av-slire"-lyden på "No Mercy") og passe jålete og pompøs produksjon med svulmende synther og tjukke basslyder - som igjen fremhever Berglunds enkle, men lettlikte melodier. 
Det er også mulig å henge seg opp i at han, med seksti års stolt svengelsk tradisjon bak seg, uttaler ”cheap love” som ”sheeeeep love”, men dette får man rett og slett tåle. 

Til tross for sin korte lengde (tikker inn på litt over eller under halvtimen, avhengig av om du tar med ekstrasporet, "cover"-versjonen av salmen "Den Blomstertid Nu Kommer"), rekker White Magic å sette sine spor i sommervarmen - lagre under "sval pop fra blek svenske". 
