Avansert og nydelig
Hvor bra er Xbox 360-versjonen av «Ghost Recon: 
Advanced Warfighter»? 
Jo, jeg har faktisk et veldig bra eksempel på akkurat det. 

Forrige helg hadde jeg en kompis på besøk. 
Han trengte hjelp med «Ico», men det er en helt annen historie - en veldig pinlig en sådan, for ham altså («Hva? 
Kan man svinge på kjettingen??»). 

Det gikk ellers i «Ghost Recon: 
Advanced Warfighter», det tredje spillet i en taktisk skytespillserie som med sin fokus på taktikk og strategi, har fått mange entusiastiske tilhengere. 

Med mer maskinkraft å utnytte og den visuelle forbedringen på Xbox 360, har spillet fått en nesten hypnotisk tilstedeværelse. 
Den økte graden av realisme, det at musikken er helt fraværende (selv om du kan velge å skru den på) og en særdeles troverdig Mexico City-ramme - alt i HDTV-kvalitet - gjør mye med innlevelsen i denne typen spill. 

Noe som fikk Stefan, kompisen min, til å komme med det ene gledesgispet etter det andre mens han tilkalte forsterkninger fra Apache-helikoptere, skjøt fiender med snikskytterrifle, hang ut av sidedøren i et helikopter med mitraljøse og sprengte stridsvogner og bunkere. 

Det ble ikke færre gledesutbrudd da han oppdaget de mange cooperative- og flerspillermulighetene i spillet, både i egen stue og over Xbox Live. 

Men det var flere enn Stefan som satt med gåsehud, jeg hadde definitivt høy puls selv. 
Til tross for at det finnes svært mange taktiske skytespill der ute, makter dette spillet å levere en fjellstø opplevelse som oppfattes som både frisk, ny og unik. 

Mye av æren for dette må det glimrende kontrollsystemet og de mange taktiske mulighetene det gir, ta på seg. 
Det å kommandere medsoldater, sende ut droner for å se etter fiender, tilkalle bistand fra kamphelikoptere og å i det hele tatt utnytte omgivelsene dine for å få et taktisk overtak, er noe «Ghost Recon: 
Advanced Warfighter» gjør bedre enn de fleste. 

Ikke fordi det er så inni granskauen avansert i seg selv, men fordi det er avansert UTEN å være uoverkommelig. 

Resten av æren kan Xbox 360 gjerne få på sin kappe. 
«Ghost Recon: 
Advanced Warfighter» revolusjonerer nemlig ingenting, men det er så utrolig pent å se på og har så troverdige miljøer at det hever spillopplevelsen. 

Hvor bra er egentlig «Ghost Recon: 
Advanced Warfighter»? 
Vel, dagen etter kjøpte Stefan Xbox 360 bare for å kunne spille det mer. 
Og jeg skjønner veldig godt hvorfor. 

SÅ bra er det. 

PS! 
Spillet kommer på Xbox og PS2 i løpet av mars og på PC nærmere sommeren. 
Disse versjonene er ikke testet. 
