Nokia 6151
Nokias 6151 er et bevis på at en 3G-telefon ikke trenger koste all verden. 
Men er den like god i praksis som på papiret? 

Mobilen våre finske venner har bestemt seg å kalle 6151 er en klassisk utseende modell, som foruten å komme i flere kledelige farger også er sluppet i en hovedsakelig sort modell som også har et slags gummibelegg. 
Telefonen vi har testet er "pearl white" - altså perlehvit med en omliggende kant i sølv. 
Linjene er myke og telefonen rund i kantene. 
Dette gjør at den ikke bare ligger godt i hånden, men også får et nokså retro design. 
I det minste i perlehvit faller tankene lett mot en en klassisk amerikansk "diner", men etter å ha fiklet litt med denne telefonen finner du også snart ut at innmaten så avgjort ikke er fra 50-tallet. 

Viktige data: 

Tri-band GSM/GPRS/EDGE og UMTS 1,8" skjerm med 262.000 farger og 128 x 160 piksler 30 MB internminne, plass til microSD-kort opp til 1 GB 1,23 Mp kamera Støtte for MP3, MP4, AAC, og eAAC+ Brukergrensesnitt: series 40 Overføring via blåtann, infrarød og USB 2.0 Tale/standbytid: opp til 4,5/380 timer Størrelse: 47 x 108 x 19 mm, 98 gram Ca. pris: 
1900,- inkl. mva. 

Mange brukere legger stor vekt på displayet når de velger mobiltelefon, og vi kan si det med en gang: er du en av dem kan du slutte å lese nå og se etter en annen modell. 
Oppløsningen på 128 x 160 piksler har nemlig ikke vært noe å skryte av på flere år - og i denne bransjen tilsvarer det flere generasjoner mobiltelefoner. 

Er du derimot av typen som egentlig ikke er så veldig nøye på hvor mye info du kan ha på skjermen på en gang så kan du godt fortsette lesingen. 
Til sitt forsvar er nemlig displayet både lyssterkt og klart, og har relativt store tall og bokstaver. 
Series 40-grensesnittet gjør også at telefonen er enkel og ikke minst kjapp å navigere i. 
Tastene er dessuten store og gode å bruke. 

For de musikkinteresserte må det nevnes at Nokia 6151 både har musikkspiller og radio, men i det store og hele er ikke dette mobilen for deg som ser etter en erstatning for MP3-spilleren din. 
Riktignok har du plass til en del musikk dersom du kjøper et minnekort (opp til 1 GB støttes), men hvis du er opptatt av lydkvalitet så vil du nok bli skuffet. 
For radiolytting på vei til jobben vil telefonen likevel gjøre jobben, og til det er også det medfølgende ørepluggsettet (HDS-3) et helt greit alternativ. 

For foto har telefonen et kamera på 1,23 megapiksler, men kvaliteten imponerer ikke. 
Telefonen har en snarveis-/utløserknapp på siden, som gjør at det er føles naturlig å ta bilder med kameraet "liggende". 
Eksempler på bilder tatt med kameraet finner du under. 
Klikk et bilde for å se det i full størrelse. 

Når du tar opp film er du begrenset til klipp av 20 sekunders varighet. 
En slik filmsnutt av fasinerende biltrafikk kan du se under. 
Klippet er tatt direkte ut av telefonen og ikke konvertert på noen måte. 

Får du ikke spilt av klippet, kan du for eksempel bruke GOM Player. 

Vurdering 

Nokia 6151 har både klart sterke og klart svake sider, og om dette kan være telefonen for akkurat deg kommer i stor grad an på bruksmønsteret ditt. 
Setter du høye krav til skjermen eller vil ha god kvalitet på bilder og musikk så er det bare å lete videre, for 6151 vil nok ikke tilfredsstille deg på disse punktene. 
Det er heller ikke kamera i fronten på telefonen, så videosamtaler utgår også på denne mobilen. 

Men selv om telefonen ikke imponerer oss med verken musikk, bilder eller skjerm, så er ikke dette noe håpløst produkt. 
Som kommunikasjonsenhet - og det er jo tross alt det en telefon er - er det nemlig ikke så mye vi savner. 
Med 3G og EDGE burde du være godt dekket hva datatrafikk angår, og til tale og meldinger (bildemeldinger lider riktignok under skjermens lave oppløsning) har vi heller ikke mange punkter å sette fingeren på. 
Men merk deg at ikke telefonen har epostklient. 
Blåtann og infrarød kommunikasjon sikrer kontakt med datamaskiner og andre telefoner. 
Du kan også koble til telefonen med en USB datakabel, men en slik følger dessverre ikke med i pakken. 

Konklusjon 

På en måte har denne telefonen alt du trenger - såfremt du er på jakt etter nettopp en telefon. 
Men ser du etter en altmuligdings som dessuten har et supert kamera og medieavspiller så snakker vi om en annen mobil - men også en annen prisklasse. 
Med Nokia 6151 får du ganske enkelt ikke full pakke, men det er heller ikke alle som er ute etter nettopp det. 
Om den da passer for deg kommer som sagt helt an på din mobilbruk. 

Har du andre kriterier så burde du sjekke vår Mobilvelger! 

Mobiltesten er et samarbeidsprosjekt mellom nettstedene DinSide Data, ITavisen og Dingz.no 
