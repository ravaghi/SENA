Hjernedød Bond-tidrøyte
Forventningene til «Quantum of Solace»-spillet har mot formodning bygd seg opp de siste månedene. 
Nå vet vi bedre. 

Med spill som «Call of Duty 3» og «Spider-Man 3» på samvittigheten, har Treyarch fått solid fotfeste som spillverdenens versjon av 80-tallsfenomenet Stock Aitken Waterman. 

Det amerikanske studioet fores med lettsolgte lisenser og spyr ut generisk dusinvare. 
«Quantum of Solace»-spillet er definitivt intet unntak. 

Her får du et skytespill basert på de mer hektiske scenene i de to siste James Bond-filmene. 
Det handler om å ta dekning og skyte den ene skurken etter den andre til brettet er rensket, så bærer det videre til neste brett hvor det hele gjentas. 

Alt funker, det er vellaget rent teknisk og grafisk og det er vanskelig å direkte mislike det som presenteres. 
Men samtidig byr ikke spillet på en eneste overraskelse, her gjentas eller kopieres bare spillkonvensjoner til det kjedsommelige. 

Som hele kontrollsystemet til «Gears of War», for eksempel. 
Og når «Quantum of Solace» plasseres direkte ved siden av et såpass fantastisk bra spill som «Gears of War 2», blir kvalitetsforskjellen skrikende åpenbar. 

Håpløst dumme vakter og et brettdesign som sørger for at man aldri går seg vill sørger dessuten for at man glir gjennom en i utgangspunktet kort spillopplevelse som kniv i varmt smør. 

Det er i det hele tatt sjelden begrepet «hjernedød tidrøyte» er mer dekkende. 
Jeg vil ikke si jeg gremmes, men det er hakket før. 

PS: 
Spillet er ute på PS3, 360, Wii, PC, PS2 og DS. 
Xbox 360-versjonen er testet. 

Trailer fra spillet basert på Bond-filmen Quantum of Solace. 
