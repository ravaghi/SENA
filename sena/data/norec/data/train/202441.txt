Creative Live!Cam Optia AF 

Nesten alle kameraer har det, bortsett fra webkameraer - autofokus. 
Men nå har Creative gjort noe med det. 
Vi har testet. 

I desember testet vi første Optia-modell fra Creative, som bød på bedre optikk, bedre bildeprosessering og raskere overføring. 
I tillegg hadde selve konstruksjonen en del fikse detaljer. 
Testen kan du lese her. 

Den nye utgaven ser svært lik ut, den påfallende forskjellen er at den er sort mens den forrige var hvit. 
Ellers er det samme design og fysiske egenskaper. 

Fremdeles er det ikke mulig å benytte klemmen på de fleste LCD-skjermer, den må stå oppå. 
Klemmen fungerer bare på tynne laptop-skjermer. 
Stort sett fungerer dette bra, hvis skjermen din ellers står støtt. 
Hvis du pleier å dreie skjermen for å vise fram skjermbildet til andre er det altså ikke noen spesielt gunstig løsning. 
Da er en kraftig dobbeltsidig tape påkrevet. 

Den forrige Optia-utgaven hadde ikke innebygd mic, men det har denne. 
Den har dessuten stereo mikrofoner med samme system for støykansellering som vi har testet her 

Installasjon 

Som vanlig med produkter fra Creative er det en omfattende installasjon som ligger på CDen. 
Har du installert et webkamera fra Creative fra før må du dessuten selv avinstallere hele bunken med gamle programmer først. 
Den nye installasjonen fungerer ikke ellers, erfarte vi på vår bærbare. 
Andre produsenter pleier å håndtere slikt automatisk under installasjonen. 

Flere av programmene som du kan installere er tilleggsprogrammer som egentlig har lite med webkamera å gjøre. 
Kalenderprogram for å skrive ut kalendrere med eget bildemotiv er typisk. 
Ellers finner vi nytte/lekprogrammer for video og bildehåndtering, men det viktigste er selve kontrollpanelet som styrer egenskapene for webkameraet. 
Det er alltid tilgjengelig når du f.eks. åpner webkameraet i et chatteprogram. 

Webkameraet fungerer forøvrig også uten at du installerer noe som helst i nyeste versjoner av XP eller Vista, men du får da ikke justert alle parametre, som f.eks. autofokus. 

Ellers finner du Creatives WebCam Center for frittstående bruk av webkameraet, til stillbilder, video, forskjellig type overvåking og tids-komprimert video fra stillbilder. 

I bruk 

Det første vi la merke til da vi så bildet fra kameraet første gang, var at det håndterte belysningen bedre enn de fleste andre webkameraer. 
Speselt motlyskompensasjonen i vårt vanskelige rom, med hvitt skråtak og sparepærer som vender nedover. 
Andre webkameraer får det lett travelt når det hvite feltet i taket endrer seg hvis vi flytter på hodet. 
Her skjedde dette i svært liten grad. 
(Sammenlignet med et "ordentlig" digitalkamera selv av middelmådig kvalitet, faller alle webkameraer fremdeles gjennom. 
) 

Men den automatiske autofokusen med standardinnstillinger var rett og slett slitsom. 
I motsetning til lyshåndteringen var automatikken svært travel og satte i gang justeringer stadig vekk, tilsynelatende helt umotivert. 

Det er heldigvis mulig å justere både modus, følsomhet og område for autofokusen, slik at det ikke blir så plagsomt. 
Det er dessuten mulig å slå den helt av, og fokusere manuelt i styreprogrammet. 

Det er mange artige tilleggsmuligheter, med ganske heftige videoeffekter. 
Ikke alle er llike kledelige, men det er sikkert ikke meningen heller. 
Hvor moro det er i lengden er en annen sak. 

Konklusjon 

Med litt jobbing med instillingene leverer Creative Live! 
Cam Optia AF et bilde som hevder seg i toppen blant webkameraer. 

Som vi har påpekt tidligere er det selve konseptet og nettforbindelsen som er flaskehalsene når det gjelder videokvalitet over nett i chatteprogrammer. 
Det er enda en stund før teknikken bak videokonferansene til Tandberg får noen konkurranse herfra. 
