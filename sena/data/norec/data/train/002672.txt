Eier allting
Autoritær og sprudlende på samme tid: 
Gabrielle åpenbarer seg som en av landets råeste popartister. 

Det har lenge ost stjernmateriale av Gabrielle. 
På sitt beste har hun gitt oss låter der party og kvalitet går hånd i hånd. 
Hun har også vist at hun er rå live, blant annet på samme scene på Slottsfjell for to år siden, selv om låtmaterialet har vært variabelt. 

Årets singel "Fem fine frøkner" er utvilsomt hennes beste så langt, og har fortjent fått kjørt seg både på radio og fest. 
I den blomstrer både divaen og gangsteren i Gabrielle, og låta skal nok ha mye av æren for at området foran Baglerscenen på Slottsfjell er stappet idet hennes fire mann sterke band setter i gang en tung og hard versjon av bittersøte "Bordet". 
Der andre festivaler (hei, Hove) sliter med at folk blir sittende i campen og drikke, er det her vanskelig å komme seg frem. 

Med én gang Gabrielle går på, er det tydelig at hun er i sitt rette element foran folkehavet. 
Hun er autoritær og sprudlende på samme tid, og synger - ikke overraskende - upåklagelig fra første strofe. 

"Bordet" går over i "Høster", og stemningen og nivå holdes på topp. 
"Medvind med vin" går ut til alle som har "våknet på noen andres sofa med kebabsmuler i munnviken". 
Det er allsang til refrenget, sitting på skuldre, gruppeklemmer, dansing og grining blant publikum. 
Og det er umulig å ikke la seg smitte av entusiasmen hovedpersonen selv utstråler. 

Selv om det aldri er noe å si på bergenserens prestasjoner, daler trykket noe under sløye "Vi er de beste" og "Nattergal". 
Gitarsoloen på sistnevnte er riktignok rå, men blekner i forhold til hylingen som starter kun et øyeblikk etter publikum har skjønt at "Ring meg" er på vei. 
Slik har Gabrielle publikum i sin hule hånd gjennom hele konserten. 
Festen hun lager, kunne gjerne avsluttet hele kvelden, og vært flyttet til den største scenen. 

Etter en basstung og euforisk versjon av "Regn fra blå himmel" får publikum endelig høre en utagerende versjon av "Fem fine frøkner". 
Lys, bass og rå moves er med på å gjøre den til en perfekt avslutning på 45 minutter med en av landets mest egenartede og rå popartister. 
Det er Gabrielle som eier allting. 
