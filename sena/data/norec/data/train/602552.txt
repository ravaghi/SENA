Fullpakket popfest på Kick
Norges nye popyndling fylte Kick med allsang. 

Astrid Smeplass har nådd toppen av norsk pop etter at hun deltok på Idol i 2013. 
Hun ble kåret til årets nykommer under Spellemannprisen 2016 og turnerer nå verden rundt. 
Her hjemme spiller hun for fulle saler, og kveldens konsert på Kick var tettpakket. 

Dessverre lider Astrid S, som de fleste store norske artister, av et bråkete publikum. 
Et publikum som kun er med på konserten under refrengene på hennes største hits som «Such A Boy». 
Men da er de også bare halvveis med, gjennom skjermen på smarttelefonen sin - mer opptatt av å vise alle venner på Snapchat hvor de er enn av å oppleve musikken. 

Applausen mellom låtene er kort. 
Det skal postes og snakkes. 
Derfor blir det en lang pause da Astrid S skal ta dynamikken ned og fremføre «Vi er perfekt men verden er ikke det». 
Heldigvis redder allsangvennlige låter henne gjennom store deler av konserten. 
Hovedpersonen gjør selv en karismatisk sceneopptreden og gjennom massive lag med synth, trommer og backingtracks kan man høre at hun har en stødig stemme med en vakker særegenhet. 

Dundrende synth-bass fyller rommet og låten «Breathe» får publikum til å danse. 
Det koker, og de som er ekstra oppmerksomme får med seg noen frekke fills på trommer fra Eivind Helgerød. 

Å avslutte en slik konsert med en nærmest akustisk versjon av «Paper Thin» er kanskje ikke den beste taktikken selv om den blir vakkert fremført. 
«Hurts So Good» passer derimot bedre og runder av en variert konsert. 
