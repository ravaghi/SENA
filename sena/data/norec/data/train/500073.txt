Gi den damen en bedre film
Enkeltdeler er bedre enn helheten 

Melissa McCarthy er en fabelaktig komiker. 

Hun slo igjennom med et energisk brak i «Bridesmaids», og har nå, fullt fortjent, fått en hovedrolle. 
Synd da, at de ikke tilbyr henne en bedre film. 

«Identity Thief» er den typen komedie der enkeltdeler er bedre enn helheten. 
McCarthy spiller Diana, en happy go lucky-dame som skruppelløst finansierer sitt hysteriske overforbruk via identitetstyveri. 
Straks nødvendige opplysninger er avlurt ofrene, stamper hun ut selvlagede kredittkort fra en svært så hendig maskin. 

En av dem som blir lurt er forretningsmannen Sandy Patterson (Jason Bateman). 

Nå er Dianas metode så såre enkel at når han går på limpinnen, kan han egentlig ha det så godt. 
Men det er nå så. 
Resultatet er uansett en kredittkortgjeld så høy at Sandys tilværelse trues. 
Han ser bare en vei ut av uføret: 
Reise til Florida og få Diana med seg til Denver, der en listig plan skal sikre ham hans nye jobb, og sende henne i rett i armene på politiet. 

Som ventet går ikke alt etter planen. 
Flere er ute etter damen. 
Hun er i seg selv en løs kanon. 

Så nær som alle scenene med McCarthy er morsomme, noen er ustyrtelig morsomme. 
Særlig sekvensene hvor hun plager vettet av Sandy mens de kjører den lange veien til Denver. 

Straks McCarthy forsvinner ut av bildet, reduseres filmen til døll dusinvare. 

Jeg liker Diana. 
Melissa McCarthy er vidunderlig. 
Jeg gleder meg vilt til å se henne bruke talentet til intelligent komikk. 

Er du enig med anmelderen? 
Si din mening her? 
