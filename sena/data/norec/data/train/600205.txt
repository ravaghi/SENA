På trynet i rommet
Regi og manus: 
Andy Wachowski, Lana Wachowski 

Skuespillere: 
Mila Kunis, Channing Tatum, Douglas Booth, Eddie Redmayne, Sean Bean, Terry Gilliam, James D'Arcy, Maria Doyle Kennedy 

Aldersgrense: 
11 år 

Med «The Matrix» (1999) laget Wachowski-brødrene den definitive millenniumsfilmen. 
Men det var 15 år siden, og ingen av de senere forsøkene deres — to «Matrix»-oppfølgere, «Speed Racer» (2008) og «Cloud Atlas» (2012) - har vært i nærheten av å fange tidsånden på samme måte. 

«Jupiter Ascending» representerer ikke et steg i riktig retning. 
Tvert i mot er dette akkurat den typen oppblåst «space opera»-nonsens «The Matrix» burde ha satt en stopper for. 
Jupiter Jones (Mila Kunis) er vaskedamen som en dag blir oppsøkt av rom-«hunken» Caine (Channing Tatum). 
Den arme kvinnen er egentlig arvingen til et intergalaktisk familieimperium, må vite. 

Ære være Kunis for at hun klarer å holde masken . 
I møte med Tatums eyeliner, spisse ører og dustete lille skjegg, kan det ikke ha vært lett. 
Og hun får ingen hjelp av verken sine øvrige medspillere - blant dem en gjeng utrolig affekterte briter - spesialeffektene - som søles bort på barnsligheter som svevestøvler og snakkende firfisler med vinger - eller Wachowskienes manus - en tåkete blanding av prinsessedrømmer og guttebokeventyr. 

«Jupiter Ascending» er noe nær en total falitterklæring fra dem som en gang var science fiction-filmens fremtid. 
