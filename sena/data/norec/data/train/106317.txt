Ghostface Killah:«More Fish» 

(Def Jam/Universal) 

I de fleste årsbeste-kåringer er det utbredt enighet om Ghostface Killahs «Fishscale» er den suverent beste hiphop-platen fra 2006. 
Derfor er det kanskje litt skjemmende at mannen bak lemper ut en ny, svakere plate sånn helt på tampen av året. 

Men vi får ta «More Fish» for hva den er - ingen egentlig oppfølger, men en runde restmateriale, såpass på hugget at den mest av alt sier enda mer om hvilket mesterverk moderalbumet er, når dette er det som ble liggende igjen på studiogulvet. 
Feststemt hiphop som lener seg tungt på soul- og funksamples, tøff i trynet uten å anstrenge seg det grann. 

Det er litt for lite Ghostface og litt for mye småfisk her, men «More Fish» er både sunt og godt, slik moren din alltid har sagt. 

ANBEFALTE KJØP: 
«Ghost Is Back», «Guns N' Razors», «Street Opera», «Greedy Bitches» 

THOMAS TALSETH 
