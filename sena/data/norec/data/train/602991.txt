Forbudt kjærlighet
«Ulydighet» er en sterk historie om forbudt kjærlighet i et lukket jødisk-ortodoks miljø. 

Ronit (Rachel Weisz) har alltid vært familiens sorte får. 
Faren er en respektert rabbi i en jødisk-ortodoks kirke i London. 
Da han dør, må hun reise hjem til det hun rømte fra, og en gammel flamme blusser opp igjen. 
Problemet er at det er hennes barndomsvenninne Esti (Rachel McAdams), som nå er gift med barndomskompisen Dovid (Alessandro Nivola) og lever et konservativt liv. 

Sebastian Lelio («En fantastisk kvinne») debuterer med sin første engelskspråklige film, med en historie basert på Naomi Aldermans bok med samme navn. 
Alderman har uttalt at hun startet på boken som praktiserende jøde, men avsluttet som ikke-troende. 
Og det er tydelig at filmen er vinklet på at det mer sekulære har rett og det ortodokse har feil. 
Samtidig fremstår Dovid som både kjærlig og forståelsesfull, så alt er ikke helt svart-hvitt. 

Historien fortelles på en ganske lavmælt måte hvor alle mer eller mindre holder følelsene sine på innsiden, og derfor blir også effekten større når de først viser følelser. 
Filmen inneholder en noe spesiell sexscene, men igjen er det en virkningsfull kontrast til den fargeløse paletten og det monotone som ellers preger filmen. 
