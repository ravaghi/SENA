Grandios islandsk råttenskap
Monumental islandsk råttenskap i et klassisk filmplot 

HANDLER OM: 
Det starter med at ei ung jente dør. 
Det ender på en kirkegård. 
Mellom disse scenene forsøker en nokså rufsete og hardt prøvet islandsk politietterforsker å finne ut av en drapsgåte og av sitt eget liv. 
DOM: 
Dette er både en klassisk "who-dunnit" og film noir og islandsk heimstaddiktning. 
På en gang. 
En voksen dose, med andre ord. 
Men også en uhyre kraftfull filmopplevelse! 
Balthazar Kormakur er kanskje etterhvert Islands mest spennende og uforutsigelige regissør, med en særlig sans for det sosiale bunnfallet i øystaten. 
Denne gangen mer enn antyder han gallopperende jævelskap, som mer eller mindre siver opp fra selve den islanske myrjorda, "godt" hjulpet av et ikke alltid like frisk arvemateriale i en liten befolkning. 
"Jar City", (Krukkebyen) viser forresten til Reykjaviks dystert/bisarre samling av mer eller mindre abnorme kroppsdeler i byens universitets patologiske avdeling. 
Brrrrrrrrrrr! 
Likevel blir det ikke bare trist og myrbrunt og leit. 
Regissøren koster også på seg noen - riktignok særdeles svartmalte - humorinnslag. 
Så ikke bare lar man seg skremme og gyse og frykte; man blir faktisk også underholdt av en alt i alt særdeles helstøpt film. 
