Sony Ericsson W300i
Med W300i har Sony Ericsson endelig sluppet en Walkman-mobil i billigsegmentet. 
Men er den noe man bør satse på. 
Få svaret her, i vår test. 

Sony Ericsson gjør knapt noe annet enn å masseprodusere Walkman-mobiler om dagen. 
Ikke lang tid etter at W810i dukket opp i butikkene kommer nå billigmobilen W300i. 
Denne foldemobilen vil komplettere Walkman-serien til Sony Ericsson, slik at folk i alle aldre etter hvert vil gå rundt med slike mobiler. 

For nå begynner selskapet å få en imponerende rekke MP3-mobiler. 
Toppmodellene W900i og W800i har allerede vært ute en god stund. 
Det samme kan sies om mellommodellene W550i og W600i. 
Tidligere i våres kom også W810i, som bygger på det populære designet til K750i. 
Nå er altså W300i ute, mens W710i, W850i og W950i vil dukke opp i løpet av de nærmeste månedene. 

Nok en kul mobil 

W300i er imidlertid den første Walkman-modellen med det populære flippdesignet. 
Det er også i praksis den samme telefonen som Z530i, med et par mindre modifikasjoner, stort sett av den kosmetiske typen. 
På det kosmetiske området gjør W300i det, ikke overraskende, meget bra. 

Telefonen har det samme kule designet som man har blitt vant til fra det svenskjapanske selskapet. 
Kule farger og mange spreke detaljer gjør at denne mobilen bør appellere til målgruppen, som vel er blant de yngste mobilbrukerne der ute. 

Tastene er både meget bra og ganske artig utformet. 
Den har også stort sett alle de snarveisknappene som trengs. 
Størrelsen er kanskje det eneste man har å utsette på designet til denne mobilen. 
For selv om høyden og bredden ikke er så ille, kunne vi godt tenkt oss at den var litt tynnere (dimensjonene er på 90 x 47 x 25 mm og vekten er på 94 gram). 

Alt i alt er vi imidlertid meget fornøyd med designet, som utstråler noe helt annet enn det prisen kanskje kunne tyde på. 

Svak skjerm og kamera 

Når man tar en titt på skjermene kommer det derimot ganske tydelig frem at W300i er blant de billigste mobilene til Sony Ericsson. 
Skjermen har kun en oppløsning på 128 x 160 punkter og selv om den støtter 262 144 farger klarer den ikke å skjule at dette er en av de svakeste skjermene vi har testet det siste halvåret. 

Den eksterne skjermen imponerer heller ingen. 
Dette er en skjerm med fargene sort og oransje (monokrom), som kun er ment til å vise den aller viktigste informasjonen. 
Den fungerer i så måte mer enn godt nok, og vi må faktisk innrømme at vi relativt sjelden savner alle fargene man vanligvis har å rutte med. 

Kameraet får heller ingen hjelp av den svake interne skjermen i W300i. 
For det blir ganske vanskelig å se kvaliteten på bildene man tar. 
Men det spiller kanskje ingen rolle. 
Kameraet er i seg selv er nemlig en skuffelse. 
Greit nok at det er en av de billigere mobilene på markedet, men VGA-kameraet kan så vidt brukes til å ta bilder som skal sendes over MMS. 
Videofunksjonaliteten er heller ingenting å skryte av. 

Men bra på lyd 

Når mobilen spiller opp til dans imponerer W300i imidlertid ganske bra. 
For de interne høyttalerne serverer overraskende kraftig lyd. 
Man har også muligheten til å koble til egne hodetelefoner, noe som selvsagt er standardkrav for en god musikkmobil. 

Minnet i Sony Ericsson W300i er på beskjedne 20 megabyte, men telefonen har heldigvis minnekortstøtte (Memory Stick Micro M2). 
I salgspakken følger det også med et minnekort med 256 megabyte, så man får plass til en god del sanger, selv om det ikke er snakk om noen overflod. 

Overføring av sanger går såre enkelt. 
Verktøy for konvertering og overføring følger med på CD-en. 
I tillegg kan man koble mobilen med datakabel direkte til USB-porten, slik at man får den opp som en såkalt flyttbar disk, noe som forenkler overføring ytterligere. 

Litt for dyr 

Overraskende nok, til en Sony Ericsson-mobil å være, har W300i EDGE-støtte. 
Den har også det som trengs av småprogrammer og artige små spill. 
W300i leverer også imponerende batterilevetid (kommer nok av at den relativt svake skjermen ikke stjeler mye strøm). 
Vi savner imidlertid den fabelaktige laderen som fulgte med K800i. 

Sony Ericsson W300i er utvilsomt en kul billigmobil, som er blant de beste mobilene i dette segmentet. 
Allikevel er den ikke billig nok. 
For til 2 100 kroner (uten subsidier) finnes det nok flere bedre mobiler på markedet. 
Selvsagt skal man betale litt for merke og designet også, men når W810i kun koster åtte hundre kroner ekstra bør man nok heller spare litt til. 

Mange har nok imidlertid lyst på en Walkman-mobil med flippdesign. 
Når man også får med en mobil med bra lyd og batterilevetid er ikke dette noe dårlig kjøp. 
Men husk at du kan finne bedre. 

Tekniske data for Sony Ericsson W300i 
