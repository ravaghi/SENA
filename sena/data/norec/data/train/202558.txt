Samsung X820
Motorola sjokkerte mobilverdenen med sin syltynne Razr-modell for noen år tilbake. 
Nå tar Samsung syltynt til et helt nytt nivå. 
Les testen av syvmillimetersmobilen X820 her. 

Etter årevis der to centimeter (20 mm) ikke har vært en uvanlig tykkelse på mobilen er det befriende med de siste års utvikling, der mobilene har blitt tynnere og tynnere. 
Samsung kom for så vidt sent i gang med denne utviklingen, men nå har de virkelig tatt igjen. 
Den nye Ultra-serien til selskapet står for uvirkelig tynne mobiler, med både sprekt design og kule materialer. 

En designvinner 

Ultra Edition 6.9, eller X820, som den også heter, er den desidert tynneste mobilen vi har testet. 
Den er så tynn at det faktisk blir vanskelig å forklare tykkelsen. 
For på en mobiltelefon er 6,9 millimeter forsvinnende lite. 
Det er også her det eneste problemet med designet dukker opp. 
Tykkelsen gjør nemlig sitt til at mobilen virker litt uholdbar. 
Man går nesten rundt og forventer at den skal brekke, bare ved litt heftig tekstmeldingsbruk. 

Samsung har imidlertid tatt i bruk nye materialer i Ultra-serien sin, så dette skal ikke være noe tema. 
Vi har heller ikke opplevd noen som helst problemer med stabiliteten på telefonen. 
Men selv om tykkelsen er minimal, er størrelsen ellers ikke blant de minste. 
Både bredde og høyde er rett rett over gjennomsnittet. 
Dimensjonene er på 113 x 50 x 6,9 mm. 
Størrelsen gjør imidlertid sitt til at Samsung har fått plass til gode taster på denne mobilen.Vekten på sin side er minimal. 
Med kun 66 gram med batteri er X820 en av det letteste mobiltelefonene vi har testet. 

Noen få stykker som har sett denne mobilen har merkelig nok mislikt designet, på grunn av at den blir for tynn. 
Allikevel har reaksjonene ellers vært som forventet. 
De aller, aller fleste har vært enormt positive. 
De fleste ser på X820 som en eksklusiv mobiltelefon som er et yppelrig verktøy til å vise seg litt frem med. 

Overraskende teknologisk 

Selv om det er det iøynefallende designet som imponerer mest på denne mobilen har Samsung fått plass til en god del teknologi. 
Hvor de har fått plass til det er et annet spørsmål, men det er for så vidt underordnet i denne testen. 

X820 kan blant annet vise til et kamera med oppløsning på to megapiksler. 
Plassert udekket på baksiden av telefonen kan dette kameraet ta meget gode bilder under gode lysforhold. 
På kvelden er det imidlertid mer eller mindre ubrukelig, mye på grunn av mangelen på blitz. 
Videokvaliteten er heller ikke stort å skryte av. 
Både lyd og bilde blir litt for dårlig til å kunne brukes til noe fornuftig. 

Samsung har tidligere gjort en god jobb med å få brukerne til å koble mobilen mot TV-en. 
En perfekt løsning for å vise frem blant annet bilder og små videosnutter. 
Derfor har de på mange av sine mobiler lagt ved kabler som enkelt kobler dette sammen. 
På denne mobilen har de imidlertid hoppet over dette. 
Funksjonaliteten ligger der, men overraskende nok glimrer kabelen med sitt fravær. 

Widescreen-mobilen 

Skjermen på denne telefonen er litt annerledes enn det man er vant til på dagens mobiltelefoner. 
For i stedet for å være en vertikalt fokusert skjerm, der høyden er lengre enn bredden, er X820 utstyrt med en skjerm der bredden er størst. 
Dette er faktisk en ganske fornuftig løsning og bringer mobilen et steg nærmere annen teknologi, som dataskjermer og widescreen-TV. 
Oppløsningen på skjermen er imidlertid ikke helt på høyden med de beste mobilene i dag. 
176 x 200 punkter blir litt for svakt, selv om man sjelden føler det er noe stort tap. 

Selv om denne mobilen ikke er utstyrt med 3G har den støtte for EDGE, noe som gir gode datahastigheter i størstedelen av landet. 
Derfor funker den godt til både å lese og skrive e-post. 
Samsung har imidlertid lagt til en helt uforståelig begrensning som betyr at man ikke kan sende e-post på størrelse over 300 kb. 
Dette betyr at man ikke kan sende originalversjoner av bildene man tar via e-post. 
Dette er helt essensiell funksjonalitet for kameramobiler og at X820 ikke har muligheten til dette er meningsløst. 

Synkronisering mot PC-en er heldigvis ganske enkelt, bortsett fra at det mangler USB-kabel i salgspakken. 
Man kan imidlertid benytte seg av Bluetooth, slik at man kommer rundt problemet. 
Verktøyet i seg selv fungerer veldig bra og gjør at problemet med at man ikke kan sende større e-postmeldinger litt mindre. 

Menysystemet er bra, men vi må si at designet på systemet har tapt seg. 
Dette er identisk med det man finner i den kule E900-mobilen. 
Vi skjønner at det er designet for å virke kult, men det gir i stedet oss et litt slapt inntrykk. 
Responsen i systemet er til tider veldig bra, men når man beveger seg inn i områder der det er litt innhold, som kamerabilder, blir systemet meget tregt. 

Mangler minnekortstøtte 

Lydmessig er X820 derimot mer enn bra nok. 
Bruker man mobilen som telefon hører man dem i andre enden akkurat slik som forventet, uten unødig støy og med et behagelig volum. 
Som MP3-spiller fungerer den også ganske bra, med relativt klar lyd. 
Allikevel fører et par mangler til at X820 aldri vil kunne regnes som noen musikkmobil. 
Blant annet er mangelen på FM-radio ganske irriterende. 

Telefonen er riktignok utstyrt med 80 megabyte minne, men siden den ikke støtter noen form for minnekort vil det også være vanskelig å få inn noe særlig med musikk, noe som igjen gjør at man savner FM-radioen. 

Batterilevetiden er kanskje det punktet der telefonen skuffer mest. 
Samsung opererer med en aktiv taletid på to og en halv time, noe som er hårreisende lite. 
Vi opplevde riktignok at taletiden virket bedre enn som så, men dette er uansett ikke noen tungvekter på batterisiden. 
Ganske ironisk med tanke på at batteriet tar opp store deler av plassen i telefonen. 

Noe å lære 

Samsung X820 er en spektakulær designtelefon som vil imponere de aller fleste, om enn bare fordi selskapet har klart å få såpass mye teknologi inn i en uvirkelig tynn mobil. 
Isolert sett er det imidlertid snakk om en ganske gjennomsnittlig telefon. 
Den har tilfredsstillende funksjonalitet uten å imponere. 
Men det Samsung har fått til er verdt studier for konkurrentene. 

Blant annet bør Sony Ericsson ta en titt på Ultra-mobilene til Samsung. 
For kombinasjonen av ekstremt tynne mobiler, med gode taster og bra kamera, til en ganske rimelig pris (X820 koster rett i overkant av 2 500 kroner) gjør egentlig narr av flere av de siste modellene fra Sony Ericsson. 

Spørsmålet er jo om prisen på 2 500 kroner ikke er litt for lav. 
For de kuleste av oss vil kanskje synes den er litt for rimelig til å gi det eksklusive inntrykket som de er interessert i. 
Men så lenge telefonen selger i bøtter og spann er det nok greit for Samsung. 

Tekniske data for Samsung X820 
