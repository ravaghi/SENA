Spillanmeldelse:«Kaptein Sabeltann og Ildprøvene» 

(VG Nett) 
«Kaptein Sabeltann og Ildprøvene» er et fengende, logisk og smidig barnespill. 

Nå er Sabeltann og gjengen hans kommet i DS-versjon - sikkert til glede for mange barn, og foreldre, for han er ikke den dummeste å ha med seg i ferien. 

I spillet drømmer Pinky om å få seile med selveste Kaptein Sabeltann. 
Men for å få lov til det, må han gjennom en rekke ildprøver. 
Han må gjøre alt fra å overvinne spøkelser til å holde måker unna dekk til å dukke etter gullmynter til å lete etter skatter. 

Kaptein Sabeltann har mye temperament og er ikke enkel å imponere. 
Duger ikke Pinky, er det ingen bønn: 
Han må gå planken. 

Dette er fengende fra første stund, også for voksne (les: Meg). 
For det første er det enkelt og oversiktlig. 
Miljøet er stort og rikt, og det er lett å gå seg bort. 
Men det løses enkelt ved at det er lagt ut små prikkestier der man skal gå. 

Pinky er utstyrt med sverd, så han kan ta rotta på små fiender og andre hindringer på veien. 
Innimellom er det småskumle overraskelser, som mørke hus med spøkelser som ikke tåler lyset fra Pinkys lommelykt. 
Og overalt er det små puzzles som utfordrer utforskertrangen og hjernecellene. 

Humor er det også, som seg hør og bør i Sabeltann-universet. 
Her er det ingen søte, små kaniner som sier «Prøv igjen» hver gang du ikke klarer det. 
Snarere får du høre at du er en brødskalle - og selvsagt med glimt i øyet. 

Dette spillet har 7 års aldersgrense, men er i mine øyne verken skummelt eller skadelig for de minste. 
Det lille sverdet synes knapt på skjermen, og vold og blod er helt fraværende. 
Jeg hadde ingen problemer med å la min treåring spille dette, og han hadde det svært så moro. 
Det er like uskyldig som å fekte med plastikkgafler i barnehagen. 

Kaptein Sabeltann og Ildprøvene Plattform: 
DS Genre: Action/Puzzle Alder: 7 Utvikler: 
Ravn Studio Utgiver: 
Pan Vision 
