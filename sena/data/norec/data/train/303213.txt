Hvorfor lyver vi?
Det skal Petter Schjerven prøve å finne ut av i sitte nye, trivelige tweed-program. 

TV: 
I kveld er Petter Schjerven på TVNorge med et typisk NRK-program av det vellykkede slaget. 
Han tar for seg menneskelige egenskaper, som viljen til å lyve i dette programmet, mens lykke, empati og fornuft kommer i seinere program. 
Dette er underholdende populærvitenskap, klippet og redigert i rask tempo uten å bli stressende, med god bruk av kilder og bakgrunnsmateriale. 

Og så er det morsomt nok til at Petter Wilhelm Blichfeldt Schjerven virker rent ut folkelig i sin dannede og milde eksentrisitet. 

Schjerven er selvsagt uklanderlig tweedkledd. 
Lettpratet, men med uanstrengt bruk av fremmedord med flere stavelser. 
Programmet veksler mellom reportasjer, eksperimenter, panelintervjuer med både folk flest og kjendiser, men klarer å holde fokus: 
Hvorfor lyver vi, når lyver vi, hvor mye lyver vi, og ikke minst: 
Hvorfor lyver vi ikke mer? 

Her møter vi han som tilbrakte ett år i villmarka, liksom. 
Vi tester hvor mye vi lyver hvis vi tjener på det. 
Og det er riktig lærerikt å se Schjerven i PR-byrået First House eget tv-studio, der han lærer seg hvordan han smidig skal sno seg rundt spørsmål samtidig som han virker staut og pålitelig. 

Et litt vanskeligere innslag er bruken av små barn, der foreldre blir bedt om å gjette på om ungen har løyet eller ikke. 
Sett bort fra bruken av barn er eksperimentet metodisk svakt: 
De færreste foreldre vil bli tatt i å tro at ens eget barn er løgnaktig, hvis det faktisk har snakket sant. 

Men som helhet står programmet fjellstøtt. 
Det er simpelthen riktig morsomt. 
Og det er helt sant. 
