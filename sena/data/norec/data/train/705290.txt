Mark Lanegan Band:Glimt av lys 

17 år etter Screaming Trees, leverer Mark Lanegan en av sine beste plater. 

Mark Lanegan Band: 
"Gargoyle" (Heavenly/Border) 

Som frontfigur i Screaming Trees, red Mark Lanegan høyt på grønsj-bølgen på 80- og 90-tallet. 
Bandet pakket sammen i 2000, og Lanegan fortsatte alene og i samarbeid med navn som Isobell Campbell, Greg Dulli, Queens Of The Stone Age, Mad Season og Soulsavers. 

Nå har engelske Rob Marshall vært med å skrive seks av de ti kuttene, mens både Josh Homme og Dulli bidrar i studio. 
Sangene bæres fram av kirkegårdsstemmen til Lanegan, innslag av krautrock og en industrislipt egg i synthene. 

52-åringen fra Ellensburg har ikke myknet mye med årene, men det gotiske slår små sprekker underveis. 
"Beehive" er en nesten uforskammet fengende låt, mens "Goodbye to beauty" er tre følsomme minutter og "Emperor" nærmer seg pop. 

Du kan svømme i "Blue blue sea", og han maler med bred pensel i "Drunk on destruction". 

Han åpner truende med "Death's head tattoo" og slutter med friske "Old swan", på en plate som er bra fra a til å. 

Beste spor: 
"Nocturne", "Beehive", "Drunk on destruction", "Old swan". 
