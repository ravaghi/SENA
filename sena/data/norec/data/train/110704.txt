Tommy Tokyo & Starving for My Gravy «Smear Your Smiles Back On»
Folkrock (Warner) 

Store ambisjoner, men mangler de virkelig gode låtene 

Potensialet er så absolutt til stede, noe også den norske avdelingen av det multinasjonale plateselskapet Warner har merket seg. 
Tommy Tokyo & Starving 
For My Gravy har halt i land en såkalt 360-avtale. 
I all korthet går den ut på at plateselskapet tar seg av det meste som kan ventes å dra inn kapital. 

Det er nok først og fremst i konsertpotten Warner bør legge innsatsen, men også på plate viser Tommy Tokyo og hans ensembles tidvis glimt av kommende storhet. 
Den 37 år gamle skjeggete Fredrikstad-mannens dypt engasjerende og medrivende stemmeprakt er hans fremste forse. 

Han bedriver sitt virke i folkrocksjangeren, og behersker den eksemplarisk. 
Instrumenteringen er enkel og original og produksjonen leken, uten å ta oppmerksomhet fra stemmen. 

Det skorter likevel noe på evnen til å komponere gode nok låter, et ankepunkt mot ambisjonene om en plassering høyt på den norske musikkhimmelen. 

ANBEFALTE KJØP: 
«The Circle must be broken», «Dead upon a chair», «Long road home» 
