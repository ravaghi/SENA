Endelig har Apple oppdatert MacBook Air
Men prisen vil gi deg bakoversveis. 

Verden var vitne til en aldri så liten revolusjon i PC-bransjen da Steve Jobs tidlig 2008 dro en syltynn bærbar datamaskin ut av en konvolutt under Macworld-konferansen. 

Apple proklamerte den gang at MacBook Air var «verdens tynneste laptop», og selv om ikke alle var enige i det, var det i hvert fall starten på et ras av tynne bærbare PC-er fra resten av bransjen. 

Mens MacBook Pro er den kraftige serien til Apple, har MacBook Air i lang tid vært på som en rimeligere modellserie som skal kunne dekke behovene til de fleste. 
Da Apple i 2015 lanserte nye MacBook (på 12 tommer) – en liten og nett laptop som delte mange av egenskapene til Air – ble det sådd tvil om MacBook Air-seriens fremtid. 

Det har nemlig skjedd svært lite rundt MacBook Air ... før nå. 

MacBook Air 

Den er blitt tynnere, lettere, har fått høyoppløselig Retina-skjerm, Touch ID, det nyeste tastaturet og Force Touch-styreflate, skryter Apple av nye MacBook Air på sine hjemmesider. 
Nytt er også to USB-C-kontakter, begge med Thunderbolt 3 for rask dataoverføring, som erstatter både MagSafe-ladekontakten og standard USB. 

Med dette følger også en premium pris og MacBook Air starter nå på 13.490 kroner. 
Da får man en modell som er utstyrt med: 

Ønsker man å doble lagringsplassen til 256 GB, må man ut med 2.200 kroner ekstra. 
Det samme med minnet, men for mange av dem som er på utkikk etter en MacBook Air, holder det med 8 GB minne. 

For en fullt utstyrt MacBook Air må man ut med 28.990 kroner: 

På plass er også macOS Mojave som Apple lanserte i oktober. 

Enestående byggekvalitet 

Du har sikkert hørt det mange ganger før, men det må nevnes igjen at Apples produkter har – sett bort fra «bendgate» i 2015 – fantastisk byggekvalitet. 
Slik er det også med nye MacBook Air som er støpt i et nydelig stykke aluminium. 
Her er alt skrudd godt sammen og under normal bruk vil man ikke merke at noe svikter eller bøyer seg. 

Og det er kanskje en av grunnene til at Apple føler de kan ta litt ekstra betalt for sine produkter, for kvalitetsfølelsen er nesten i særklasse på markedet og det nærmest oser luksus. 
Det betyr blant annet at PC-en står stødig på bordet når man åpner opp lokket med én finger. 

Apple har krympet rammen rundt MacBook Air-skjermen betraktelig. 
Tidligere var den forholdsvis bred, men nå er det mye slankere og gir PC-en et mer moderne design. 
Dog ligger MacBook-ene fremdeles et stykke unna PC-er fra selskaper som Dell, Lenovo og Huawei som har mye smalere skjermrammer. 
Dette er uansett et steg i riktig retning. 

Av tilkoblingsmuligheter har Apple skåret det ned til beinet. 
Det man finner er to USB-C-kontakter, begge med Thunderbolt 3, og én lydutgang. 
For mange holder det i massevis, mens andre vil savne at det var litt flere valgmuligheter. 
Behov for adaptere har blitt noe synonymt med Apples produkter, og vi måtte frem med blant annet USB-C til HDMI for å koble Air-en til en ekstern skjerm under testingen. 

Ingen Touch Bar 

Med de nye MacBook Pro-modellene i 2016, introduserte Apple den berøringsfølsomme skjermstripen Touch Bar som erstattet funksjonsraden ovenfor tallraden på tastaturet. 
MacBook Air er ikke utstyrt med Touch Bar, og jeg vil ikke si at jeg savner det stort, selv om skjermstripen har sin nytteverdi. 

Dog har MacBook Air anno 2018 et nytt tilskudd øverst til høyre på tastaturet. 
Her sitter Touch ID-fingersensoren som man kan bruke til ting som å logge inn på macOS og å betale med Apple Pay på nett. 
Vi liker fingersensor på bærbare PC-er svært godt og kan rapportere at Touch ID som alltid fungerer knirkefritt. 

Én liten ting vi savner på denne fronten, er automatisk innlogging i macOS når man trykker på Touch ID, som også er strømknappen, for å starte Macen. 
Det går fortsatt ikke og man må fremdeles trykke en ekstra gang for å logge inn. 
Per nå er det egentlig kun Huawei som har fått til dette med MateBook X og MateBook X 
Pro. 

Best i klassen 

Ellers er vi storfornøyde med Apples nye tastatur med sommerfuglmekanisme. 
Tastaturet er en stor overgang fra Apples tidligere tastatur - og er litt omstridt. 
Først og fremst fordi tastene er mye lavere og har kortere vandring enn det foregående. 
En annen ting er at mange har opplevd problemer med det ved at taster slutter å fungere. 
Noe som tidligere i år førte til at Apple opprettet et reparasjonsprogram med tilbud om gratis reparasjon av MacBooker med ødelagte tastaturer. 

Apple skal ha gjort forbedringer med tastaturet for årets MacBook Pro-lanseringer, som også inkluderer den nye Air-modellen. 

Som nevnt er vi fornøyde med sommerfugltastaturet, noe vi egentlig har ment siden det først ble lansert. 
Den nye modellen virker også mer stillegående enn tidligere. 

På hver side av tastaturet sitter det for øvrig to høyttalere som spiller varmt og godt. 
Størrelsen på Macen tatt i betraktning er lyden ganske god, men som vi nevnte i testen av MacBook Pro, savner vi litt mer bass. 

Styreflaten er også et område der Apple, etter vår mening, leverer godt. 
MacBookene har i lang tid hatt markedets beste styreflater, selv om de andre PC-produsentene har kommet seg med Windows 10, og Apple gjør ingen feil med Air som har en diger styreflate som er rask, responsiv og er uten de høye klikkelydene man ofte opplever på rimeligere modeller. 

Dette, paret med noen intuitive flerfingergester, gjør opplevelsen helt enestående, og i de fleste tilfeller klarer man seg fint uten PC-mus. 

Fantastisk skjerm 

Endelig har også en MacBook Air Retina-skjerm, som er Apples PR-ord for høyoppløste LCD-skjermer. 
Den 13,3 tommer store skjermen har en oppløsning på 2560 x 1600 piksler – det er tilsvarende MacBook Pro vi testet i sommer. 
Apple går fremdeles for skjermforholdet 16:10 som gir mer plass i høyden. 

Dette er et design vi foretrekker fremfor 16:9, som ofte blir for lavt og bredt, men 3:2 er stadig favoritten når det kommer til skjermforhold. 
PC-er som Microsoft Surface Laptop og Huawei MateBook X 
Pro har 3:2-format. 

Uansett er MacBook Air-skjermen godt kalibrert rett ut av esken, med levende farger, høy lysstyrke og absolutt godkjent innsynsvinkel. 
Samtidig er den blank som betyr at man vil oppleve litt reflekser, selv om den har antirefleksbelegg. 

Noe som vi savner fra MacBook Pro, er True Tone. 
Dette er Apples skjermteknologi som automatisk justerer fargetemperaturen på skjermen basert på lysforholdene og skal gi en mer korrekt fremtoning. 
Nyere iPhone- og iPad-modeller har True Tone, og det er en egenskap vi liker svært godt. 

I bruk 

MacBook Air er utstyrt med en tokjerners Intel-prosessor med en klokkefrekvens på 1,6 GHz. 
Mer bestemt er det en i5-8210Y-prosessor der den siste bokstaven indikerer at dette er en prosessor som drar svært lite strøm og som bidrar til at Apple kan gå for et vifteløst design som igjen gjør MacBook Air til en forholdsvis, men ikke helt, stillegående maskin. 
Intel-prosessoren har også et integrert grafikkløsning, Intel UHD Graphics 617. 

Dette betyr samtidig at det ikke er snakk om en arbeidshest, eller en maskin man bruker til spilling, noe som heller ikke er forventet. 
Men man kan ikke stikke under en stol at man forventer en kraftigere maskin til prisen. 

I stedet utfører MacBook Air oppgavene den er tiltenkt, på en strålende måte. 
Her snakker vi om surfing på nett, tekstbehandling, e-postskriving, video- og musikkstrømming på tjenester som Netflix og Spotify. 
Litt redigering i Adobe Lightroom og Photoshop takles også greit av MacBook Air. macOS Mojave er heldigvis svært lettkjørt. 
Ønsker du å gjøre noe mer avansert, er MacBook Pro modellen du bør utforske. 

Et av punktene Apple har levert godt på, er solid SSD-ytelse. 
Dette er også en av årsakene til at selskapet tar litt ekstra for SSD-oppgradering – selv om prisen er mye høyere om man skulle kjøpt en brikke og byttet selv. 
Ytelsestest i BlackMagic viser at skrivehastigheten er på snaut 1000 MB per sekund og lesehastigheten på over 2000 MB per sekund. 
Det er unektelig gode hastigheter. 

God batteritid, treg lading 

Apple har alltid laget datamaskiner med solid batteritid, og MacBook Air er som forventet intet unntak. 
Ifølge de offisielle tallene skal Air klare 12 timer med kontinuerlig nettsurfing før laderen bør kobles til. 
Vår erfaring at man godt klarer seg gjennom arbeidsdag med variert bruk – skriving, mye skriving, surfing på nett, Spotify-strømming, e-postskriving – uten at man må frem med laderen. 

I den sedvanlige batteritesten vår, som består av kontinuerlig videostrømming med lysstyrken satt til 50 prosent, holdt MacBook Air det gående i 510 minutter – 8 timer og 30 minutter – noe som er svært tilfredsstillende. 
Til sammenlikning klarte MacBook Pro 666 minutter, mens Huawei MateBook X strømmet i 612 minutter uten stans. 

Når det gjelder ladingen av batteriet, går denne noe tregere enn vi er vant med fra andre PC-er. 
Apple er ikke akkurat kjent for å legge ved kraftige ladere i esken til sine produkter, og med MacBook Air medfølger det en lader på 30 watt. 
Vi startet ladingen på 5 prosent og etter 60 minutter var batteriprosenten på 50 prosent. 
1 time senere var Macen ladet til 92 prosent. 

Konklusjon 

Endelig har Apple gitt MacBook Air-serien den oppgraderingen den har ventet på i lang tid. 
Skjermen er fått et vakkert, høyoppløst panel, rammen rundt er krympet betraktelig, tastaturet er oppdatert og Touch ID er på plass. 
Byggekvaliteten ligger alltid på øverste hylle, noe annet ville egentlig ha overrasket oss. 

Mye av problemet med Apples nye MacBook Air, ligger i prisen. 
Tidligere kunne man få en Air-modell til under 10.000 kroner, nå må man ut med minst 13.490 kroner for den nyeste. 

En annen ting som skuffer oss litt, er at maskinen kun kan konfigureres med en Y-prosessor med to kjerner og en klokkefrekvens på 1,6 GHz. 

Likevel, er man ute etter en liten og nett bærbar maskin med god batteritid og som stort sett skal brukes til skriving, strømming og annen underholdning, er MacBook Air 2018 absolutt en å vurdere. 
Hvis man er villig til å betale det den koster. 
