Hemisfair:«Blue Blue Grass of Home» 

Wilma Records/Playground 

Fulltreffer fra jordnærtnorsk stjernelag. 

Bluegrassfrelste har fått litt av et album å kose seg med når dobro-gitaristen Knut 
Hem under navnet Hemisfair har samlet et lag kremmusikere i studio. 

«Blue Blue Grass of Home» er Knut Hems andre album siden «Once In A Very Blue Mood» fra 2000. 

Og som det sømmer seg en vaskeekte bakmann er listen over prominente gjester lang. 

Det burde å holde å nevne Aslag og Lars Håvard Haugen fra Hellbillies og Respatexans, Paal Flaata fra Midnight Choir, Terje Kinn fra Gone At Last og Finn Guttormsen fra Farmers Market, samt Monika Nordli, Tore Andersen, Øystein Fosshagen og Hilde Heltberg. 

Slikt blir det gjerne stor musikk av, men vi snakker ikke om smal amerikansk tradisjonsmusikk for en liten klikk av spesielt innvidde. 

Det svinger selvfølgelig faretruende sterkt når så begavede musikere gis fritt spillerom. 
Likevel spørs det om ikke den sakrale Americana-melankolien er det som hever albumet til Knut 
Hem og gjør det til en jordnær fulltreffer. 

ANBEFALTE KJØP: 
«Helluva Heartache», «Fare Thee Well», «Psycho» og «Please Don't Ask Me To Dance». 

ESPEN A. HANSEN 
