Progrockens supergruppe feirer 30 år med stil
Mektig og passe pompøst fra «rockmonsteret» Asia. 

ALBUM: 
Ingen ting er som god, gammeldags progrock, den ser ut til å overleve alt. 
Og det er så greit: 
Liker du det ikke er det bare å la være... 

Man må bare beundre musikere som klarer å holde tak i en musikkform som mange forlengst har avskrevet som utdatert. 
Men - på sitt beste framstår den fortsatt både vital og levedyktig. 

Asia feirer sitt 30-årsjubileum med «XXX» (romertall 30). 

Er bandet dermed en rockdinosaur? 
Kanskje, men den tramper forsiktig! 

Supergruppe 

Vi har å gjøre med ei ekte supergruppe: 
Carl Palmer (trommer/perkusjon) kom fra Emerson, Lake & Palmer, John Wetton (vokal/gitar) fra Family, King Crimson og Uriah Heep, Steve Howe (gitarer) fra Yes og Geoff Downes (keyboards) fra The Buggles (de med «Video Killed The Radio Star») og Yes (ett album). 

Særlig Wetton og Howe imponerer her, Wetton for en av rockens fineste og mest behagelige stemmer og Howe for både gnistrende gitarsoloer og mykt, akustisk gitarspill. 

Bandet lagde bare to album (debuten «Asia» fra 1982 solgte tre millioner) før det ble endringer i besetningen. 
Medlemmer er gått ut og inn, men nå har originalbesetningen vært samlet siden 2006. 

Smaker av storhet 

Progrocken er på mange måter tidløs. 
Arenarockere som Rush, Kansas, Boston, Saga og Yes - og Asia - holder ufortødent på. 
Asia har hatt sine opp- og nedturer - og særlig det siste, med album som ikke har slått an, men her kommer altså britene med et nytt album som smaker av storhet. 

«XXX» er både mektig og passe pompøs - som progrock har en tendens til å være. 

Sjangermessig minner albumet om de første utgivelsene, men likevel er ikke lydbildet gammeldags. 

Det merker du om du lytter på de første albumene på nytt. 

Oh, Yes! 

Med Howe i sin midte er det ikke overraskende at Asia har en del Yes i seg, men da fra den mer poporienterte perioden - som på «90125» fra 1983. 
«I Know How You Feel» kan minne om «Dreamer» med Supertramp, et annet band som opererte i grenselandet mellom pop og progrock. 

«Tomorrow The World» er en gnistrende og fengende åpning. 
«Bury Me In Willow» kan minne om Toto, og da ringer varselklokkene hos mange - uten at du skal bry deg om det. 
Det er også lett å tenke seg hvor svenske Europe har hentet mye av sin inspirasjon fra. 

Bonus 

Vær obs på at en limited edition med dvd også inkluderer bonuslåten «Reno (Silver and Gold)», samt «I Know How You Feel» i en ny miks - med strykere. 
