TEST:Citroën C4 Aircross 

Citroën har vært blant de siste produsentene til å hive seg på folke-SUV-trenden. 
Nå er de med – selv om bilen ikke bare er deres egen. 

C4 Aircross er et resultat av samarbeidet mellom Citroën, Peugeot og Mitsubishi. 
Citroëns variant har med andre ord svært mye til felles med Mitsubishi ASX og aller mest Peugeot 4008. 
Men designen og en del detaljer skiller. 
Den minste dieselmotoren er eksempelvis unik for Citroën og Peugeots varianter. 
Det er også denne varianten vi har kjørt. 

Priser 

Da snakker vi selvsagt om 1.6 HDi, med 115 hester og 270 newtonmeter. 
Denne starter på 270.000 kroner med forhjulsdrift, riktignok som kampanjepris (ordinær pris er 282.000 kroner). 
Vi kjørte utgaven med firehjulsdrift som starter på 310.000 kroner (ordinær pris 325.000). 
Aller billigst er bensinmotoren med 115 hester. 
Denne starter på 260.000 kroner (ordinær pris 262.000). 

Dette er vesentlig rimeligere enn den større SUVen C-Crosser som Citroën prøvde seg med for noen år siden. 

Den minste dieselmotoren er den riktige! 

I tillegg til motorene nevnt ovenfor, finnes det også en større dieselmotor med 150 hester, men vi tør si at den trenger du ikke tenke så veldig mye på. 
Den minste dieselmotoren blir bestselgeren - og det er det god grunn til. 
Den passer ypperlig til denne bilen, og tross litt moderate effekttall føles C4 Aircross på ingen måter undermotorisert. 
Under vanlig kjøring har man brukbart med krefter fra så lave turtall som man er vant med i de mest moderne dieselmotorene. 
Også oppover i registeret er det greit trykk. 

Noen sprinter som innbyr til maks akselerasjon er dette naturligvis ikke. 
0-100 går likevel på 11,6 sekunder, noe som er helt kurant for biltypen og den bruken denne bilen for det meste trolig kommer til å bli utsatt for. 
Den største motoren er for øvrig bare ett tiendedel raskere fra 0 til 100 kilometer i timen. 

Lavt forbruk 

Forbruket er dessuten relativt hyggelig. 
Det ligger offisielt på 0,49 liter per mil, og CO2-utslippet er 129 gram. 
Dette er gode tall for biltypen. 
Det er også lett å finne rett gir, for C4 Aircross har en lettarbeidet og presis sekstrinnskasse. 

Firehjulsdrift 

Ved hjelp av et hjul bak girspaken kan du velge mellom forhjulsdrift, automatisk firehjulsdrift eller firehjulsdrift med låst fordeling mellom for- og bakaksel i lavere hastigheter. 
Ved automatisk fordeling går i utgangspunktet mesteparten av kreftene til forhjulene, men opptil 78 prosent av kreftene kan sendes bakover ved behov. 

Kjøreegenskaper og komfort 

På veien oppleves C4 Aircross som en Mitsubishi ASX, med unntak av motoren naturligvis. 
Det vil si helt greie og forutsigbare kjøreegenskaper, og et relativt mykt fjæringsoppsett. 
Du må regne med litt karosseribevegelser når det går unna, men slik er det i de fleste biler i denne klassen. 
Det er likevel enkelte av konkurrentene som er noe mer underholdende å kjøre, for de som vektlegger det. 

Komfortnivået er stort sett godt, men C4 Aircross når nok ikke hundre prosent opp til en bil som Mazda CX-5 på dette området. 
Vi opplevde støynivået som greit nok under norske forhold, selv om vi under vår testkjøring i Frankrike bemerket litt mer vindstøy enn vi er vant med. 
Les mer om vårt inntrykk derfra her. 

God plassutnyttelse 

En av denne bilens sterkeste sider er plassutnyttelsen. 
Til tross for at C4 Aircross bare måler 434 centimeter utvendig, er den relativt romslig innvendig. 
Spesielt gjelder dette kupeen. 
Baksetet er for eksempel godt egnet for voksne, mye takket være at man kan skyve føttene godt inn under forsetene. 
Bagasjerommet er noe mer begrenset, men også det er helt OK for klassen. 

Ellers er interiøret i stor grad det samme som du finner i ASX. 
Det betyr at alt fungerer greit, og at kvalitetsfølesen er helt OK. 
Det finnes imidlertid biler i klassen som overgår C4 Aircross på sistnevnte punkt. 
Også en del andre modeller fra Citroën har hakket bedre materialkvalitet, ikke minst nye DS5. 

Svært aktuell 

Man kan kanskje ikke hevde at Citroën tilfører segmentet så mye nytt, ettersom ASX allerede har vært på markedet et par år. 
Vi holder nok også nykommeren Mazda CX-5 og kanskje også oppdaterte Volkswagen Tiguan for å være noe mer komplette biler – men da snakker vi også litt andre priser. 
C4 Aircross gir uansett mye bil for pengene, og har en glimrende liten dieselmotor med en god pris. 
Dermed blir den et svært aktuelt alternativ for bilkjøperne i SUV-segmentet. 
