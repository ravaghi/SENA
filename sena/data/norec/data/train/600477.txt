Tredje omgang med Iron Man
I anmeldelsen av denne tredje runden med "Iron Man" bruker vi ikke tid og plass til å forklare hvem og hva Iron Man er (Robert Downey jr.). 
Vi nøyer oss med å si at superhelten Iron Man i det private ikke er noen privat mann, han er en medieombrust industrimagnat, tidligere har han vært et skoleeksempel på en playboy. 

I åpningen av denne treeren er hans liv langt på vei blitt ødelagt av en formidabel terrorist (Guy Pearce). 
Alt er på høyt nivå, USAs president er involvert. 
Og det blir brukt mange dollars på mye dødsfarlig fyrverkeri, mye fantasifull ødeleggelseslyst blir vist, mange metoder å slåss på synliggjøres, Tony Stark/Iron Man er übercool og han drypper jevnt av ironisk/konsise replikker. 
Og han har en ømhet for Gwyneth Paltrow (svake punkter har vi alle). 

Sum: 
Effektivt og effektfull, bulder og brak, de fleste får nok hva de forventer. 
Siste replikken lyder "Det holder". 
Skal vi se på det som en sluttføring for hele trilogien? 

Anmeldelsen er skrevet på grunnlag av 2D-utgaven. 
