Minimalisme
Interessant prosjekt, middels resultat 

Pat Methenys motto må være at forandring fryder. 
Litt improvisasjon her, litt klassisk låtskriving der og aldri langt unna sin indre nerd, er Metheny flink til å unngå å gjenta seg selv hele tiden. 

«Orchestrion» er intet unntak og er noe av det mest ambisiøse han har gjort til nå. 
Han spiller selv alle instrumenter takket være en musikalsk idé fra 1900-tallet, der Metheny ifølge presseskrivet «styrer en stor musikalsk maskin skapt av 'ekte' instrumenter». 

Tittelsporet er en besnærende minimalistisk sak som beveger seg i landskapene til Philip Glass og Steve Reich. 
Vakkert på grensen til det hypnotiske. 
De øvrige fire sporene klarer ikke helt å følge opp. 
Muligens fordi noe av poenget med at Metheny spiller alene forsvinner på plate. 

Helst må dette oppleves live for å gi full effekt. 
De som ikke får sett ham live kan finne en smakebit av showet på YouTube, der et klipp viser en bråte instrumenter som tilsynelatende spiller på egenhånd. 

SVERRE OLE DRØNEN 

Enig med vår anmelder? 
Si din mening 
