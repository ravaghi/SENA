Latterlig
Enkelte filmer burde dødd på idéstadiet. 

HANDLER OM: 
Caseys tvillingbror døde i morens liv. 
Moren ble etterhvert gal og døde, og nå er Casey hjemsøkt av sin døde, onde bror. 
Det viser seg at de er del av en familieforbannelse som går tilbake til Nazi-Tyskland (!). 
Casey får ut frustrasjonen sin gjennom joggeturer og videochat. 
Den onde tvillingen er her og der, slår henne i hodet, produserer noen insekter og noe slim, etc. 
Til slutt kontakter Casey en rabbiner for å stanse gjenferdet. 

DOM: 
Det er åpenbart at «The Unborn» eksisterer mest for å gi verden en bedre forståelse av Odette Yustmans lille, velformede rumpe. 
Stort mer er hun tydeligvis ikke instruert til å bidra med. 
Mange pen-jente/ondt-spøkelse-skrekkfilmer er dårlige, men i det minste litt skumle, denne er bare gjennomgående kjedelig. 
Riktignok på kanten til det latterlige. 

«The Unborn» er en sånn film som får deg til å tenke at dette må til og med kinolerretet selv være flau over å måtte vise fram, popcornet må krympe i skam over å bli spist under en slik forestilling. 
Filmen er en langsom parade av oppbrukte ideer, fri for suspens og talent. 
Det er riktignok ganske skremmende å se hvor tynn Yustman er, men det eneste som virkelig får en til å sperre øynene opp her er den usmakelige måten filmskaperne forsøker å blande Holocaust og Kabbalah inn i historien. 
Jeg så den på kino i USA, minst ti mennesker forlot den lille salen underveis i visningen. 
De som ble sittende sov antakelig. 

Dersom det er noe her som burde forblitt ufødt, så er det denne filmen. 

SILJE BEKENG 
