Bra nok som du er
All We Are demper følelsen av at verden er et ubehagelig sted med sitt mangefasetterte debutalbum. 

All We Are består av norske Guro Gikling (bass og vokal), irske Rich O'Flynn (trommer) og brasilianske Luís Santos (gitar), men det sofistikerte og britiske er allikevel noe av det mest sentrale i den Liverpool-baserte trioens musikk. 
Bandet selv omtaler musikken sin som "Bee Gees on diazepam"; en beskrivelse det er vanskelig å være uenig i. 
Det selvtitulerte debutalbumet kan godt omtales som døsig yachtrock, men det vil også være en forenklet beskrivelse av virkeligheten. 

All We Are er nemlig et mangefasettert album. 
Det har i seg elementer av både r&b, klubbmusikk, psykedelia og disko. 
Noen låter, som "Stone", "Something About You" og "Feel Safe", starter mykt og sniker seg fremover, med vokalharmonier, drømmende gitar og dumpe trommer som sender tankene til The xx. 

"Honey" og "I Wear You" fletter inn leken, 90-talls r&b, og vil appellere til dem som syntes "If I Could Change Your Mind" var den beste låta på Haims Days Are Gone (2013). 

Tidvis blander trioen inn smått psykedeliske elementer som sender tankene til både Four Tet og Animal Collective, og på albumets mest eksperimentelle låt, "Keep Me Alive", tar Giklings ellers sarte vokal en uventet vri. 
Plutselig synger hun fra bunnen av magen, med en kraftfull stemme som umiddelbart minner om 70-tallsikonet Grace Slick fra Jefferson Airplane. 

De 11 låtene på All We Are er glatte i ordets beste forstand. 
De er velproduserte og leker med det cheesy, men har hele veien i seg en nerve som gjør dem interessante lytt etter lytt. 
Selv om lydene er utflytende og lekne, er strukturen stram og målrettet. 
På samme måte som Destroyers flotte Kaputt (2011) smyger All We Are seg inn på silkemykt vis, uten å bli ufokusert. 
Albumet skriker aldri etter oppmerksomhet, det lokker heller lytteren forsiktig til seg. 

Tekstene er det minst bevegende på All We Are. 
De er ikke dårlige. 
Heller en nøytral bestanddel det tar tid før du tenker over. 
Først og fremst fungerer vokalen som noe som følger musikken fremover. 

At bandet selv drar paralleller til beroligende legemidler når de skal beskrive musikken sin gir mening. 
All We Are demper nemlig følelsen av at verden er et stadig mer ubehagelig sted. 
Iallfall i knapt 44 minutter. 
