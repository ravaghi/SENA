Musikkspill med middels rytme
Spinoff-produkter til «High School Musical»-serien florerer. 
Slike hasteproduksjoner blir sjelden veldig bra - så også med dette spillet. 

Spillet er basert på ungdomsfilmen «High School Musical 2». 
Akkurat som i serien, befinner hele gjengen seg i Lava Springs. 
Man kan velge hvilken rollefigur man vil spille, så barna kan være sin favoritt. 

Når spillet begynner, oppdager man en morsom «finesse» - jukeboksene rundt omkring spiller musikk fra filmen. 
I begynnelsen kan du bare høre på en sang, men etter hvert som du løser ulike oppgaver, åpner du opp nye sanger som du kan bruke som bakgrunnsmusikk. 

Det er så mye bedre enn mye av den dårlige taffelmusikken man vanligvis blir servert i spill (som suser i hodet lenge etter at man har slått av konsollen). 
Når man ikke spiller, kan man bruke DS-en som en liten musikkmaskin, og høre på musikken i høretelefonene. 
Morsomt! 

Man får altså ulike oppgaver, som både gir poeng og låser opp ulike gjenstander og trofeer. 
Oppgavene stimulerer først og fremst rytmesansen. 
Man skal gjøre alt fra å danse i takt til musikk, til å slå opp solparasoller i riktig rytme. 

Det endelige målet er å vinne den såkalte Start Dazzle-prisen, som er like høythengende og prestisjefylt som den høres ut som. 

Man må sannsynligvis elske «High School Musical»-filmene for å like dette spillet. 
Det får mye gratis fra filmmusikken og de ferdigutviklede rollefigurene. 
Og det er godt, for i seg selv er spillet rimelig enkelt og ensformig. 

Likevel - det skal ha pluss for minispill som utfordrer rytmesans og reaksjonsevne. 
