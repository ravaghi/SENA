Narum:«Sol og regn og ælt» 

Trippel triumf. 

Det hører til sjeldenhetene at noen makter å gi ut tre album helt først i karrieren som er like jevne og bra. 
Søskentrioen i Narum har klart det. 

«Sol og regn og ælt» fraviker nemlig ikke mye fra de to foregående platene, men Narum har funnet en elastisk form på sine lengtende, melankolske hverdagsviser som gjør at uttrykket deres aldri stivner. 
Denne gangen utvider de smått forsiktig med bredere The Band- og Van Morrison-stemninger, uten at det jordnære utgangspunktet forlates, snarere tvert om. 

Stemmen til Benedikte Narum Jenssen - Einas egen Nanci Griffith - vokser seg stadig varmere og varmere og skinner som vannet på Skjelbreia en solvarm sommerdag etter storebror Lars Christians skreddersydde sanger på dialekt. 
Det er lov å gratulere med nok ei flott plate! 

BESTE LÅT: 
«Lyd i et gammalt piano» 
