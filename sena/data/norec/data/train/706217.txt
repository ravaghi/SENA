Perfekt følge til sommerforelskelsen
Den melankolske popen vris i tidsriktig retning. 

Lykke Li: 
"So sad so sexy" (Sony) 

Lykke 
Li er «sad girl»-popens ledestjerne, sammen med Lana del Rey. 
Når hun slipper sitt fjerde album, er det fire år siden sist. 
Hun har flyttet til LA og fått seg et nytt produksjonsteam, som har klienter som Beyoncé, Frank Ocean og Kendrick Lamar. 

Nå blandes bittersøte erfaringer med salte tårer i klorfylte svømmebasseng. 
Hør bare på «Deep end» med deilige trap-produksjoner og svevende synthlyd. 

Li har noe på hjertet og doserer det ut i riktig mengde og lengde over ti spor. 
Hør på «Two nights». 
En enkel rytme akkompagneres av lavmælte pianoakkorder, mens hun repeterende skildrer den ulmende anerkjennelsen av å bli bedratt. 

Rapperen Aminé forteller den andre siden av historien. 
Det gjør hun også selv i «Bad woman»: 
I've been a bad woman, but I'm still your woman. 

Med «Better alone» slår hun fast at det er bedre å være alene, enn å være ensom sammen med noen. 
Når årets sommerforelskelse blomstrer og kanskje også visner, er platen et perfekt følge. 

Beste spor: 
«Deep end», «Better alone», «Two nights». 
