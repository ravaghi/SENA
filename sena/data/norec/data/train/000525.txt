Kirby's Epic Yarn
Helt fabelaktig! 

Uvanlige spillfigurer er noe av det Nintendo har blitt berømt for i løpet av de siste 25 årene. 

En italiensk rørlegger? 
Mario. 
Liten englegutt med sverd? 
Pit. 
Beintøff romdame? 
Samus. 
Grønnkledd eventyrhelt? 
Link. 

Hva med en rosa ball, som kan blåse som en orkan? 

Jepp, Kirby er en usannsynlig spillhelt - og i løpet av 20 år har han vært med i nærmere 20 spill. 

Særlig kjent er han ikke blitt i Europa, men med Kirby's Epic Yarn legger det japanske spillselskapet alt til rette for den rosa dotten. 

Barnevennelig 

I tidligere spill har Kirby vært en rosa ball, som har løpt rundt i en plattformverden. 
Ikke ulik den vi kjenner fra tidlige Mario-spill. 

I Kirby's Epic Yarn vandrer vår gjennom Drømmeland, der ser han noe som ligner en tomat og bestemmer seg for å spise den. 
Det var ikke veldig smart. 

Tomaten er en Metamato, som tilhører en ond trollmann. 
Kirby blir fanget av den onde trollmannen i en magisk sokk, og her kommer spillets navn til sin rett. 

Med Kirby's Epic Yarn gjør nemlig utvikleren noe så genialt som å forvandle hovedfiguren og verden rundt han til tekstiler og garnnøster. 

Super(garn)krefter 

I tidligere spill har Kirby overvunnet sine motstandere ved å støvsuge omtrent alt som kommer i hans vei - for så å blåse det ut igjen mot fiendene han møter. 

Nå er han laget av garn, og Kirby må finne nye måter å overvinne fiendene sine. 

Det åpner for kreative løsninger og morsomme spillopplevelser 
- Kirby kan forvandle seg til alt fra en tanks til en fallskjerm. 
Alt laget av uskyldig garn, det er et genitrekk! 

Brettene er fantasifullt skapt, og du må ta i bruk knapper og tråder for å komme i mål. 
For å redde lappelandet inne i sokken fra den onde trollmannen må Kirby finne syv magiske tråder, disse holder verden sammen og er nøkkelen til å overvinne hindringene som står i veien for Kirby og hans venner. 

Sammen mot røkla 

Ekstra artig er det å utforske spillverdenen med en venn, og i Kirby's Epic Yarn kan du spille i samarbeidsmodus. 
Spiller nummer to kan ta på seg rollen som prins Fluff - de to spillfigurene har forskjellige egenskaper, som åpner for morsomt samarbeid og unike løsninger på mange av brettene. 

Det er ikke mye som trekker ned på Kirby's Epic Yarn, men etter et par timer sniker følelsen av repetisjon seg inn. 

Når utviklerne først har vært så kreative, hvorfor ikke gå den ekstra kilometeren? 
Mot slutten av dette tøyeventyret ble jeg ikke lenger overrasket eller nysgjerrig på nye opplevelser. 

Kirby's Epic Yarn er likefullt en familievennlig spillperle - mykt, koselig og morsomt. 
Anbefales til spillstund med store og små 
