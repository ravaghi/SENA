Varg Veum – Bitre blomster
Underholdende og lovende start for Veum. 

Varg Veum skal bli vår nye helt på film og tv, og ”Bitre blomster” er en lovende start! 
Mysteriet vekker interessen og filmen underholder godt, selv om den helt store spenningen uteblir. 

Trond Espen Seim er heldigvis en innertier i hovedrollen, og det filmatiske håndverket er av ypperste kvalitet. 
Men manuset, basert på Gunnar Staalesens roman, tyr til noen enkle løsninger som irriterer meg. 

Lyssky virksomhet 

Ei 4 år gammel jente forsvinner i Bergen og politiet står fast. 
Jentas mor hyrer privatdetektiv Varg Veum i all hemmelighet for å spore opp en annen person. 

Veum skjønner at dette har noe med forsvinningen å gjøre, og begynner sin egen etterforskning. 
Den fører ham til sleipe forretningsmenn med en lyssky virksomhet. 

Rufsete sjarm 

Trond Espen Seim glir tilsynelatende enkelt inn i hovedrollen med rufsete sjarm og troverdighet, selv om jeg forventer at personligheten utforskes mer i senere filmer. 

Det er ikke stort vi får vite om Varg Veum i ”Bitre blomster”, annet enn at han har jobbet i barnevernet og har et forhold bak seg. 

Fokus holdes på filmens mysterium, og dermed klokkes den inn på raske 96 minutter. 
Du rekker i hvert fall ikke kjede deg! 

Detaljer irriterer 

Det er en del detaljer som irriterer meg i ”Bitre blomster”, som at Nicolas Hope spiller amerikaner med australsk aksent, at Veum ikke bruker mobilen når han burde, og at han baserer hele sin etterforskning på en vag antagelse som han er 100% sikker på. 

Og som riktignok viser seg å stemme, men det er ikke poenget. 
Poenget er at manuset tar snarveier mot løsningen som burde vært løst mer intelligent. 

Herlig skue 

Men i hovedsak er filmen så god at du absolutt bør gi den en sjanse! 
Samspillet mellom Seim og Bjørn Flobergs politietterforsker er et herlig skue. 
Trioen Per Jansen, Anders Dale og Øyvind Gran er troverdige bad guys. 

Bergen er deilig regntungt gjennom Gaute Gunnaris vakre linse, og Gisle Tveito har pakket bildene inn i god lyddesign, sammen med Ginges stemningsfulle filmmusikk. 

Lovende 

Regissør Ulrik Imtiaz Rolfsen viser at ”Izzat” bare var begynnelsen på en lovende karriere. 
Han kan virkelig lage tette, stramme filmer som holder på publikum! 

”Bitre blomster” er den første av seks Varg Veum-filmer, hvorav en til skal vises på kino, resten på tv. 
Og jeg ser gjerne mer av dette, om det holder like bra eller bedre kvalitet! 
