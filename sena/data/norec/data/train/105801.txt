Alexander Rybak (f. Opptur):«Fela igjen» 

Sikkert artig for dem som var til stede. 

Det er for så vidt bra at Rybak ikke er selvhøytidelig. 
Men det er jo ikke nødvendig å fremstå som en gjøk av den grunn. 

Her gjør han noe av det verste man kan påføre seg selv som artist: 
Den «selvironiske raplåten» - med heftig fadderittan-felespill. 

Med seg har Rybak noen gamle kompiser som rapper hvert sitt vers, og poenget er angivelig å ironisere over Grand Prix-heltens «problemer» med damer og penger. 

Det er som å høre på en fremmed gjeng med dritings barndomsvenner som roper og skriker og holder på å le seg i hjel av sin egen fortreffelighet, uten at en god punchline noensinne dukker opp. 
Rybak er til vanlig en veldig festlig fyr; hva skjedde? 

Dette er ikke hans «ordentlige» nye singel; den heter «Oah» og slippes 12. mai. 
Dersom målet var å senke forventningene, må «Fela igjen» sies å være vellykket. 

Men «Oah» må nesten overgå «Fairytale» for å få oss til å glemme denne umorsomme morsomheten. 
