Keepertabbe og selvmål sendte Frankrike videre
(Frankrike 
- Nigeria 2-0) Vincent Enyeama (31) reddet alt og frustrerte Karim Benzema (26) før han misset grovt i feltet og serverte Paul Pogba (21). 

Nigeria-keeperen stoppet favorittene gang på gang og reddet lagkameratene som aldri så ut som de var kapable til å sende det afrikanske laget til kvartfinale. 

Elleve minutter før slutt var Vincent Enyeama på rett plass nok en gang da han spratt opp og slo Karim Benzemas nikk over mål. 

Franskmennene fortvilte over sjanseløsingen og den gode keeperen, men på den påfølgende dødballen kom den ene tabben som sørget for at «Les Bleus» er i kvartfinale og Nigeria kan ta sommerferie. 

Bom i feltet 

Enyeama gikk ut i feltet på en corner for å holde ballen, men maktet kun å slå kula løst bakover. 
Der sto Paul Pogba som fikk en enkel jobb med å styre gavepakken over streken med det tomme buret gapende. 

- Det finnes ikke ord for å beskrive dette. 
Det å score et mål for landet sitt i en så viktig kamp, er et av de største øyeblikkene jeg har opplevd, sier Paul Pogba. 

- Jeg er veldig stolt over alt vi gjorde i kampen. 
Vi er i kvartfinalen, og vi vil gjøre alt vi kan for å komme et steg videre, sier Frankrike-trener Didier Deschamps. 

Nigeria så ut til å miste troen på avansement etter keeperens miss, og ett minutt på overtid kom mål nummer to. 
Mathieu Valbuenas innlegg gikk forbi innbytter Antoine Griezmann og traff en uheldig Joseph Yobo og gikk i mål. 

Etter kampen fortalte stopperen med ti VM-kamper for Nigeria (rekord) at han slutter på landslaget for å bruke mer tid med familien. 

- Jeg er ikke fornøyd med dømmingen. 
To ganger ble Onazi taklet stygt. 
Han er trolig ute i flere uker. 
Dette er første gang i min karriere at jeg snakker om dommeren, men han var ikke god, sier Nigeria-sjef Stephen Keshi. 

Dominerte mot slutten 

Verdensmesterne fra 1998 ble rystet midtveis i første omgang da Emmanuel Emenike styrte ballen i mål, men linjemannen vinket for offside. 
Tre minutter senere kom den første imponerende Enyeama-redningen da han slo Pogbas gode skudd til corner. 

Frankrike-dominansen tok seg opp etter den tamme første omgangen. 
Innbytter Antoine Griezmann var sentral da sjansene kom hyppig de siste 20 minuttene. 
20 minutter før slutt stoppet Enyeama Benzemas skudd og Victor Moses reddet på streken. 

Yohan Cabayes suser slo i tverrliggeren før Nigeria-keeperens miss avgjorde kampen. 
Frankrike møter vinneren av kampen mellom Tyskland og Algerie i kvartfinalen fredag kveld. 

- Frankrike hadde ikke så god kontroll som jeg trodde de skulle ha. 
Nigeria fikk et mål hårfint annullert for offside tidlig. 
Frankrike går kontrollert videre uten å imponere, sier VG-ekspert Kjetil Rekdal. 
