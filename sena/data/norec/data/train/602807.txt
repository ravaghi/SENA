I skyggen av Disney World
"The Florida Project" gir et like deler herlig og hjerteskjærende bilde av livet nederst på den amerikanske rangstigen. 

DRAMA 

"The Florida Project" 

USA 2017 

Regi: 
Sean Baker 

Manus: 
Sean Baker Chris Bergoch 

Skuespillere: 
Willem Dafoe, Brooklynn Prince, Valeria Cotto, Bria Vinaite 

Aldersgrense: 9 år 

Første halvdel av "The Florida Project" kan godt være det mest livsbejaende du vil få se på kino i år. 
På et stort motell rett utenfor Walt Disney World i Florida, fører seks år gamle Moonee (Brooklynn Prince) og vennene hennes den rene Huckleberry Finn-tilværelsen. 
De gugger på biler, bommer penger av folk på gjennomreise, viser fingeren til rikingene som passerer i helikopter og får – i det hele tatt – livet som lutfattig til å fremstå i et nærmest magisk skjær. 
De er frie på en måte du og jeg aldri har vært, disse ungene. 

Følelsen underbygges av filmens løse, dokumentaraktige form. 
Ikke har den et soundtrack, ikke har den et plott i vanlig forstand og Willem Dafoe, i rollen som motellets hardt prøvede bestyrer, er den eneste skuespilleren alle vil dra kjensel på. 
Det er som om noen bare har sluppet et kamera ned i dette minisamfunnet og latt det stå til. 

Men veien fra fri oppdragelse til omsorgssvikt er noen ganger kort. 
Og om første del av "The Florida Project" får hjertet ditt til å slå litt fortere, kan det hende at avslutningen vil få det til å stoppe helt opp. 
