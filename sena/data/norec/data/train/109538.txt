Empire Of The Sun «Walking On A Dream»
(Virgin/EMI 

) Solfylt? 
Jepp. 
Drøm? 
Jepp. 

Muligens har omslaget allerede sparket ben på dette utmerkede albumet; en ting er å oppkalle seg etter en Spielberg-filmatisert J.G. Ballard-novelle, en annen er å presentere seg så sci-fi-kitschy at folk umiddelbart tror at dette er musikken til en film man helst ikke vil se, enn si høre. 

Uansett: 
Australske Luke Steele og Nick Littlemore er i ferd med å få en høyst fortjent hit med tittelsporet herfra, og byr også ellers på smekker pop som både er retrofuturistisk og dønn kontemporær. 
Det er fremtiden sett med syttitallsbriller, dansing med åttitallssko og en hang til duse drømmerier som vil skinne hardt om kapp med solen fremover. 

Både MGMT, Phoenix og Daft Punk har gjort dette før dem, Todd Rundgren og for den saks skyld 10cc og Supertramp før dem igjen - men alle uhelbredelige popfantaster vet at det alltid vil være for lite musikk av denne typen der ute. 

ANBEFALTE KJØP: 
«Standing On The Shore», «Walking On A Dream», «Half Mast», «The World», «Without You» 
