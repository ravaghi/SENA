Stepper løs på trommene
Tøffe sanger med kreativ trommelyd. 

Kolars: "Kolars" (KOLARecords/Border) 

Det er ikke lett å finne opp noe nytt i rocken, men det er dem som prøver. 

Lauren Brown stepper på en basstromme mens hun samtidig dunker løs på et stående trommesett. 
Et stilig sceneshow, og den dansende trommingen skaper samtidig en varm lyd. 

Hun kommer fra folk-gruppen He's My Brother She's My Sister fra Los Angeles. 
Den var det Rob Kolar som stiftet, og ekteparet utgjør nå Kolars. 

Musikken er kalt desert disco, space blues og glamabilly, og den lyder som en miks av dette. 
Den selvtitulerte debuten kom i fjor, og de følger opp med et album fylt med åtte flotte kutt. 

I tillegg får vi sangene én gang til som instrumentaler. 
Et kreativt påfunn, det også. 

Høydepunktene sitter tett, fra den slentrende ørkenrockeren "Bullett on the run" til glaminnslagene i "Dangerous", via Velvet Underground-pregede "Dizzy" og slackerballaden "Change your mind". 
"One more thrill" kunne vært låten White Stripes ikke rakk å spille inn. 

Beste spor: 
"Bullett on the run", "Change your mind", "Dangerous", "Dizzy", "One more thrill". 
