PRØVEKJØRT:Audi A1 

Er man ikke ung, urban og "livsstil-orientert" må man visstnok styre unna A1. 
Synd det - jeg liker den godt, jeg... 

BERLIN (DinSide Motor): 
Da vi dro avsted for å prøvekjøre nye Audi A1 var vi på en måte allerede grundig lei den. 
Audi har forhåndsorkestrert så mye hype, så mange teasing-kampanjer og generelt så mye virak omkring den lille nykommeren at vi hadde en følelse av overdose allerede da bilen ble vist på bilutstillingen i Genève og ytterligere promotert av Orlando Bloom eller Justin Timberlake eller hvem det nå var... 

Fin i det virkelige liv 

Så vi syntes egentlig det var på høy tid at vi fikk sette oss bak rattet i en A1. 
Det var forfriskende å få se den ute i virkeligheten, på veien og ikke på bilder eller på en utstillingsstand. 
Det første visuelle inntrykket er bra, enten vi ser den i blå metallic, signalrødt eller hvitt. 
Men designen er relativt konservativ - dette er en Audi! - og mindre "annerledes enn konkurrentenes, enten vi snakker om erkerivalen Mini (Fra BMW-konsernet), Fiat 500, Alfa Romeo MiTo eller Citroën DS3. 
A1 kan imidlertid sprites opp en del med ekstrautstyr; den kan blant annet leveres med takbue i kontrastfarge, på samme måte som konkurrenten Citroën DS3 (- som vi nylig har testkjørt), kan få kontrastfarget tak. 

Dette er tredje gang Audi prøver seg i småbilklassen. 
Første gang var det med den folkelige og enkle Audi 50, som ble til den første VW Polo i 1975. 
Den neste var den nyskapende A2 med høy sideprofil, aluminiumskarosseri og en svært sparsommelig motor, i 1999. 
Den var et svar på Mercedes' nylig introduserte A-klasse. 

Og her har vi altså A1. 

Flatterer eierens ego 

PR-materialet, reklame og pressemelding ved lansering er alle klare på en ting: 
Dette er en bil for de unge, urbane og "livsstil-orienterte". 
(Beklager, men vi bare siterer...) OK, vi skal ikke gjøre oss dummere enn vi er - dette er en bil Audi ønsker skal treffe en trend-følsom nerve hos folk, en bil som skal fortelle omverdenen at eieren er med på notene i det postmoderne samfunnet. 
Den flatterer førerens ego. 
Kundetypologien går igjen i målgruppene til konkurrentene vi siterte ovenfor. 
Det er tidsriktig, og vi tror det kan lykkes også for Audi. 
For å komplettere konkurrent-oversikten ovenfor må vi nesten ta med den snodige lille pseudo-SUVen fra Nissan, Juke, som i stor grad henvender seg til den samme målgruppen. 
(Les om vår prøvekjøring av den her). 

Uansett: 
Vi foretrekker den mer nøkterne måten den norske importøren beskriver bilens posisjonering på - sportslig, progressiv og sofistikert. 

Eksteriørbilder: 

Tidsriktig og premium 

Det er, som leseren vil ha forstått, ingenting igjen som kan overraske når nå Audi A1 omsider er ute på veien. 
Designen kan enhver ta stilling til selv; dette er en Audi i miniatyr både utvendig og innvendig - men innvendig design er mer moderne, eller i det minste litt mer spenstig, enn i de større Audiene. 
Bilen inngir ubenektelig premiumfølelse, hvilket er sjelden i denne klassen. 
For vår del synes vi Citroën DS3 kommer nærmest. 
Vi kjørte et konservativt stylet eksemplar med mørkt skinninteriør og et annet med friske innslag av sennepsgult både på setetrekk og dashbord. 
Sistnevnte er for øvrig inspirert av en flyvinge med luftedysene som skal påminne om flymotorer. 

I føreravdelingen er sittestilling og - komfort og plassforhold upåklagelige. 
Ergonomi og oversiktlighet likeså. 
I baksetet er det trangt for voksne - trangere enn i Polo - og bagasjerommet er heller ikke noe å rope hurra for, men ikke unormalt lite i småbilklassen. 
For øvrig er målene sammenlignbare med Polo, som den deler teknisk plattform, men ikke så mye annet med. 
Audi A1 er 395 centimeter lang, 174 centimeter bred og 142 centimeter høy. 
Det er ganske typiske småbilmål i dag. 

Lettkjørt 

Det første vi merker oss er hvor lettkjørt denne bilen er. 
Som vanlig hos Audi er kjøreegenskapene siviliserte, men vi opplevde dem ikke som fullt så sportslige som produsenten hevder at de er og det er i hvertfall en bit igjen til Mini. 
Dette er ikke til forkleinelse for vår helhetsvurdering; kompromisset mellom kontant respons fra understellet og høyst akseptabel komfort synes vi er løst på en fremragende måte - særlig tatt i betraktning at vi snakker om en småbil som veier inn under 1.200 kilo. 
Kvikk nok ved svingkjøring er bilen i alle fall. 
Her får bilen hjelp av en utvidet ESP (antiskrens og stabilitetskontroll-) med elektronisk differensialbremse på forakselen. 
Ut over dette kan vi ikke bedømme kjøreegenskapene for bastant etter et slikt første bekjentskap uten de helt store utfordringene - vi ser frem til å ratte A1 på norske veier. 

Nok en fin 1,2-liter 

I denne omgang kommer nye A1 med et utvalg på fire motorer, alle turboladede. 
Bensinmotorene er 1.2 TFSI og 1.4 TFSI, førstnevnte med maksimal ytelse på 86 hestekrefter og - hvilket forteller mer om motorens trekkvillighet - et dreiemoment på 160 newtonmeter som er tilgjengelige fra 1.500 til 3.500 omdreininger. 
Vi prøvekjørte den lille Audien med denne motoren og syntes den passer fortreffelig i denne bilen. 
Uten å gjøre 
A1 til noen racer gir den god fremdrift i alle normale kjøresituasjoner. 
Vi visste fra før at denne 1,2-litersmotoren var en utmerket maskin etter å ha kjørt den i 105-hestersversjon i VW Polo (og senere faktisk også i fleksi/familiebilen Touran), og fikk nå bekreftet hvor god motor dette er også i mer beskjeden utførelse. 
I A1 gir dette 0-100 på 11,7 sekunder - men bilen oppleves som sprekere enn tallet skulle tilsi - og toppfarten er 180 km/t. 
Oppgitt forbruk ved blandet kjøring er 0,51 liter per mil - utslipp av CO2 118 gram per kilometer. 

Interiørbilder: 

De sprekere versjonene 

Har man sportsligere ambisjoner og kan plusse på 27.000 kroner, kan man få A1 med den likeledes utmerkede og en god del sprekere 1.4 TFSI-motoren. 
den yter 122 hestekrefter og er særdeles kraftfull og fyldig med sine 200 newtonmeter dreiemoment hele veien fra 1.500 til 4.000 omdreininger. 
Dette er noe av det ypperste som finnes blant de mindre bensinmotorene på markedet i dag. 
Audi A1 kan fås med denne motoren kombinert med syvtrinns S-tronic-automat. 
0-100 tar raske 8,9 sekunder, toppfarten er 203 km/t og A1 1.4 TFSI klarer seg ved blandet kjøring med 0, 53 liter bensin per mil og slipper ut 122 gram CO2 - ganske så pene tall. 

På dieselsiden er det 1.6 TDI som gjelder, i første omgang i en versjon med 105 hestekrefter. 
Dreiemomentet er anselige 250 newtonmeter mellom 1.500 og 2.500 omdreininger. 
For den som ønsker kraftig skyv i det lavere turtallsregisteret passer den ypperlig. 
Dette er den andre varianten vi prøvekjørte i tillegg til 1.2 TFSI og selv om vi liker bedre bensinmotorens mykhet og gangkultur er dieselmotoren mer av en kraftpakke samtidig som den også er kultivert og diskret. 
Den har også et bredt arbeidsregister til dieselmotor å være og uttrykker seg godt mellom under 1.500 og over 4.000 omdreininger - ja den trekker faktisk merkbart helt opp til så å si 5.000. 

I det hele tatt er det ingen tvil om at Audi A1 er høyst adekvat motorisert. 

Bra pris i utgangspunktet 

Nå regner vi med at få vil kjøpe Audi A1 i helt basis-utførelse. 
Det finnes to utstyrsnivåer, Attraction og Ambition og en god del ekstrautstyr å få kjøpt ut over det. 
Plusser man på 30.000 - 40.000 kroner over innstegsprisen får man en riktig greit utstyrt premium-småbil. 

Innstegsprisene er som følger: 

1.2 TFSI 86 hk: 
Tilgengelig for bestilling nå. 
Fra kr. 187.700 

1.4 TFSI 122 hk koster fra 215.000 kroner med manuell girkasse og fra 226.000 med S-tronic dobbeltkløtsj girkasse (kjent som DSG på VW-modeller). 

1.6 TDI 105 hk koster fra 208.000 kroner. 

En mer prisgunstig dieselversjon som burde ha helt greie ytelser den også, 1.6 TDI med 90 hk, vil bli tilgjengelig for bestilling fra oktober. 
Vi har ikke kjørt denne og kjenner heller ikke prisen på den foreløpig. 

Audi A1 vil være ute hos forhandlerne mot slutten av august. 
