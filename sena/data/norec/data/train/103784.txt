Stacie Orrico: «Stacie Orrico»
(Virgin) 

Lovende og modent fra 17-årig stjerneskudd. 

Ikke akkurat Britney Spears: 
Stacie Orrico er 17 år gammel og beviser at det er mulig å henvende seg til tenåringer uten å spille kynisk på sex. 

Kristenfolket i USA har for lengst omfavnet Stacie Orrico, som bare var 14 år gammel da hun trådte frem i rampelyset med debuten «Genuine». 

På den selvtitulerte oppfølgeren fremstår Orrico som en usedvanlig moden 17-åring, uten at hun dermed virker prektig eller påtrengende gudfryktig, sin religiøse bakgrunn til tross. 

Orrico har en flott stemme og leverer stort sett førsteklasses r&b-aktig pop med spor av rock, soul og elektronika. 
Singlen (There's Got To Be) «More To Life», som gjør det skarpt på hitlister verden over akkurat nå, avslører dessuten at Stacie Orrico er en tekstforfatter som har noe viktig å fortelle. 
Dette lover med andre ord godt med tanke på fremtiden. 

ESPEN A. HANSEN 
