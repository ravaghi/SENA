The Vineyards:«Hoggin' All The Action» 

(Rec 90/Universal) 

Det dusinet, det dusinet - det går så fryktelig mye på det innimellom. 

Oslorockerne The Vineyards har gjort seg bemerket i franske skate- og surfefilmer (står det her), og gjør kritikeren en finfin tjeneste ved å liste opp Kiss, The Hives og The Stooges i presseskrivet. 
Ærlighet er vel og bra, men det hadde vært kjekt med litt egenart i tillegg. 

Den slags er det lite av på denne debuten. 
Det skal sies at kvartetten planker sine forbilder forbilledlig, særlig The Hives, og svensk skal det tydeligvis være: 
Kalle Gustafsson fra The Soundtrack 
Of Our Lives har gitt dem den riktige, diskant-dominerte lyden. 
The Vineyards snubler borti sølv innimellom, særlig på høyreiste «The Others». 
Men de har mye å hente på låtskriving, og kan trygt øve litt på å synge også. 
Foreløpig høres de ut som en million andre band. 
