Her har Lenovo gjort svært mye riktig
Den lekre Lenovo Yoga 730 byr på mye kraft i en meget kompakt innpakning. 

Yoga-familien fra Lenovo har tidligere scoret meget bra i Dinsides tester. 
Dette er såkalte 2-i-1-maskiner som med enkle håndgrep kan gjøres om til nettbrett. 
Denne fleksibiliteten er også årsaken til navnevalget Yoga. 

Oppdatert og oppgradert kjenning 

Yoga 730 er oppfølgeren til fjorårets 720. 
Det er langt flere likhetstrekk enn forskjeller på utsiden, men på innsiden har maskinen blitt utstyrt med åttende generasjon Intel Core i5/i7-prosessor. 
Antall kjerner er økt fra 2 til 4, noe som gjør store utslag i ytelsen - spesielt i apper og programmer som til fulle drar nytte av flere prosessorer, samt til fleroppgavekjøring. 

Maskinen kommer i en rekke forskjellige konfigurasjoner, med 13,3 og 15,6 tommer skjermer, og prisene starter på rundt 9.000 kroner. 

Vårt testeksemplar med 13,3 tommer skjerm er å regne som en mellomvariant, og den koster rundt 11.000 kroner på testtidspunktet. 
Se oppsummeringen nederst for dagens pris. 

Vi rakk aldri å få testet forgjengeren, men ut fra beskrivelsene er 730 litt lettere, litt tynnere, har fått en ekstra USB-C-port med Thunderbolt 3-støtte - og så har den fått mikrofoner som kan fange opp tale fra inntil fire meters avstand. 
Årsak? 
Den kunstige intelligensen Cortana - som kan utføre oppgaver basert på stemmen din (støttes ikke på norsk ennå, dessverre). 
Alternativet Alexa fra Amazon skal også støttes. 

Kompakt og lett med god skjerm 

Yoga 730 med 13,3 tommer skjerm er en temmelig kompakt maskin, med sine 30,6 x 21,6 x 1,4 cm og vekt på 1,19 kg. 
Materialet aluminium, og PC-en framstår som godt oppstivet og solid bygd. 
Den berøringsfølsomme IPS-skjermen kan skilte med oppløsning på 1920 x 1080 piksler, noe som er å regne for mainstream i 2018. 

Hele skjermflaten er dekket av et blankt belegg, På hver side av selve skjermpanelet er det en sørgerand på beskjedne 4 millimeter, i toppen er den rundt 1 cm - og dermed er det plass til webkamera her. 
Vi har sett flere tilfeller den siste tiden der kameraet har måttet vike plass for at rammen skal bli tynnest mulig. 

Det som er mer interessant, er at det er relativt mye plass i bunnen, plass som kunne vært brukt til mer skjerm - som på Huawei Matebook X og Microsoft Surface Book. 

Skjermen kan betraktes fra nærmest død vinkel uten at farger og kontrast avtar i særlig grad, men det er ganske mye gjenskinn i den blanke overflaten. 
Lysstyrken er dessuten helt ordinær, så til utendørsbruk - spesielt i solskinn, vil du raskt få noen utfordringer med den. 

Prima tastatur 

Tastaturet er typisk Lenovo, med den lette buen nederst på hver tast. 
Vi elsker dette tastaturet. 
Det er fast, tastene reagerer kontant på anslag og støynivået er meget lavt under tasting. 
Utformingen er logisk og du har to lysstyrker å velge mellom i baklyset. 
Eksemplarisk. 

Under tastaturet sitter en mellomstor pekeplate med integrerte knapper for venstre- og høyreklikking. 
Den er naturligvis følsom for flerberøring, og fungerer vel så godt som skjermberøring i mange tilfeller - mener vi. 

Til høyre for denne sitter en fingeravtrykkleser - for sikker pålogging til Windows og etter hvert sannsynligvis også autentisering på nettjenester og betaling gjennom løsningen Windows Hello. 

Bra med tilkoblinger, men mangler HDMI 

På venstre side sitter de to USB-C-portene. 
Begge har støtte for Thunderbolt 3 og USB 3.1 gen2 - altså de aller høyeste hastighetene som er mulig å få ut av disse portene. 
Det betyr også at du kan koble PC-en din til to 4K-skjermer uten problemer, men du trenger da overganger til HDMI/DisplayPort - noe som dessverre ikke følger med som standard. 

På høyre side sitter en klassisk USB-port, denne skal støtte USB 3.1 gen1, ut fra de opplysningene vi har klart å oppdrive (samme hastighet som USB 3.0). 
Her finner du også en av/på-knapp, som har en lysende ring når PC-en er påskrudd. 
Det liker vi. 

Lyden besørges av et par stereohøyttalere som sitte under i front. 
Lyden er helt OK, men litt bedre bass hadde ikke skadet. 
Til lett bakgrunnsmusikk, tale og lignende, kan dette duge greit. 

Blant de bedre i klassen på ytelse 

Når det gjelder ytelse, medførte overgangen fra syvende til åttende generasjon Intel-prosessorer et markant løft. 
Ja, så mye som 20-30 prosent ytelsesøkning i snitt, er slett ikke usannsynlig. 
Enkelte oppgaver går vesentlig raskere enn dette også. 
Nå skynder vi oss å legge til at disse prosessorene blir varme, og for å unngå mye viftestøy, har en del produsenter valgt heller å skru ned hastigheten litt under de tyngste operasjonene - spesielt på de tynneste maskinene. 

Vi har lest flere rapporter som konkluderer med at så også er tilfelle med Yoga 730, men i våre tester er dette knapt merkbart - så her snakker vi sannsynligvis om langvarig, tung bruk. 

Vårt testeksemplar, med Core i5-8250U-prosessor og 8 GB RAM oppnådde 8822 CPU-poeng i Passmark Performance Test, og det er faktisk det beste resultatet vi har målt på en PC med denne prosessoren. 
Det betyr at du ikke behøver å bekymre deg over ytelsen - den er på par med hva du kan forvente av denne prosessoren - kanskje til og med litt over. 

PC-en er stort sett svært stillegående, men under tung belastning vil du kunne høre at viftene spinner opp - for så å spinne ned så snart aktivitetene avtar. 
Dette er helt uproblematisk og ikke noe vi ble plaget av en eneste gang under testperioden. 

Grafikkytelsen er god nok til alt av 2D og videomateriale i alle aktuelle oppløsninger, men 3D-ytelsen er noe mer begrenset. 
Ikke forvent å spille de nyeste, krevende spillene - med mindre du går kraftig ned på oppløsning og detaljrikdom. 
Dette er med andre ord ikke en maskin for det gaming-glade publikum - naturlig nok. 

Midt på treet-batteri 

Batteritiden er alltid spennende å måle, og vi kjørte vår normale testprosedyre der vi strømmer video fra YouTube til batteriet gikk tomt. 
Det holdt i 443 minutter. 
Det er 7 timer og 23 minutter. 
Lenovo antyder batteritid på rundt 10,5 timer. 
Det tror vi kan holde hardt, men 8-9 timer er realistisk ved lett, variert bruk. 
Det er ganske midt på treet sammenlignet med andre PC-er i samme klasse. 

Men når det gjelder tiden det tar å lade batteriet opp igjen, er Yoga 730 blant de beste. 
Etter en time i stikkontakten var nivået på 75 prosent. 
Det er 5 prosent mer enn konkurrenten Spectre X360 fra HP og 3 prosent mer enn familiemedlemmet Yoga 920. 

Dette liker vi ikke 

Helt på tampen må vi legge til at PC-en kommer med en demoversjon av en sikkerhetspakke fra McAfee - som med sine sedvanlige varsler prøver å skremme deg til å tegne abonnement. 

Vi har sagt det mange ganger før, men kan godt gjenta det igjen: 
Dette er reklame som bidrar negativt itl brukeropplevelsen. 
Vi har også opplevd at PC-er har fått bedre batteritid etter at vi har avinstallert denne pakken, men her bedyrer McAfee at de har skjerpet seg. 

Hvis du skulle få lyst til å avinstallere pakken, er det greit å vite at Windows Defender (som er innebygd i Windows 10), byr på grunnleggende og god sikkerhet - uten at du behøver å betale en krone. 

Konklusjon 

Møtet med Lenovo Yoga 730 ble i hovedsak meget positivt. 
Dette er en fin, fleksibel og kompakt maskin, pakket inn i robust materiale. 
Ytelsen er høyere enn det du normalt kan forvente i denne størrelsesklassen og det meste av det andre er også på stell. 

Se våre plusser og minuser i boksen under, og les også testen av konkurrentene HP Spectre X360 og Acer Spin 5 før du bestemmer deg. 

Du finner vår nye, søkbare PC-testforside her. 
