Vellykket stjerneeventyr
«Star Wars: The Last Jedi» er en frisk og underholdende fortsettelse av Skywalker-sagaen, og byr på flere overraskelser. 

Star Wars: 
The Last Jedi USA 2017 Action/eventyr/fantasy/sci-fi Regi: Rian Johnson Manus: Rian Johnson, basert på George Lucas’ karakterunivers Skuespillere: 
Daisy Ridley, Adam Driver, Oscar Isaac, Benicio Del Toro, Mark Hamill, Carrie Fisher, John Boyega Aldersgrense: 
12 

Den andre filmen i den nye trilogien, og den åttende totalt sett hvis vi ser bort fra «Rogue One», fortsetter rett der «Star Wars: The Force Awakens» sluttet. 

De onde kreftene i The First Order holder på å vinne over opprørerne og det kan virke som de snart går tom for muligheter, men så snakker vi selvfølgelig om jedier og Kraften over alle krefter, så de gir ikke opp uten en real kamp. 

Jeg ønsker ikke å si så mye mer om handlingen for ikke å ødelegge mange gøye tvister og vendinger, noe som også gjør at filmen tar et langt steg videre og ikke ender som en nostalgitripp som den forrige filmen av J.J. Abrams. 

Manusforfatter og regissør Rian Johnson («Looper, «Brick») klarer kunststykket å blåse nytt liv i historien. 
Det er noen tilbakeblikk og referanser til de eldre filmene denne gangen også, men de er relevante og er ikke til hindring for fremdriften. 

Og det går jammen fort i svingene det meste av tiden. 
Det er bare å holde seg fast og nyte det actionpakkete stjerneeventyret. 

Samtidig balanseres actionscenene med sterke karakterdramaer på flere kanter, som gir filmen dybde og gjør det hele mer interessant. 
