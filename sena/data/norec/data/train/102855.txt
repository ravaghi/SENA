Filmanmeldelse:Overambisiøs drapsodyssé 

ACTION / THRILLER «KILLER ELITE» USA / Australia. 
15 år. 
Regi: 
Gary McKendry MED: 
Jason Statham, Clive Owen, Robert 
De Niro, Dominic Purcell 

«Killer Elite» er historien om den profesjonelle leiemorderen Danny (Jason Statham) som forsøker å komme seg ut av bransjen, men som blir trukket inn igjen når hans venn og tidligere kollega Hunter (De Niro) blir tatt som gissel av en styrtrik sjeik i Oman. 

Da få vi servert dialog som «Jeg er ferdig med dreping.» 
«Ja, men kanskje drepingen ikke er ferdig med deg.» 

Sjeiken krever de ansvarlige for drapene på hans tre sønner drept, og jobben leder Danny verden over og inn til de britiske spesialstyrkene. 

Der møter han på deres uoffisielle vaktbikkje, Spike (Clive Owen) og en bråte andre utfordringer som utløser blodsprut, skuddvekslinger og akrobatiske fluktmetoder. 

I noen deilige slosscener mellom Statham og Owen fungerer «Killer Elite» veldig bra. 
Owen bringer i det hele tatt mye nerve til filmen med en intens prestasjon. 
Statham er spretten og maskulint lunefull, men tøyer aldri strikken mot noe mer enn hva vi har sett ham gjøre mange ganger før. 
Dominic Purcell leverer en herlig «sleazy» rolletolkning, og kniver med Owen om filmens sleskeste bart. 

Kjærlighetshistorien med Yvonne Strahovski (kjent fra TV-serien «Chuck) blir så marginal at den ikke gir oss nok som beveggrunn, og selv om det er deilig å se Robert 
De Niro gjøre noe annet enn å spille gretten svigerfar, ser vi for lite av ham. 

Langfilmdebutanten Gary McKendy på regi viser at han har noe i formatet å gjøre, mens Matt Sherring på manus (basert på en angivelig sann historie om de britiske spesialstyrkene av Ranulph Fiennes) kunne samlet trådene mer elegant. 

Filmen sliter med for mange jern i ilden og hadde hatt godt av et sterkere fokus på det den gjør best: oppfinnsomme drap og hardtreffende nevekamper. 

INGVILL DYBFEST DAHL 
