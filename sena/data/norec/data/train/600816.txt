En oppdiktet historie basert på en myte
Action/Drama 

USA 2014 

Regi: 
Gary Shore 

Skuespillere: 
Luke Evans, Dominic Cooper, Sarah Gadon,Charles Dance, Samantha Barks , Charlie Cox, Zach McGowan 

Manus: 
Bram Stoker, Matt Sazama, Burk Sharpless 

Aldersgrense: 
11 år 

Egnethet: 
Ungdom/Voksen 

Hvis man først skal lage film om slitne, gamle Dracula i 2014, er dette i utganspunktet ikke den dummeste måten å gjøre det på: «Dracula Untold» er historien om hvordan den historiske skikkelsen Vlad Țepeș ble til en mytisk vampyr. 

Vlad Țepeș, også kalt «Vlad spidderen» på grunn av det han likte å gjøre med sine fiender, var en rumensk fyrste som levde på 1400-tallet. 
Og allerede der stopper likhetene mellom virkelighetens Vlad og ham vi møter i «Dracula Untold» (spilt av Luke Evans fra «Fast & Furious 6«). 
Her lar han seg bli vampyr — noe som i praksis betyr at han får superkrefter - for å redde folket sitt og familien sin fra en tyrkisk invasjon. 
Prisen å betale, er en kjip tørst etter blod. 

Til å fortelle en såpass tøysete historie, er «Dracula Untold» en film som tar seg selv veldig alvorlig. 
Dels er den et CGI-drevet actioneventyr og dels et gotisk melodrama, men tonen er hele tiden like høystemt og humørløs. 
Romantisk anlagte seere med sterk innlevelsesevne vil sikkert la seg rive med uansett. 
På sine 92 konsise minutter rekker filmen heller aldri å bli kjedelig. 
Likevel er det vanskelig å ikke tenke at den burde ha blitt både morsommere, skumlere og mer spennende enn dette. 
