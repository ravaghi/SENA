Outsiderposisjonen Reierstad setter seg i er utrolig spennende.Tar jeg på meg «krenkehatten» for fort? 

Utstillingen blir bedre og vanskeligere for hver dag som går. 

Først og fremst vil jeg bare gjøre én ting klart – denne utstillingen er absolutt verdt et besøk. 
Arbeidene er smakfulle og forførende, og vekker til live både forundring og emosjoner, akkurat slik god kunst skal gjøre. 

Verkene glir liksom sømløst over i måten de er installert på, og vitner om en utrolig sensitivitet når det gjelder både materialer og komposisjon. 
Alle detaljer, til og med publikums bevegelse gjennom rommet, virker nøye gjennomtenkt fra kunstnerens side, og jeg så selv på åpningen at Reierstad sto klar for å svare på gjestenes forskjellige kommentarer og spørsmål. 
Veldig raust, og veldig bra. 

Det er forfriskende at en mann (selv mannen bak Ane Lan) løfter opp det naturlige, religiøse, mystiske og spirituelle på en så nær måte. 

For meg fremstår dette som et svært personlig prosjekt. 
Jeg leser av arbeidene en lengsel etter å være i kontakt. 
Jeg ser et menneske som har brukt utallige timer på å se, kjenne, reise, undersøke, kjenne etter – og gjennom dét arbeidet med å forminske et økende gap mellom seg selv og naturen. 

Jeg opplever installasjonen som en slags kritikk av det menneskelige behovet for å organisere og kategorisere, samtidig som den muligens reflekterer at også kunstneren selv står fast i denne måten å tenke på. 
Det er noe med hvor systematisk og stramt det hele presenteres som fører tankene i den retningen. 

Men jeg er kanskje helt på bærtur, for i utstillingsteksten til A-project #5 heter det at arbeidene er en slags meditasjon over et lengre studieopphold i Brasil, hvor Reierstad har undersøkt den lokale religionen candomblé og dens mangslungne røtter i Afrika og i den brasilianske urbefolkningen. 

Reierstad har altså utforsket denne religionen hvor mennesker og natur ikke står så langt fra hverandre, og lånt/brukt/lært av deres tradisjoner, metoder eller ritualer for sin egen kunstproduksjon. 
I hodet mitt blir dette litt problematisk. 
Selv om jeg ser at arbeidene absolutt har vært gjennom en velutviklet subjektiv kvern, klarer jeg ikke å la være å stille meg selv spørsmålet – er dette Reierstads historie å fortelle? 

Kunst om candomblés verdenssyn burde kanskje heller komme fra deres egne kunstnere? 
Og hvis det er slik at vi vil fylle våre gallerier med den fortellingen, har vi en stor jobb foran oss for å gi rom til at de stemmene blir hørt. 

Eller kanskje ikke. 
Tar jeg på meg «krenkehatten» for fort? 
For outsiderposisjonen Reierstad setter seg selv i, er utrolig spennende. 
At han skaper refleksjoner om hva som er «mitt» og «ditt» er kanskje akkurat det vi trenger i vår sampling-orienterte kultur. 

Denne utstillingen, dette prosjektet, kommer til å ligge i bakhodet og generere tanker i lang tid fremover – den blir bedre og vanskeligere for hver dag som går. 
For å være helt ærlig, skulle jeg gitt den både fire, fem og seks hjerter. 
