Panasonic TX-P50VT30
En av de beste TV-ene du får kjøpt akkurat nå. 

VT30 er Panasonics nye toppmodell, og er etterfølgeren til den populære VT20, en modell som av mange ble ansett som den beste 3D-TVen i 2010. 
Dette er med andre ord en svært viktig modell for Panasonic. 

Allerede da vi så TV-en for første gang i London i februar, var det klart at Panasonic-fansen hadde mye å glede seg til: 

Designet har blitt MYE bedre. 
VT30 er både slankere og mer elegant enn VT20, og dette gjenspeiles i materialvalget med mindre plast enn tidligere. 
Ok, det er ingen designperle ala Samsung D8005, men til Panasonic å være er dette et syvmilssteg i riktig retning.TV-en har også fått en ny og lekker fjernkontroll, og nå er endelig bakgrunnsbelysning på plass. 
Det nye Neo-plasma-panelet skal ha et bedre sortnivå, og jobbe raskere enn på VT20. 
Legg merke til at frontglasset reflekterer litt mer enn på lillebror GT30, men heldigvis ikke så mye som på de rimeligste TV-ene du ser i butikken.Som vi tidligere har fortalt er også den nye VT30-serien klargjort for proffkalibrering på tre minutter. 
For dedikerte hjemmekinofans er dette definitivt verdt å ta med seg, men vi har ikke vektlagt dette i denne runden. 

Utstyr og finesser 

Innholdsfortegnelse: 
Utstyr og finesserNettfunksjoner og formatstøtteBildekvalitetDen beste 3D-TVen hittilKonklusjon 

TV-en har naturligvis også innebygd digital TV-tuner for RiksTV, og gir deg mulighet til USB-opptak ved å koble til minnepenn eller ekstern harddisk. 
TV-en er også klargjort for videosamtaler via Skype, men da må du kjøpe webkamera med mikrofon som ekstrautstyr. 

Vi har testet Sonys nye toppmodell KDL-55HX923 og ga den terningkast 5. 

Nettfunksjoner og formatstøtte 

For en ting er å proppe TV-en med finesser og funksjoner, noe helt annet er det å få dem til å fungere slik at de også vil bli brukt i praksis. 

DinSide har derfor prioritert dette i våre siste TV-tester, noe som blant annet har gått ut over både Sony EX720 og HX923, og var derfor spent på hvordan VT30 ville klare seg her. 

Viera Connect Smart TV: 
Nettfunksjoner Panasonics menyer og nettfunksjoner har et bra design, med store intuitive logoer som gjør det enkelt å manøvrere. 
Vi gir også pluss i margen for at menyene reagerer raskt, og praktiske hurtigtaster på fjernkontrollen øker brukeropplevelsen. 
Dette er så enkelt at hele familien kan bruke det, og det bør spesielt Sony merke seg. 

Som hos Sony savner vi imidlertid en video-on-demand mulighet. 
Her må du altså nøye deg med filmtrailere, mens både LG, Samsung og Philips lar deg leie spillefilmer direkte. 
Utvalget er altså litt skuffende.Formatstøtte via USB-inngangen. 
Det er lite som er så irriterende som å skulle vise fram et videoklipp via USB-inngangen, for så å få beskjed om at det ikke støttes. 
Det positive her er at Panasonic blant annet støtter den populære filmkonteineren MKV (720P og 1080p), samt Divx i 1080p. 

Den er altså bedre enn Sony på dette punktet, men like god som Samsung og LG er den ikke. 
Spesielt synes vi det er rart at den ikke støtter M2TS AVCHD-filer lagret i 1080p. 
Det gjør nemlig at du risikerer å ikke få spilt av filer tatt med ditt AVCHD-videokamera. 

Det samme mønsteret ser vi på musikk-filer. 
Panasonic spiller fint av MP3, WMA og M4A, men klarer ikke WAV, OGG, HE-AAC(AACplus), eller det høyoppløste FLAC-formatet. 
M4A-støtten er imidlertid viktig, her får du altså spilt av musikk du har kjøpt fra iTunes. 

Heldigvis er bildestøtten god. 
I motsetning til hos Sony ble her alle våre bildefiler vist riktig. 

Bildekvalitet 

Panasonic er kjent for å gi et godt bilde rett ut av esken, og det ser vi heldigvis her også. 

Til Blu-ray og film synes vi spesielt THX-innstillingen fungerte utmerket i vårt testrom, og vi gjorde kun minimale endringer her. 
Det er gode nyheter for deg som vil ha det enklest mulig. 
VT30 gir deg i tillegg flere avanserte bildeinnstillingsmuligheter enn lillebror GT30, så tilhører du gruppen som liker å finjustere har du altså svært mange valgmuligheter i tillegg til den nevnte proffkalibreringsmuligheten. 

Bildekvaliteten på vanlige TV-sendinger og DVD-filmer (=SD-format) er rett og slett imponerende god. 
Vi har sagt det før, og vi sier det igjen; spesielt hudtoner ser imponerende naturlige ut på en plasma. 
TV-en gjør også en svært god jobb med skalering av bildet, og side om side ved Samsung D8005 og Sony HX923 er det fortsatt merkbart bedre innsynsvinkel på plasma-modellen. 
I praksis betyr det at kontrast og farger fortsatt blir bra om du blir plassert helt ute på siden i TV-stuen. 

Det skal likevel presiseres at hvis du sitter litt for nærme VT30, så vil du legge merke til en lett flimring i bildet som ikke er til stede på LED-modellene. 
Dette er forsåvidt helt normalt, og mer et resultat av hvordan plasmateknologien fungerer, og når vi setter oss ned i sofaen er da heller ikke dette noe vi legger merke til. 

Selv om jeg personlig foretrekker skarpheten i bildet som skvises ut av LED-modellene på HD-TV og Blu-ray, så imponerer VT30 også her. 
Sortnivået oppleves som meget bra, selv om jeg ikke synes det matcher de beste LED-TVene med lokal dimming. 
Spesielt HX923 og Philips 9705 oppleves altså fortsatt som mørkere. 
Poenget er at VT30 oppleves som mørk nok, og vi synes også at den skviser ut litt flere detaljer i de mørke partiene. 

Vi nevnte tidligere at VT30 har fått enda raskere panel enn VT20, og det er bra med tanke på fosfor-slør ved raske bevegelser på skjermen. 
Jeg opplever ikke det som noe problem her. 
Personlig liker jeg også Panasonics IFC-system (Intelligent Frame Creation), som legger inn nye bilder i bildestrømmen for hindre hakking i bildet ved store panoreringer. 
Dette er imidlertid en vanesak, og er du uenig; ja da skrur du bare finessen av. 

At TV-en har rask responstid er også bra når det gjelder konsollspill, og det lille jeg fikk spilt på vår Xbox360 ga absolutt mersmak. 
Er du en dedikert gamer vil jeg likevel anbefale at du går for en LED-TV, grunnet faren for midlertidig innbrenning. 
Nå skal det sies at Panasonic har flere programmer for å motvirke dette, men hvis du spiller mer enn du ser på TV, bør du likevel ha i bakhodet at Panasonic ikke erstatter innbrenningsskader. 

Den beste 3D-TVen hittil 

Allerede i fjor ble Panasonic regnet for å være best på 3D, hovedsaklig fordi deres modeller hadde minst crosstalk, eller doble bilder rundt objekter. 
Dette fortsetter selvsagt på både årets GT30 og VT30: 
Crosstalk oppleves ikke som noe problem i det hele tatt, og vi synes rett og slett at VT30 har bedre dybde i 3D-bildet enn konkurrentene. 

Heldigvis gir Panasonic deg også nye 3D-briller i år. 
Som nevnt følger det med to stykker i esken, og i motsetning til de håpløse brillene som fulgte med VT20 er de nå lukket på siden. 
Vi liker også at de kan lades opp via TV-ens USB-innganger. 

Vær likevel klar over at Panasonics plasma TV-er ikke er så lyssterke som LED-modellene. 
Her lønner det seg altså å dempe belysningen i rommet noe. 
Gjør du det kan du imidlertid glede deg over det beste 3D-bildet vi har sett på en TV hittil. 

Konklusjon 

Ser vi bort fra designet er ikke VT30 noen revolusjon fra fjorårsmodellen VT20, men det var da heller ikke nødvendig. 
VT20 var jo en av de beste TV-ene vi testet i 2010. 

VT30 gjør altså jobben: 
Den ser bra ut, og har en bildekvalitet som imponerer enten du ser på TV, Blu-ray eller 3D. 
Også prismessig ligger VT30 godt an. 
Vår 50-tommer fås nå til under 17.000 kroner, noe som er helt ok til å være en toppmodell. 
Som vanlig regner vi også med at prisene vil synke etterhvert som ukene går, så her er det bare å følge med på prisutviklingen. 
Synes du det blir for dyrt bør du også vurdere lillebror GT30 som nå fås til rundt 13.500. 
På den modellen må du imidlertid kjøpe 3D-briller utenom, og da er ikke prisforskjellen så stor likevel. 

På ønskelisten til neste softwareoppdatering står imidlertid bedre formatstøtte og mulighet for filmleie via nettfunksjonene. 
Det burde være på plass nå i 2011. 

Panasonic Viera TX-P50VT30Y 
