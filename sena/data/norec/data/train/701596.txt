Påske-thriller i minus 50
I denne ganske stilige thrilleren finnes to inkommensurable størrelser: 
Kate Beckinsale og Antarktis. 

Becky er ømfintligere enn istapp i boblebadet, og da hun tar en Jan Baalsrud, blir det sesongens minst sannsynlige amputasjon. 
Hvis en mann med aggressiv anorakkhette slår etter henne med diger ishakke, piper hun som pikespeider-fjert og gir fra seg oppgitte nonnestønn. 
Beckinsale er ingen Sigourney Weaver. 

Hun spiller politidame på forskningsstasjon i Antarktis. 
Der har sannelig ikke oppvarmingen utretta stort, for polområdet er så konsekvent katastrofekaldt at man ikke kan bruke flerstavelsesord for da fryser tunga. 
Av uforståelige grunner gidder en mann eller dame eller kanskje Al Gore opptre som morder i det ubeboelige isødet. 
Det blir faktisk akkurat så usannsynlig som du tror, men også ganske spennende. 

De som frykter at kvinnelige hovedpersoner i minus 50 aldri dusjer, kan ta det helt med ro. 
Personlig hygiene ivaretas. 
