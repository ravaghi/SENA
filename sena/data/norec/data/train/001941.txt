På tide å rydde tronen
Årets Urørt-nominerte Overthrow viser med selvsikkerhet og egenart at de allerede er godt på vei mot metalltronen. 

Som jevnaldrende med unge Overthrow fra Stavanger Rock City har man fått sett sin kvote med håpefulle Ungdommens Kulturmønstring-band innenfor metallsjangeren. 
De har alle like uren hud, like langt hår, og de samme fasongene på gitarene som forbildene trykket på T-skjortene. 
Men litt for ofte stopper ting litt opp der - og man forstår at de også har for like lydbilder som favorittbandene. 

Nå er det riktignok et ganske langt stykke fra UKM til det å bli være nominert til Årets Urørt 2012, men omtrent-tjueåringene i Overthrow er tross alt fortsatt såpass unge at de ennå har en del å gå på. 
Men så er det jo det både Urørt og by:Larm handler om: å finne de som har noe egenartet og ektefølt å komme med, for så å øke og styrke det. 

Sjangerpuritanerne vil riktignok surmule over å mangle en konkret bås å plassere siddisene i, takket være den tekniske thrash-riffingen, metalcore-breakdownsene og - på scene skyldes dette kanskje spesielt den noe grautete lyden på Rockefeller Vaskekott - mastodonsk sludge-intensitet og -seighet. 
Det er nemlig lett å forstå hvorfor samtlige låter på Urørts nettsider er blitt tildelt "Urørt Anbefaler"-stjernen. 

Tilstedeværelsen og troen på musikken er likevel det mest overraskende ved livebandet Overthrow. 
Det krever tross alt selvsikkerhet for å gjentatte ganger mase på det resignerte oslopublikummet om å fyre opp en circle pit. 
I det de runder av med "Sleeplessness Awaits" og "Destroyeryouth" er jeg overbevist: det kan snart være på tide å rydde den norske metalltronen for fire unge menn fra Rogaland. 
