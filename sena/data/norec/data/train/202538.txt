Brain Training
SPILLTEST: 
Dette unike "spillet" hevder å kunne gjøre deg smartere. 
Vi vet ikke hvorvidt det stemmer, men som et puzzlespill er Brain Training uansett god underholdning. 

Vi liker ikke når spill forteller oss at vi er dumme. 
Spesielt når de ler av oss i samme slengen. 
Men Brain Trainings genistrek er at du blir genuint inspirert til å fortsette, bare for å bevise til deg selv og den teite doktoren at du kan gjøre det bedre. 
Synd vi må vente en hel dag til neste gang. 

LES OGSÅ: 

OK, så hva er konseptet her egentlig? 
Brain Training baserer seg på forskningen til en anerkjent, japansk hjerneekspert, som mener at med et par minutters trening om dagen vil hodet ditt fungere bedre. 
Greit, vi tror på deg. 

Brain Training bygger altså rundt disse teoriene. 
Hoveddelen av spillet er nettopp daglige øvelser, som ikke tar mer enn noen minutter å fullføre, og ved siden av disse kan du også sjekke din mentale alder. 
Både øvelsene og alderssjekken kan bare utføres en gang om dagen. 
Eller, poengsummene blir bare lagret en gang om dagen, du kan spille øvelsene flere ganger  men du får ikke slått din egen resultat før neste dag. 

Tenk fort 

Matte, assosiasjoner og rask tenkning er det Brain Training krever av deg. 
De daglige øvelsene består blant annet av en rekke enkle matematiske problemstillinger. 
Så enkle som 3+5, altså. 
Videre blir du bedt om å huske tallrekker, huske hvor mange små mennesker går inn og ut av hus, lese komplekse setninger høyt, telle sylaber, og så videre. 
Flere og flere oppgaver blir låst opp etter hvert, og den gode doktoren gir deg et stempel i kalenderen for hver dag du har trent på. 

Dine resultater tegnes så inn på et graf, slik at du kan følge med på den (forhåpentligvis) positive utviklingen. 
Nintendo-sjarmen preger hele spillet, og du kan derfor forvente deg en rekke festlige kommentarer fra doktorens hode. 
Det er også fint mulig å la venner eller familie ha egne profiler, og sammenligne grafene mot hverandre. 

Spillet benytter seg kun av stylusen og mikrofonen til datainnmatning. 
Det vil si at de aller fleste av matte-relaterte oppgavene krever at du skriver inn tall for hånd. 
Skriftgjenkjenningen fungerer 95% av tiden, så vi måtte, med andre ord, finne oss i en del misforståelser. 

De gangene mikrofonen skal brukes, spør spillet høflig om du befinner deg på et sted der du kan snakke i fred. 
Kan du ikke, eller vil ikke snakke høyt, får du alternative oppgaver. 
Det er vel rimelig greit å slippe å rope ut navn på forskjellige farger mens du sitter på toget. 

Dement? 

Ved siden av selve treningen, kan du altså sjekke din hjernes alder, noe som rett og slett tilsvarer et slags poengresultat. 
Du begynner gjerne i 60-års alderen, og det beste du kan oppnå er 20 år. 
Er det seriøst og vitenskapelig? 
Egentlig ikke, men det er klart at etter noen dager med Brain Training klarte vi å løse visse oppgaver raskere. 
Det virker faktisk til at man blir mer observant og tenker raskere etter å ha spilt Brain Training, og vi er fremdeles langt unna 20-årsalderen (men vi sier ikke hvor langt). 

Europeiske og amerikanske spillere får på toppen av det hele muligheten til å spille Sudoku. 
Det frister ikke oss, men valuta for pengene er jo der. 

Brain Training kan behandles toveis. 
Som en nesten legitim måte å øve hjernen din på, eller som et faktisk spill, der treningsoppgavene er små puzzlespill, og hjernealdreren er poengsummen. 
De med større konkurranseinstinkt kan, som sagt til og med sammenligne seg med sine venner. 

Så er Brain Training vellyket? 
Det er et umiddelbart vennlig spill, som til tross for den småfrekke doktoren får oss til å føle oss velkomne. 
Bare dette er umiskjennelig Nintendo. 
Det er også et unikt produkt, som er vanskelig å bedømme på samme måte vi gjør med tradisjonelle spill. 
Men det er gøy, det er interessant og det er spesielt. 
Derfor fortjener det vår anbefaling, som et alternativ til tradisjonelle spill, og som nok et bevis på hvor flinke Nintendo er til å utnytte potensialen i sin DS-maskin. 

Men vi liker fremdeles ikke at det forteller oss at vi er dumme. 
Bare vent og se, Kawashima-san! 
