Fjellgeit med diadem
Dronning Sonja sørger for at dette ikke blir ei seig flatbiff. 

TV: 
Gutta på tur er tilbake igjen. 
Prosjekt Hjeltnes, Dæhlie, Ulvang og Brimi startet denne reise- og matserie i 1995. 
Det utviklet seg til å bli en solid hvalbiff for TV 2 på søndager fram til 2002. 
Da var det slutt etter uoverensstemmelser – hvis vi da ser bort fra et lite comeback med Kong Harald på fisketur i 2010. 

Nå er fire nye episoder på tur. 
Først fra noe av det fagreste vi har her i dette genuine naturlandet, Hardanger i all sin blomstring og sommerprakt. 
Programmet er smidd over samme lest som før: 
Det pludres, det fortelles litt fakta om epler, lokalmat, fjorder, hotell, kraftstasjon og heldigvis et dikt av Olav H. Hauge. 

Gutta er litt rundere i kantene siden sist – noen som skjer mange av oss, men formen er fortsatt rett så bra hos samtlige fire. 

Og, en bedre turkamerat og reiseleder enn det de har med seg i den første episoden, det er det nesten umulig å finne. 
H.M. dronning Sonja (80) er, uansett hva du måtte mene om kongehuset det norske, den sprekeste av dem alle. 
Hun elsker norsk natur, hun har solid oversikt, kunnskap om turgåing, oppmerksom, nysgjerrig, og som hun sier «hun kunne spist kart». 
Altså, ikke eplekart, men turkart. 
Og, hun bærer den gule ryggsekken fra 80-tallet med verdighet. 
Dronningen er rett og slett ei fjellgeit med diadem. 
Helt fantastisk å se og høre på henne i sitt rette element. 
Hun som selvsagt sier «Brimi´n». 

«Gutta på tur» er ellers et overdimensjonert postkort som selger Norge så det ljomer til den allerede velfødde norske folkesjela. 
Kosen er så maksimal at det nærmest bikker over i en parodi, filmavisa i farger med dramatisk musikk og ingen undertekst annet enn: JOVIALT. 
Men, vi får fortsatt fossefall i munnvikene når Brimi disker opp bålmat av ørret og lager middag sammen med Sonja. 
De neste tre ukene er Northug og Aksel Lund Svindal turkamerater før det ender opp i Hong Kong, kanskje med en Arne Crispy Duck? 
