Rå biff
Denne actionthrilleren kan i begynnelsen, gjennom sin form og stil, forlede en til å tro at en har med en elevert thriller å gjøre, at her finnes det en viss eksklusivitet, både på den billedmessige siden og på manussiden. 

Men, ens forhåpninger faller til jorden som hengte menn etter en kort stund: 
Filmen har desidert tyngst trykk på "Action", til fordel for "Thriller". 
Og en skal erfare at stoffet filmen er laget av, er en billig og reprodusert type. 

Den utspilles i New York, med alt hva det betyr av storbypuls, og det dreier seg om en ærlig purk kontra bred korrupsjon. 
Og det dreier seg om gangstergrupperinger, hvis medlemmer må ha blitt skutt opp fra Helvete, ikke født av kvinner. 
De kniver og pistolerer seg så du tror du er vitne til eksplosjoner i glassfabrikker og midt i det hele skyter og slåss briten Jason Statham seg effektivt som et lokomotiv, likevel med pauser til å presse ut av seg tørrvittige replikker. 
Og se så om han ikke et stykke på vei har med seg en 11-årig asiatisk pike. 
Hun er en stor tallbegavelse og alle vil ha tak i henne. 

Det er smart, det er energisk, det er effektivt og det er kynisk, på alle vis meget kynisk. 
