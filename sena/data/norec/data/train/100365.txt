Sensuelt og vemodig
Sensuelt dampende og vemodig episk drama om klasseforskjeller, 2. verdenskrig og en fatal løgn. 

HANDLER OM: 
Filmen, basert på Ian McEwans roman, skildrer de drastiske konsekvenser en løgn medfører. 
Åstedet er vakre, herskapelige omgivelser. 
Sommerdagen er varm, følelsene mellom den vakre 
Cee og husholderskens sønn Robbie er brennhete. 
Rikmannsdatterens lillesøster, den oppvakte, kvikke Briony ser parets sanselige tilnærmelser. 
Hun tolker og feiltolker og rives av sjalusi. 
Resultatet er en løgn, som endrer tre personers liv og som hjemsøker opphavskvinnen resten av hennes liv. 
Robbie sendes i fengsel, og noen år senere som soldat til de kaotiske kampene i Dunquerque i begynnelsen av 2. verdenskrig. 
Storesøster 
Cee drar fra familien og blir sykesøster i London. 
Briony selv forsøker seg også som sykesøster, men blir senere forfatter. 

DOM: 
Dypest sett er dette en film om konsekvenser av egne handlinger, om fortielser - og om hva som kunne ha skjedd. 
Drømmer, ønsker og virkelighet veves sammen i en estetisk nytelse av en film, en estetikk som aldri går på bekostning av det sanselige, vemodige, spennende og samtidig gåtefulle innholdet. 
Dette er vidunderlig drama, stundom på kanten til å bli svulstig, men det funker. 

Med presisjon og musikalitet samles bilder, handling, retrospektive glimt, tekst og musikk til en velkomponert helhet som fascinerer og berører til tårer. 

De sensuelle strengene dirrer i samspillet mellom Keira Knightley og James McAvoy. 
Den solmodne, glovarme engelske sommerdagen er en frodig kulisse for deres fysiske glød. 
Det damper av erotikk. 
Unge Saoirse Ronan som vesle Briony er et funn i rollen som glup, forfatterspire med hemmelige lengsler mot søsterens kjæreste. 
Overgangen til krigskaoset i Frankrike er brå. 
Gjennom hovedpersonens blikk, også hans irrasjonelle syn, går filmen tett på krigshelvetet. 
En av filmens sterkeste scener er fra et hospital i London der en samtale mellom sykesøster Briony og en fransk døende soldat oppsummerer krig som grunnleggende menneskelige tragedie. 

Helt mot slutten samles trådene i en finale som overrasker, og som forsterker filmens vemodige vakre undertone. 
