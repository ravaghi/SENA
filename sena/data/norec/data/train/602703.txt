En bønn for Quisling og Hitler
Geir Thorsdahl fra Arendal har skrevet en interessant bok om biskopene som ble innsatt av NS under krigen. 

Når kirkesøkningen var høy etter krigsutbruddet, var det ikke bare fordi folk trengte en ekstra skvett åndelig påfyll i krisetider, men fordi kirkens prekestol var et av stedene der kritikken «av den nye tid» ble tydeligst formulert. 
Det var derfor av avgjørende betydning for NS-regimet å få gjort noe med statskirken, en Sisyfos-jobb ekspedisjonssjef Sigmund Feyling (biografert av Jostein Berglyd i 2016) i Kirkedepartementet skulle bruke krigsårene til. 

Allerede i 1945 kom de første bøkene om kirkekampen. 
Senere er den og dens protagonister stadig nevnt i den voksende krigslitteraturen, men NS-biskopene har ikke hatt noen samlet fremstilling før historikeren Geir Thorsdahl fra Arendal nå er ute med en bred gjennomgang av temaet. 
Der er svært mye interessant og spennende stoff i boken, mye hentet frem etter at landssvikarkivet ble åpnet i 2015. 

Hvem var disse prestene som stilte seg til disposisjon for det forhatte regimet? 
Noe enkelt svar finnes ikke. 
De var svært forskjellige, og et par av dem trakk seg før krigen var over. 

Én var sterkt imot jødeforfølgelsene, et par andre entret talerstolen i hirduniform og takket Gud for både Hitler og Quisling. 

Av de 11 NS-biskopene var åtte utdannet fra Universitetet i Oslo, to fra Menighetsfakultetet, mens studiested ikke nevnt for den siste. 

Skjevfordelingen kan være tilfeldig, men dette og andre trekk i biskopenes bakgrunn kunne vært drøftet nærmere. 

Landets biskoper brøt med staten i februar 1942 og ble straks avsatt. 
De fleste prester la ned embetet 1. påskedag. 

NS-regimet fikk dermed et rekrutteringsproblem av dimensjoner. 
Det ble langt mellom de NS-tro prestene. 
I enkelte bispedømmer var det bare et par. 
Her hadde villige emissær sitt livs sjanse til å få seg en prestekrage, men tilhørere kunne de ikke regne med. 
Folk søkte fremdeles sine «gamle» sjelesørgere. 
Slik boken er disponert, er savnet av et register stort. 
