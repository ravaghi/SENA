Field Music - «Field Music (Measure)»
Slik de gjorde det i gamle dager. 

De britiske brødrene Brewis, som utgjør Field Music, byr her på en slags minnebok over albumformatet. 
Musikken og lyden er som snytt ut av formatets storhetstid, syttitallet, med en klar «dobbeltalbum»-estetikk, hvor reisen er mye av målet. 

Platen er stinn av musikkjournalistrock: 
Hvis Paul McCartney hadde laget en vellykket, langstrakt progplate med Wings, kunne det blitt noe à la dette. 
Rolige partier fra The Whos rockoperaperiode renner en også i hu. 
Mens vokalen, spesielt på refrengplass, har masse Steely Dan i seg. 
Det hadde heller ikke overrasket noen om Todd Rundgren sto oppført som produsent. 
Det glir så fint av gårde, akkurat som de sier det på albumets beste låt. 

BESTE LÅT: 
«Effortlessly» 
