Canon PowerShot S5 IS
TEST: 
Canons nye ultrazoom gir deg mye krutt for penga. 

De fleste som leser DinSide har fått med seg at vi har sansen for Canons ultrazoomkameraer i S-serien. 

Både S2 IS og S3 IS har begge blitt belønnet med hver sin sekser på terningen, og sistnevnte vant gruppetesten vi hadde i samarbeid med TV2 Hjelper Deg denne våren. 

Du lurer kanskje på hvorfor dette kameraet ikke heter S4 IS? 
Det er fordi uttalelsen av "4" i enkelte asiatiske land er den samme som ordet "død", og dødens modell er vel ikke akkurat det beste sjakktrekket i markedsføringssammenheng. 

Hva er nytt? 

Mens S3 IS ikke introduserte så veldig mye nytt i forhold til S2 IS, er det en god del endringer denne gangen. 
For det første har kameraet fått en etterlengtet blitssko, som gjør at du kan bruke Canons SpeedLite-blitser. 
For entusiaster er dette definitivt rosinen i pølsa denne gangen, selv om mange får problemer med å svelge at kameraserien fortsatt ikke har mulighet for å ta bilder i råformat, og at objektivet fortsatt ikke har bedre vidvinkel enn 36mm. 

Skjermen har også blitt oppgradert til "2007"-standard - den har vokst fra 2,0" til 2,5" langs diagonalen, med god innsynsvinkel og en oppløsning på 207.000 piksler. 
I tillegg er den, som før, dreibar 180 grader ut og 270 grader rundt den andre aksen. 
Med andre ord kan du, som før, ta bilder fra hofta eller strak over hodet, og skjermen kan vendes slik at den ligger beskyttet når du er ute på tur. 
Finfint for den kreative, med andre ord. 

Bildebrikken er like stor som før, men oppløsningen er økt fra 6 megapiksler til 8, og naturligvis er prosessoren oppgradert fra DIGIC II til DIGIC III, som også betyr at S5 IS har fått ansiktsgjenkjenning. 
Høyeste ISO-verdi er økt fra 800 til 1600. 

Når det gjelder mål og vekt er S5 IS litt større enn sin forgjenger - 4mm bredere, 2mm høyere og 2mm dypere. 
Vekten har også økt med 40 gram, og vi merket med en gang at kameraet var blitt større. 
Den høyere oppløsningen har også gjort at kameraet ikke er like kjapt på seriefoto som før - mer om det under ytelseskapittelet. 

Av andre småting som er endret, kan du nå filme opp til 4GB (bare 1GB var mulig på S3 IS), og du kan fremdeles ta stillbilder mens du filmer. 

Never change a winning team 

Fortsatt er det mye som er som før. 

Objektivet er det samme - svært lyssterkt med laveste f-tall på 2,7 og 3,5 på henholdsvis vidvinkel (=36mm) og tele (=432mm). 
Det har også en USM-motor som gjør zooming til en støysvak affære og kan fortsatt fokusere på 0cm avstand (du kan altså legge ting på glasset). 
I tillegg finnes det både vidvinkel- og telekonverterere på henholdsvis 0,75x og 1,5x, som kan gi deg et totalt brennviddeområde på 27mm-648mm. 
Det er også mulig å kjøpe et 58mm makroobjektiv. 

Utvalget og plasseringen av knapper er den samme 
- Canon er svært flinke på dette området og lager nærmest konsekvent kameraer som er gode å bruke, der både menyer og kontroller er logisk oppbygd. 
Den nye ansiktsgjenkjenningen gjør også at kameraet kan fokusere mens du filmer, noe tidligere kameraer ikke har hatt mulighet til. 

Er du mer nysgjerrig på hva du kan forvente av S5 IS, tar vi en spansk en og henviser deg til omtalen av S3 IS, der du vil finne mer informasjon om knapper, funksjoner og brukervennlighet. 

Ytelse 

Som nevnt - visse kompromisser må gjøres på ytelsesfronten når oppløsningen er økt fra 6 til 8 megapiksler og prosesseringen er forbedret. 
Det merkes når du tar seriefoto, der kameraet ikke lenger klarer å holde 2,5 bilder pr sekund som forgjengeren gjorde. 

Fortsatt starter kameraet lynraskt, og autofokusen er rask både på vidvinkel og i teleenden. 
CIPA-tallet for batterilevetiden er med fire standard AA-batterier, men kan forlenges til 450 bilder om du kjøper oppladbare NiMH-batterier i stedet. 

Bildekvalitet 

Ikke overraskende har også S5 IS, i likhet med sine forgjengere, meget god bildekvalitet. 
Canons siste prosessor, DIGIC III, gjør det bedre på støy enn forgjengeren, og opp til ISO 800 er det ikke så veldig store kompromisser du må gjøre for å kunne bruke raskere lukkertid, selv om det fortsatt er et lite stykke igjen opp til SuperCCD-brikken til Fujifilm. 

Her er et 50%-utsnitt med ISO-verdier fra 400-1600: 

Ellers er bildene veldig like de du får fra S3 IS - typisk Canon; varme og fargerike med noe kromatisk feilbrytning på vidvinkel når blenderen er vidåpen og de utbrente høylysene fra tid til annen. 
Kameraet tar allikevel meget gode bilder i de aller fleste fotografiske situasjoner. 

Videofunksjonen er også svært god - den høye bitraten gir meget god bildekvalitet, og lyden er også langt bedre enn de fleste av konkurrentene: 

Konklusjon 

Canon PowerShot S5 IS er ett av de mest attraktive ultrazoomkameraene på markedet. 
Det er lett å bruke, har et hav av funksjoner og tar gode bilder i de aller fleste situasjoner, noe det lyssterke objektivet og bildestabilisatoren også hjelper til med. 
Videofunksjonen er fortsatt den beste på markedet med knallgod bildekvalitet og meget god lyd, og kombinasjonen flippskjerm/makronærgrense på 0cm gir deg svært gode kreative muligheter. 

Introduksjonen av blitssko på toppen av kameraet frir også til entusiastene, men når Canon gjør et slikt grep, bør de også følge opp med bedre vidvinkel og RAW-funksjonalitet, noe stadig flere av konkurrentene har fått på plass. 
I tillegg er prisen noe høy - i overkant av 4.000 kroner gjør S5 IS til ett av de dyrere ultrazoomkameraene på markedet i dag. 

Det gjør at vi "bare" triller en femmer denne gangen. 
S5 IS har fått noen vesentlige oppgraderinger fra S3 IS og fremstår som et bedre kamera, men Canon har ett vår mening bare fridd halvveis til entusiastene. 
28mm og råformat på S6 IS, så snakker vi! 

(Med mindre uttalelsen av tallet 6 kan forveksles med noe ubehagelig på enkelte asiatiske språk, da.) 
