Ville vesten
A-Laget: 
Bylarm, John Dee 

Du kommer langt i livet på pur sjarm. 

A-Laget følger i fotsporene til kompis og partner in rhyme Lars Vaular, men uten hans nærmest nifse teft for trender, teknologiske tendenser og pop-smartness. 
Til gjengjeld utgjør gruppen fire av Bergens mest rutinerte hiphop-hoder, med Girson og Pete'n som de kanskje mest sentrale bestanddelene. 
På John Dee i Oslo er det uansett helt åpenbart at de er på bortebane. 

Dette ser ikke ut til å bry gjengen stort; de drar snarere på med en god blanding av lokalpatriotisme og (i all hovedsak) seig, skitten sørstatshiphop med allsangbare refrenger. 
Og det funker. 
Folk beveger seg, flirer av breial aksent lagt ned i skyggen av de sju fjellene og føler det nokså ukompliserte lydsporet på kroppen. 
Det blir en slags oppskrift på god karma: 
Gir du kjærlighet, får du den tilbake, på et eller annet vis. 
Men det krever jo at du har en viss affinitet for selve prosjektet. 
Og det finnes artig nok på John Dee denne kvelden, uten at køen utenfor på noe vis føles truende. 

Dermed blir dette mest for de innvidde; folkene som har kost seg med den siste mixtapen og følt på behovet for en ny bølge fra vest. 
D'e glede, det også. 
Gutta må nok levere hakket hvassere om de brått skulle få Vaular-ambisjoner, men noe sier meg at det ikke blir en problemstilling med det aller første. 
