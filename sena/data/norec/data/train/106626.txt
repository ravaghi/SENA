Redd jorden - igjen
Nok en gang skal romvesener plaffes ned. 
Men denne gangen med et par finurlige vrier. 

Det er nemlig flere ting som skal gjøre «Prey» til en unik spillopplevelse. 
Portaler man kan gå gjennom som teleporterer deg til andre steder, evnen til å manipulere gravitasjonen slik at man kan gå på vegger og tak, og muligheten til å gå ut av din egen kropp. 

Og det er morsomme leketøy i noen timer. 
Fanget på et romskip med hissige romvesener, er jordas skjebne selvsagt i dine hender. 
Og den stemningsfulle grafikken i «Prey» gir en herlig følelse av å være blant fremmed teknologi langt hjemmefra. 

Men så dukker spøkelset opp som rammer så altfor mange førstepersons skytespill. 
Når den opprinnelige forelskelsen i portalene, gravitasjonsmanipuleringen og omgivelsene gir seg, så sitter man igjen med nok en «Doom 3»/«Quake 4»-klone. 

Snart får man følelsen av at man har gjort det meste før. 
Fiendene er uoriginale og etterhvert bare kjedelig å bekjempe, og til slutt holder man ut fordi historien i spillet faktisk er mer engasjerende enn å drepe romvesener kopiert fra en håndfull andre spill og filmer. 

«Prey» skryter av alle sine unike funksjoner, men er i grunnen som en Grandiosa med et par ekstra ingredienser fra kjøleskapet på toppen. 
Et middels underholdende skytespill, med mange gode ideer som dessverre ikke klarer å sette nok smak på produktet. 

PS: Xbox 360-versjonen er testet. 
