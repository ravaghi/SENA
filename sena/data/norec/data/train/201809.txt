Olympus m:robe MR-100
Den veier kun 95 gram, men kan huse 1.200 låter. 
Vi har stiftet bekjentskap med den rålekre MP3-spilleren m:robe MR-100 fra Olympus. 

Det begynner å bli noen år siden de første harddiskbaserte MP3-spillerne dukket opp. 
Creative D.A.P. Jukebox var den første vi testet. 
Den hadde ikke akkurat lommevennlig fasong og størrelse, og veide dessuten et halvt kilo. 
Vår test fra desember 2000, er i dag morsom lesning som vitner om en ekstrem utvikling på knappe fire og et halvt år. 

Nå får du spillere med tilsvarende kapasitet, som både i størrelse og vekt utgjør bare 20% av den gamle traveren fra Creative. 
MP3-spillere i 2005 skal dessuten matche klesstil og personlighet - vi har hørt historier fra skolegården der hvite ørepropper har vært det eneste riktige blant de mest forfengelige og stilbevisste. 

Lekker 

Den knøttlille m:robe MR-100 fra Olympus passer godt inn i trend-segmentet. 
Den er uten synlige knapper, veier beskjedne 95 gram, innpakket i grått og hvitt med speilblank, trykkfølsom front. 
Displayet lyser opp med røde tegn når den berøres, det samme gjør de trykkfølsomme feltene nedenfor som brukes til å styre avspillingen. 

Harddisken rommer 5 GB med musikkfiler i MP3 og WMA-format (inkl DRM - f. eks kopibeskyttet musikk du har kjøpt på nettet). 
Dersom låtene er kodet med en bitrate på 128 kbps, skulle det bety rundt 1.200 låter dersom hver låt har fire minutters lengde. 
WMA-formatet tåler litt høyere komprimering, men vi vil i hvert fall ikke gå lavere enn 96 kbps - for da blir kvalitetstapet høyst merkbart. 

Du kan også bruke spilleren som en flyttbar harddisk. 
Når den er tilkoblet PCen, dukker den opp med egen stasjonsbokstav i Windows Utforsker, uten behov for driverinstallasjon (XP). 
Men når du skal bruke den som musikkmaskin, må du installere den medfølgende programvaren m:trip. 

Dette er en alt-i-ett jukeboks for ripping (til WMA) og avspilling (WMA og MP3), samt organisering av musikk og bilder. 
Programmet er oversiktlig og greit, og fungerte stabilt under vår test. 
I programmet finnes også en lenke til online musikkhandel, men denne førte oss kun til Olympus sin hjemmeside, og der stod det ikke et knyst om musikk. 

Liker ikke WMP10 

Overføring/synkronisering mot m:trip skjer raskt, takket være USB 2.0 Hi-speed grensesnittet. 
Det tok bare noen få minutter å overføre 1,2 GB med musikkfiler i MP3-format. 
Mens spilleren er tilkoblet PCen, lades samtidig batteriet, uten behov for ekstra ledninger. 
Det følger også med en krybbe til spilleren, som kan tilkobles både PC og nettstrøm. 
Dermed forenkles prosessene, og du kan lade batteriet uten å være tilkoblet PC. 

Vi prøvde også å synkronisere spilleren mot Windows Media Player 10, noe som gikk dårlig. 
Filene ble overført, men var ikke mulig å avspille på m:robe MR-100. 

Vi tok en titt i filsystemet på spilleren, og kunne fint kopiere tilbake MP3-filene som var blitt overført. 
Problemet var bare at fil- og mappenavn var blitt tilkludret, sannsynligvis for å gjøre det mindre attraktivt å videredistribuere innholdet. 

Betjening 

Standard avspilling er svært enkelt. 
Du har flere innfallsvinkler til samlingen, og alle følger samme mønster, du velger for eksempel først artist, så album, og så spor, og navigerer i hierarkiet ved å trykke på < og > samt midtstripen på trykkplaten. 
Det blir litt mye trykking når du ønsker å sette spor i tilfeldig rekkefølge, eller ønsker å påvirke lyden gjennom å stille på equalizeren, men i det store og hele må vi si at spilleren er rimelig lettbetjenelig. 
Noen ganger bruker spilleren litt tid på å starte avspilling, avhengig av om harddisken spinner eller ikke. 

Vi skulle ønske det var mulig å skru lyden enda et par hakk opp. 
På flyet hørte vi nesten ingenting, med de medfølgende øretelefonene. 
Med unntak av dette har vi ingen negative bemerkninger, lyden er så god som du kan forvente, og helt på høyde med både iPod mini og Creative Zen micro, for å nevne to høyaktuelle konkurrenter. 

Konklusjon 

Vi kan ikke si annet enn at Olympus m:robe MR-100 er en vellykket spilller. 
Den er designmessig en perle, selv om noen sikkert vil innvende at den blanke, sorte fronten fort blir tilsmusset av skjemmende fingeravtrykk. 
Absolutt en spiller å ta med i vurderingen dersom du allerede vurderer iPod mini eller Creative Zen micro. 

Takk til Yatack for utlånet av m:robe MR-100. 
