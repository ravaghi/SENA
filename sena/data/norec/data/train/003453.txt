The Wackness
Pene blikk tilbake til nær fortid 

Hiphoppere har også bankende, sårbare hjerter. 
Det er vel dette som er den største avsløringen i ”The Wackness”, en fin, liten film som gir oss noen pene blikk tilbake til nær fortid. 

Men selv om året er 1994, er figurenes håp, lengsler og problemer de samme. 
Sir Ben Kingsley står for de beste scenene i en birolle, og den litt for bråkjekke hovedpersonen vokser på oss etter hvert som handlingen utspiller seg. 

Men selv om året er 1994, er figurenes håp, lengsler og problemer de samme. 
Sir Ben Kingsley står for de beste scenene i en birolle, og den litt for bråkjekke hovedpersonen vokser på oss etter hvert som handlingen utspiller seg. 

Bråkjekk fasade smelter 

Det er sommer i New York, og Luke (Josh Peck) er ferdig med high school. 
Han bedriver tiden med å selge hasj, blant annet til sin faste kunde, psykiateren Dr. Squires (Ben Kingsley). 

Luke har et svært godt øye til hans stedatter Stephanie (Olivia Thirlby), og får en slags respons, men blir advart av Dr. Squires om at hun bare kjeder seg. 
Den bråkjekke fasaden smelter litt etter litt, til toner av 90-tallets fremvoksende hip hop-beats, men går det mot hjertelig lykke eller smertelig nederlag? 

Avvæpnende humor 

Unge gutter med harde fasader har gjerne et indre som er alt annet enn hardt. 
Josh Peck gjør en god jobb med å fremstille Luke som en likegyldig fyr som gir blaffen i det meste. 
Andre bryr seg ikke om ham, han bryr seg ikke om andre. 
Men i møtene med Dr. Squires merker vi etter hvert at Luke lengter etter noen som faktisk bryr seg om ham. 

Samspillet mellom Peck og Kingsley gir filmen den nerven og den avvæpnende humoren den trenger. 
Vi skjønner at også Dr. Squires leter etter noen å snakke med. 
Han er lei av å bli snakket til av sine pasienter. 

Leker med sårbar gutt 

Josh Peck er altså god som Luke. 
I begynnelsen var jeg ikke helt sikker på om jeg likte verken figuren eller skuespilleren, men historien avdekker Lukes mange sider etter hvert, og gjør ham til en å føle sympati for. 

Verre er det med Stephanie, som åpenbart bruker Luke som en leke å bedrive tiden med, noe Luke ikke forstår. 
Olivia Thirlby spiller henne godt, og gjør det surt å se ei pen, likegyldig jente misbruke en sårbar gutts oppriktige kjærlighet. 

Var og fin film med årgangs-hiphop! 

”The Wackness” er skrevet og regissert av Jonathan Levine, og han har laget en var og fin film om unge menneskers famlende søk etter kjærlighet og tilhørighet. 

Levine gjør bare en stor tabbe. 
I en av filmens hete scener, klippes det plutselig inn et bilde av et rådyr. 
Hva i huleste var det? 

Bortsett fra det, er ”The Wackness” en fin liten film, med et godt soundtrack med årgangshiphop! 
