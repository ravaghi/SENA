Lang marsj mot likhet
DRAMA/BIOGRAFI 

England 2014 

Regi: 
Ava DuVernay 

Medvirkende: 
David Oyelowo, Giovanni Ribisi, Tim Roth, CubaGooding Jr., Tom Wilkinson, Oprah Winfrey, Common, Lorraine Toussaint,Alessandro Nivola, Andre Holland, Dylan Baker, Carmen Ejogo, Tessa Thompson,Wendell Pierce, Keith Stanfield, Omar J. Dorsey 

Manus: Paul Webb 

Musikk: 
Jason Moran 

Aldersgrense: 
11 år 

I 1965 sto et av de viktigste slagene i den amerikanske borgerrettighetskampen. 
Da ledet Martin Luther King Jr. en 80 kilometer lang marsj fra Selma til Montgomery i det fremdeles rasesegregerte Alabama. 
Kravet var lik stemmerett for alle. 
Marsjen ble møtt med hester, tåregass og batonger, men endte likevel i triumf da president Lyndon B. Johnson gikk med på å signere nye stemmerettslover. 

Vel vitende om hvilke klisjéfylte hengemyrer historiske drama og biografiske filmer kan være, har regissør Ava DuVernay klokelig valgt å konsentrere seg om en begrenset periode i både borgerrettighetskampen og Kings liv. 
Og i stedet for de store «Jeg har en drøm»-øyeblikkene, fokuserer hun på det politiske spillet og menneskene som deltok i det. 
Dette har det blitt like nøktern og grundig som verdig og gripende film av. 

Den sentrale prestasjonen i et fremragende skuespillerensemble, er det David Oyelowo som står for. 
I de «små» øyeblikkene er hans Martin Luther King Jr. sliten og plaget av tvil. 
Men når det først gjelder, er det som om han vokser med et par meter. 
Den klimaktiske talen han holder på trappen opp til Alabamas Capitol, har kraft til å slå pusten ut av noen og enhver. 
