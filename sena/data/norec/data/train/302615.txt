Ikke bestått
Komedien «Bad Teacher» er dessverre mer sexy enn morsom. 

FILM: 
Den store stjerna i «Bad Teacher», det virkelige trekkplasteret som får deg til å tenke at den dama har komisk talent i bøtter og spann — er selvsagt Lucy Punch. 
Dessverre har ikke distributøren gitt oss foto med Punch og Cameron Diaz i clinch, så du må gjerne søke opp den britiske eksportartikkelen på nett. 

Punch har ikke fått all verdens komiske gullkorn å jobbe med i Gene Stupnitsky og Lee Eisenbergs manus, men hun gjør filmen bedre enn den fortjener å være. 
Cameron Diaz, som er en habil komedienne, får ikke anledning til å spille på stort annet enn sex, noe hun gjør med glans ved bare å spasere stiletthælt nedover korridoren mellom klasserommene. 

Puppejakt Elizabeth Halsey (Diaz) er en selvopptatt bimbo uten bakgrunn som dumpes av sin søkkrike mammagutt av en forlovede. 
For å kapre en ny rikmann, bestemmer hun seg for å spare til større pupper. 
Av uforklarlige grunner jobber Halsey i skolevesenet. 

Halsey er slem mot elevene sine, men ikke så slem at det blir morsomt. 
Hun er heller ikke så smart at det blir underholdende. 
Det er i det hele tatt forbausende at Diaz ikke tillates å skape en mer nyansert figur enn den hun får fram med tettsittende jeans. 

Halvveis hele veien 

Bortsett fra saftige Punch, kommer heller ingen av de andre lærerne til sin rett. 
Justin Timberlake spiller en pusling uten snev av personlighet, mens Jason Segels gymlærer både gjennomskuer dårskapen og framstår som rimelig blåst. 
De stakkars elevene er for det meste statister rundt en gjeng infantile lærere. 

Jeg tipper at spiren til filmen oppsto på et vorspiel der man så «Bad Santa» for fjerde gang og tenkte: 
Ville det ikke vært morsomt hvis vi lot en lærerinne røyke dop og være ond mot elevene sine? 
Et bedre manus og lavere skjørtekant vil gjort det lettere å svare på det spørsmålet. 
