Luksus norgespostei
«Mysteriet Norge» er en koselig halvtime med både hjerte og hjerne. 

TV: 
«Skavlan» har tatt svorsk ferie og «Sommeråpent» har ennå ikke funnet takterrassen, så da smetter Haddy N'jie inn med en vårserie på seks episoder om livet og sånn, nærmere bestemt nordmennenes vesen. 

N'jie har markert seg som programleder for NRKs tv-aksjon og Eurovisjonens sangkonkurranse og hun har funnet en fin balanse som samtaleleder i upretensiøse «Mysteriet Norge». 

Lanseringsfri 

På toppen av Holmenkollbakken, der du vanligvis ser spinkle gutter med hoppdressen på snei ta seg en Red Bull, har hun installert seg for å ta imot tankeføre gjester som har noe å melde om henholdsvis luksus, folkeskikk, hemmelighet, romantikk, hjem og norsk nakenhet. 

Det er befriende å se et talkshow der ingen skal lansere et kulturprodukt eller snakke om «den vonde tida», selv om det sjelden er dårlig pr å småprate i ukas beste sendetid på NRK1. 
Heldigvis har både forfattersnobb Torgrim Eggen og harryartist Kristian Valen interessante tanker å meddele. 
Eggen snakker om et liv som notorisk feinschmecker på middels forfatterlønn, mens imitatorgeniet Valen blant annet har villa i Los Angeles og har vent seg til beskyldninger om selvbruning og det som verre er. 

Ensom med peis Den «gode samtalen» i tårnet stykkes opp av forhåndslagde innslag. 
I en sjarmerende enquete snakker et bredt utvalg nordmenn om sitt forhold til luksus, mens norskitalieneren Pellegrino Riccardi kiler oss midt i selvfølelsen med lun ironi når han sitter alene foran peisen med rødvinsglasset. 
Det er bra mine italienske venner ikke ser meg nå, sier han, for de ville tro at jeg var en alkoholisert manisk-depressiv, i ferd med å ta livet av meg selv. 
I Italia er enslighet dødens venteværelse. 

Det blir ikke mindre lunt og humrende koselig når Are Kalvø får fråtse i NRK-arkivet og serverer en kraftig dose nostalgi om den norske luksusens historie. 
