Lenge siden el-gitaren hans har fått spille en slik hovedrolle
Gitarhelten Richard Thompson på hugget. 

||| 
ALBUM: 
Britiske Richard Thompson (61) har valgt en interessant innfallsvinkel på sitt første album på tre år. 

I stedet for å tilbringe dager og kanskje uker i studio, tok han med seg det nye materialet og innspillingsutstyr på en turné langs USAs vestkyst. 

Spilt inn live 
De 13 låtene på «Dream Attic» er hentet fra fem av spillestedene, med publikum stort sett beskjedent og nedtonet til stede. 

Det har åpenbart ikke vært noe stort poeng at det skulle være livestemning, men Thompson har erfart — og uttaler — at «det er først i møtet med publikum det skjer noe interessant med låtene». 

Energisk og rått 
Den elektriske gitaren har riktignok vært med Thompson lenge, men uten å spille en hovedrolle som her — til tider svært energisk og rått. 

Jeg kan ikke huske at briten har vært mer gitarorientert på noen plate tidligere, likevel er det fortsatt spor av folkrocken vi kjenner fra hans fortid i Fairport Convention på 60-tallet, i duo med ekskona Linda på 70-tallet eller aleine. 

Nøkkelspor 
Sånn sett er særlig sju minutter lange «Crimescene» et nøkkelspor som forener gammelt og nytt, fulgt av den ultrafengende poplåten «Big Sun Falling In The River». 

På flere av sporene setter Joel Zifkin låtene i et spesielt stemningsleie med sin elektriske fiolin, og «Sidney Wells» utvikler seg til en rein duell mellom hans fele og Thompsons gitar. 

Her er det snakk om folkrock parret med villskap. 

Pete Zorn krydrer dessuten med fløyte og alt-, baryton- og sopransaksofon, mens den andre hovedrollen er Thompsons karakteristiske stemme. 

Og mens «Haul Me Up» er en rockabilly-flørt, finner Thompson den innerste sårheten i en låt til minne om venner han har mistet på vegen, «A Brother Slips Away». 

Avslutningslåta «If Love Whispers Your Name» bygger seg sakte opp mot et jammeaktig klimaks der Thompsons gitar nærmest får eksplosiv kraft — før den nærmest svinner hen etter over sju minutter. 

For et statement! 

«Dream Attic» kan også fås i en deluxeutgave med alle de 13 sangene i akustiske demoversjoner. 
