Fra Gram til Bryan
Det er nærmere 15 år siden Ryan Adams fant ut at han ikke ville bli den nye Gram Parsons allikevel. 
Hva han ville bli i stedet for countryrock-gudfar, har karrieren hans — produktiv, uforutsigbar, givende og frustrerende som den har vært - aldri gitt noe svar på. 

Fremdeles synger han om menn som møter kvinner, menn som mister kvinner og menn som sitter alene igjen. 
Men selv om tematikken er av klassisk country-kaliber, har idealet for soloalbum nummer 14 åpenbart vært amerikansk 80-tallsradio. 
Helt spesifikt må Bryan Adams' megaselgende «Reckless» fra 1985 ha vært en sentral inspirasjonskilde. 
Det luftige, skarpe og punchy lydbildet er virkelig slående likt. 

Ryan Adams har prøvd seg på lignende ting før, men lykkes bedre her enn på for eksempel «Rock N Roll» (2003). 
Likevel blir man sittende igjen med en følelse av at dette er resultatet av solid håndverk snarere enn inspirasjon og nødvendighet. 
Når det først skulle være «classic rock», burde Adams ha senket skuldrene og tillatt seg selv å ha det gøy. 
Slik det er, høres han litt for ofte ut som en selvhøytidelig og sutrete Bryan Adams. 

Eller for å si det på en annen måte: 
Dette albumet mangler en «Run to You» eller «Summer of '69». 
