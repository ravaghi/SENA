Sportslig familiespill
Med «EyeToy: Play Sports» kan du gi barna trim foran TVen. 

Har du dårlig samvittighet fordi barna sitter mye foran TV-spill og bare trimmer fingertuppene? 
Gi dem «EyeToy» til jul. 
Man får neppe mye mer trim av denne sportsversjonen som av de foregående EyeToy-spillene, men svettekjertlene vil definitivt bli stimulert. 

Spillet består av 101 ulike sportsøvelser, eller minispill, som omfatter alt fra å bokse til å konkurrere i sekkeløp, spille badminton, surfe og mye mer. 

Opptil åtte personer kan konkurrere mot hverandre om gangen, så det er enkelt for hele familien å være med. 
Det morsomste er å spille i team. 
Hva med en double i tennis, for eksempel? 
Meget effektivt for å brenne av noen julekalorier i en fei. 

«EyeToy» har generelt et par irriterende faktorer - for eksempel at du trenger masse lys for at kameraet skal klare å fange opp bevegelsene riktig. 
Det er også vanskelig å tilpasse spillernes ulike høyder, slik at de blir riktige i forhold til hverandre og øvelsene. 

Enkelte av øvelsene er også vanskelige å utføre - jeg knotet for eksempel veldig med å lære meg pil og bue-teknikken og å fange baller. 

Men uansett er dette et fornuftig spill, i den betydning at barna får opp pulsen og bruker motorikken mens de spiller. 
Det er også en morsom aktivitet for hele familien. 
Det er enkelt for både store og små å spille sammen - «EyeToy» har ingen øvre eller nedre aldersgrense. 

Og godt er det, for man bør definitivt være flere når man spiller, det er gørrkjedelig å spille alene. 
