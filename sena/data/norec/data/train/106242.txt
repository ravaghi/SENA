Pleasure:«Pleasure 2» 

(Virgin/EMI) 

Han vil så gjerne være arve-Prince. 

Fred «Pleasure» Balls kjærlighet til åttitallspop har gitt ymse utslag tidligere, fra det liflige til det regelrett begredelige. 
Forsmaken på hans andre album under Pleasure-navnet, den Saint Etienne- og Kylie-etterapende singelen «Out Of Love», tilhører førstnevnte kategori. 
Den er dog ikke helt representativ for «Pleasure 2», verken stil- eller kvalitetsmessig. 

Platen er i all hovedsak viet ganske kildetro Prince-pastisjer, noe som må sies å være skummelt farvann. 
For det første har ingen popikoner vært mer i retrovinden enn nettopp Prince de siste seks-syv årene, og mange har planket ham på fornøyelig vis. 
For det andre er det alltid et åpent spørsmål om det er bruk for «ganske bra» kopister, all den tid de originale, nærmest uangripelige verkene fortsatt er lett tilgjengelige. 

Men for all del, noe skal jo radioen fylles med, og Pleasures electropop er ikke det verste man kan ty til i så måte. 
Fred Ball finner frem mange av de vidunderlige søplete, billig-lydende synthlydene fra tiden da det meste var i pastell, og har en håndfull bra låter å dekorere. 
Litt tamt og påtatt dekadent innimellom, men pytt. 

ANBEFALTE KJØP: 
«Alright All Nite», «Out Of Love», «Uptown», «Silk Dream» 
