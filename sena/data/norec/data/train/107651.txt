The Kills «No Wow»
(Domino Recording) 

Enda en slamrende og trendy duo 

Amerikanske Alison Mosshart og britiske Jamie Hince slo seg sammen under navnet The Kills og pådro seg plenty oppmerksomhet med 2003-debuten «Keep On Your Mean Side». 
På oppfølgeren «No Wow» går det fortsatt i nedstrippet skramlepunk og kjøkkenbordblues. 

The Kills handler om skramlende elektronikk, analog støy og skurrete gitarer. 

Albumet inneholder 11 mørke, møkkete og minimalistiske låter; kort sagt nedstrippet punkblues og rock 'n' roll med et klassisk blikkboks-lydbilde og ditto undergrunnsestetikk. 

I små doser låter det knalltøft, men albumet «No Wow» er hverken slitesterkt eller originalt. 

Alle som har fulgt med en stund, vil assosiere The Kills med navn som PJ Harvey, Velvet Underground, Chrome, White Stripes, Stooges og andre helter fra rockens slamrende utkantstrøk. 

ESPEN A. HANSEN 
