Suggererende
Regi: Fabian Bielinsky. 
Genre: 
Thriller. 
Argentinsk. 

STJERNER: 
Ricardo Darin, Dolores Franzi, Pablo Cedron. 

HANDLER OM: 
En innesluttet mann som lever av å utstoppe dyr, opplever en brå omveltning i livet da kona forlater ham. 
Mannens driv og fascinasjon mot en perfekt forbrytelse - det ultimate ran - nærmer seg en mulighet på grunn av en rekke tilfeldige omstendeligheter. 

DOM: 
En thriller som lokker og forfører, delvis. 
Ricardo Darin har et suggererende blikk, hans tause og nyanserte bevegelser fascinerer, hans instinkter er rovdyrets kombinert med glassklart intellekt. 
Skogens sus, musikken og kameraføringen har et forlokkende snev av myter og mystikk. 

Men regissørens forsøk på å skape en mytisk realisme blir i overkant ambisiøst. 
Hvert blikk, hver detalj manifesteres grundig, rovdyr jager rovdyr, det være seg om dette «dyret» er et menneske eller en jaget hund. 
Symbolbruken er i overkant ladet. 
Selve komplottet er straight, og persongalleriet rundt hovedpersonen og den fascinerende hunden blir karikert staffasje. 
Men filmens rytme er suggererende. 
