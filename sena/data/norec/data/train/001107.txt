Verdens sterkeste bjørn
Grizzly Bear blander enda sterkere harmonier inn i sin allerede utsøkte sakterock. 

Grizzly Bear: 
Veckatimest 

Grizzly Bear blander enda sterkere harmonier inn i sin allerede utsøkte sakterock; resultatet er en overveldende forløsning av bandets unike potensiale. 

For mitt vedkommende skjedde det med Grizzly Bear-gitarist Daniel Rossens Department Of Eagles-album av fjoråret; en slags utenomjordisk følelse av å lytte til noe som er helt nytt, men samtidig svært tilgjengelig. 
Denne følelsen ivaretar Rossen, og tar den med seg tilbake til moderbandet. 
Sammen med kumpan Ed Droste har han snekret sammen et album der stemning, produksjon, instrumentering og komposisjon passer så godt at bandet aldri har vært så sømløst uimotståelig som nå. 

Singelen over er det nærmeste de kommer en radiohit; en slags Beach Boys v2.0 som slurer rundt i hjernen og vokser til en umiddelbar klassiker. 
De har allikevel beholdt sine seigere øyeblikk; den vokalharmonistyrte "Dory" og fantastiske "While You Wait For The Others" rusler av gårde i en stemning et sted mellom bryllup og begravelse; melankolsk men solrikt, og det er de solrike øyeblikkene kvartetten nå har tatt enda bedre vare på enn på forgjengeren Yellow House. 
En vakrere blanding av saktegående rock, folk og en slags organisk ambient kan jeg vanskeligere forestille meg. 

Veckatimest er en ruvende kjempe i indierockskogen, der hver låt synes å ha sitt eget univers. 
Et av verdens mest spennende band ble akkurat i dette øyeblikk også et av verdens beste. 
