Glitrende Clint
Regi: 
Clint Eastwood. 
Genre: Krigsdrama. 
Amerikansk. 

STJERNER: 
Ken Watanabe, Kazunari Ninomiya, Tsuyoshi Ihara, Ryo Kase, Shidou Nakamura. 

HANDLER OM: 
I «Flags of Our Fathers» forteller Clint Eastwood fra amerikanernes synsvinkel om slaget om Iwo Jima, et av annen verdenskrigs blodigste slag. 

«Brev fra Iwo Jima» er, bokstavelig talt, den andre halvdelen av historien: 
Slaget sett fra japanernes side. 

Til grunn for historien ligger tallrike brev, som delvis ble sendt hjem til Japan, delvis i ettertid gravd frem fra befestede huler. 
Sentralt i fortellingen er den ivrigste brevskriveren av alle, kommanderende general Tadamichi Kuribayashi. 
Som for øvrig hadde deler av sin militære utdannelse fra USA. 

DOM: 
En ytterst imponerende, klok og original krigsfilm! 

Det mest imponerende er ikke at den nødvendigvis går utenom tradisjonelle krigsfilmers dramaturgi; det gjør den faktisk ikke. 
Men innenfor de gitte rammene forteller den nå 76 år gamle Clint Eastwood nedtonet og inderlig innsiktsfullt om ulike menneskers skjebne, handlingsmønstre og følelser. 
Dette er ingen historie om seire mot alle odds. 
Vi møter nederlagets dødsdømte menn, ubønnhørlig og ufrakommelig. 

Og dette er gjennomført på japansk, på bakgrunn av japanske tradisjoner og skuespillere - representanter for den kanskje mest forhatte, evige amerikanske fiende i de mer enn 65 år som er gått etter Pearl Harbor. 

Det er så ramt realistisk, så medfølende, så glitrende beskrivende, så gjennomført humanistisk i sin grunntanke, at man enda en gang bare må bøye seg i støvet - svart, japansk lavasand denne gang - for den gigantiske filmregissøren Clint Eastwood. 
