D.D.E.:Rapper fra Coldplay 

Namsosgjengens femtende plate er såpass fin i seg selv at de godt kunne ha spart seg å blåkopiere et av verdens største band. 

Den dukker opp et par minutter ut i «Hopp i det», dette allsangvennlige kor-refrenget som gjorde Coldplays «Viva La Vida» til en brakhit verden over for fire år siden. 
D.D.E.s variant er helt identisk. 
Hvorfor? 

ALBUM: POP/ROCK D.D.E. «ENERGI» (Sony Music) 

Det er nesten så man mistenker D.D.E. for å være litt misunnelig på all PRen som deres musikalske frender i Plumbo fikk i kopihurlumheien rundt både «Møkkamann» og Grand Prix-bidraget «Ola Nordmann». 
Her er vår tyverivariant, liksom. 
Skriv litt om det også'a! 

Litt synd er det, for «Energi» er langt på vei det mest originale vi har hørt fra D.D.E. noen gang. 
Boogiefaktene er nesten helt borte - her flørtes det lykkeligvis mer med Tom Pettys heartland-rock enn Status Quo. 
Ingen tvil om at Kyrre Fritzner har tilført nordtrønderne mye verdifullt som produsent. 

Til og med D.D.E.s uungåelige humoristiske innslag kan møtes med humring i stedet for oppgitte sukk denne gangen, best representert ved Frode Vikens talking blues i «Fli deig tå gål'i». 
Denne låten avløses av nevnte «Hopp i det» som er en spretten feelgood-låt. 
Som sådan passer den nevnte Coldplay-samplingen(?) forsåvidt inn - det låter bare så corny når Coldplay ikke akkurat er det første man vanligvis tenker på når man hører D.D.E.... 

Myk og riktig 

Tyve år ut i karrieren synes D.D.E. uansett å ha kvittet seg med det meste av rølperiet som preget de første ti årene. 
Alvorsvisene blir stadig bedre, blant annet mistenkes flotte «Det vart en lang lang dag» å være inspirert av 22/7. 
Samtidig glemmer ikke D.D.E. festen. 
Det er en myk og riktig utvikling mot både sin egen mentor Åge Aleksandersen og et enda lengre liv i denne bransjen. 

BESTE LÅT: 
«Æ va aldri der» 
