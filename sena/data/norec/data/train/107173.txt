My Morning Jacket: «Z»
(Sony BMG) 

Originalt band - storslagent album 

My Morning Jacket fra Louisville, Kentucky, er et høyst originalt band. 
Deres fjerde album «Z» er en utgivelse som det umiddelbart ikke er så lett å bli klok på, men som vokser kolossalt om du gir det tid. 

Anført av sangeren og låtskriveren Jim Jones sysler My Morning Jacket med drømmende prog-pop og rustikk rock som har tydelige røtter i folk, country og blues, uten at americana-preget blir for tydelig. 

Men retrofaktoren til My Morning Jacket er ikke plagsomt påfallende. 
Lydbildet er sant nok frodig og elektrisk, arrangementene er pussige og luftige, men det er først og fremst melodiene som bærer «Z». 

Produsent John Leckie (som også har arbeidet med The Cut og De Press) har forstått hvor viktig det er å ivareta detaljene og harmoniene i låtene til My Morning Jacket. 

Albumet er også uhyre variert. 
Det viser spor som storslagne «Dondante» og «Lay Low» samt «It Beats 4 U» som både er vakker, intrikat og sugende, pluss «Knot Comes Loose», en bittersøt sak som Neil Young hadde drept for å kalle sin. 

ESPEN A. HANSEN 
