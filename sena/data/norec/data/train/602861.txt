Ny NRK-serie:Vellaget, interessant og underholdende drama 

«Heimebane» var den første norske tv-serien til å ha verdenspremiere på filmfestivalen i Berlin, nå har den endelig norsk premiere. 

Dramaserien fra Motlys og NRK, handler om Helena Mikkelsen (Ane Dahl Torp) som blir Norges første, kvinnelige fotballtrener for et herrelag i eliteserien. 

For mange er dette kanskje på linje med muligheten for en kvinnelig president i Russland, og i serien får hun heller ikke jobben uten vanskeligheter. 
I tillegg til fordommer fra styret, folk i bygda og spillerne selv, må hun kjempe mot fotballstjerna Michael Ellingsen (John Carew) som også vil ha jobben. 

Johan Fasting har skrevet et interessant manus som setter fingeren på mye i dagens samfunn. 
Ikke bare om fordommen om at kvinner ikke kan noe om fotball, men hvordan kvinner som tør å stikke hodet litt frem, spesielt i mannsdominerte yrker, blir behandlet. 

Når det gjelder fotballen peker han på mange interessante aspekter og utfordrer de mer etablerte sannhetene om hvordan man for eksempel best utvikler talenter. 

Du trenger ikke å være interessert i fotball for å like denne serien. 
Den har et spennende persongalleri, selv om det er en og annen stereotype innimellom. 

John Carew viser at han kan mer enn å løpe etter ballen, og det er et gledelig gjensyn med Axel Bøyum («Øyevitne») som er et av våre største skuespillertalenter for tiden. 

Bra manus, flinke skuespillere og flinke regissører som Arild Andresen og Cecilie Mosli, kombinert med en spennende tematikk, gjør dette til et vellaget, interessant og underholdende drama, som gjerne kan sees sammen med tenåringene i huset. 
