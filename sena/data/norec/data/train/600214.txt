Blodig latterkule
New Zealand 2014 

Aldersgrense: 
15 år 

”What We 
Do in the Shadows” er en såkalt mockumentary, en fiktiv dokumentar som tv-serien ”The Office”. 
Men i stedet for kontorromanser og dårlig personalpolitikk, viser denne filmen innsiden av et vampyrkollektiv. 
Og for å si det rett ut, jeg har ikke ledd så mye av en film på lenge. 

Vladislav, Viago, Deacon og Petyr er fire vampyrer med varierende alder (fra 8000 år til rundt 184 år) og oppfatninger, men konfliktene er stort sett trivielle som at Deacon etter fem år ennå ikke har tatt seg av den blodige oppvasken. 
Vi får servert alle stereotypene og mytene fra alle vampyrhistorier gjennom tidene, og det er tydelige referanser til filmer som ”Nosferatu” (1922) og ”Bram Stoker’s Dracula” (1992). 

Filmen er vinneren av årets publikumspris under Midnight Madness på TIFF, Toronto International Filmfestival. 
Den har også vunnet priser ved flere andre festivaler som Sitges Filmfestival og Warsawa Filmfestival. 
Mye av grunnen til at den treffer så godt er hvordan skuespillerne virkelig går inn i rollene med hud, hår og hoggtenner, og den er både velskrevet og velregissert. 

Det er akkurat passe tørt, passe teit og veldig morsomt. 
