Dansbare frysninger
Kan noen putte MØ på en flaske? 
For dette er reinhekla energi. 

En skarp og gjennomført trommebeat høres. 
Bandet er på plass, og en selvsikker MØ kommer rolig inn på scenen. 
Men roen varer ikke lenge for denne damen har et energinivå som overgår det aller meste. 
"Nights With You" sparker i gang en hit-bonanza av en konsert. 
Den karakteristiske hestehalen er borte. 
MØ ser ut som en punker fra 80-tallet, og punkevibbene tar hun med seg videre. 

Den udødelige "Pilgrim" varmer godt i ørene til fans som har vært med fra starten. 
Beaten er upåklagelig, og det blir ganske dansete stemning når MØ tar seg en tur ut i folkemassen mens hun synger "All the time I just want to fuck it up and get a hold of it". 
Flere titalls mobiler holdes opp blant de nærmeste for å fange superstjernen i action. 

"Jeg har ikke hatt ferie på ett år" sier MØ, før det blir et lite opphold på grunn av tekniske problemer. 
Men MØ har ikke tatt ferie helt ennå og hun og bandet er straks tilbake. 
De har ikke latt seg affisere av oppholdet, og heller ikke publikum. 
Om enn er de ennå mer samkjørte når "Drum" settes igang. 
Folk er i ekstase og MØ er helt vill. 
Hun viser at de er mulig å gi 100 prosent på hver eneste låt. 
Det hoppes fra den ene scenekanten til den andre, danses ballett og headbanges sammen med trommisen. 

En nedstrippet versjon av superhiten "Cold Water" som dansken har sammen med Justin Bieber og Major Lazer blir et nært og fint møte med publikum. 
MØ setter seg på gjerdet og får alle med på teksten. 

Tropiske toner høres utover den store folkemengden idet bandet framfører Cashmere Cat, MØ og Sophie sin "9". 
Beaten er helt sjukt bra, og kalde, norske kropper har blitt varme i trøya. 
Når "Final Song" kommer på koker det på det gigantiske gressamfiet. 
Det hele avsluttes med pyro og frysninger langt ned i ryggraden. 

For en scenepersonlighet! 
MØ stuper ut i publikum og lener seg på hendene deres mens hun synger på "Lean On". 
Denne damen er helt rå. 
Hun gir virkelig alt hver gang og hele tiden, og denne gangen er intet unntak. 
