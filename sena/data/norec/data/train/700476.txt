Sjarmerende for de minste og mest lettskremte
Også de aller minste og mest lettskremte skal ha film som passer for dem. 
Nederlandske Simone van Dusseldorp har laget en søt fortelling om to seksåringer som opplever mye rart i naturen. 

Tittelen «Operasjon froskeegg» lyder som det meste handler om å jakte på klumper med froskeegg i bekk og dammer. 
Men nei – den operasjonen er bare et påskudd for alt det andre som skjer når barna møter dyr og fugler i skog og eng. 

Regissøren har funnet et par herlige barneskuespillere til å fylle rollene som Max og Jesse. 
På kino her til lands møter vi dem rett nok med norske stemmer, men dubbingen funker bra. 
Spillet virker spontant og ekte. 

Egentlig bor Max med storebror og mamma i en byleilighet, men settingen rundt van Dusseldorps fortelling er høyst landlig. 
Det meste av handlingen foregår i omgivelser rundt huset der mormor pleier syke kaniner, padder og fugleunger. 

Man kan innvende at filmen er i overlag idyllisk og kosete, særlig i skildringen av barn og voksne sammen. 
Heldigvis er forholdet mellom Max og Jesse framstilt med et langt mer nyansert følelsesregister. 
De kan bli sinte på hverandre, såre hverandre og glede hverandre, slik gode venner gjør. 

Utfordringen for regissøren er å holde det gående rent dramaturgisk. 
Innlagte sanger gir en munter stemning, men får også handlingen til å stoppe opp. 

Men for målgruppen de aller minste er dette severdig. 
