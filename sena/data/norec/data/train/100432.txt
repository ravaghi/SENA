Dude Raider
Eventyreren Nathan Drake går både Indiana Jones og Lara Croft i næringen i det herlig sjarmerende «Uncharted: 
Drake's Fortune». 

I den 400 år gamle kisten til sin stamfar Sir Francis Drake, finner kjekkasen Nathan Drake et spor som kan lede til det legendariske El Dorado. 

Dermed starter et heidundrende eventyr i beste «Indiana Jones»-ånd som blander eksplosive skytesekvenser, halsbrekkende utforsking, intense biljakter, mystikk, spenning og humor på en utrolig sjarmerende måte. 

Og sjarm er virkelig stikkordet her. 
Både Nathan Drake, kompisen hans Sully og videojournalisten Elena Fisher fremstår som noen av de mest likandes og troverdige spillrollene jeg har vært borti noen gang. 

Lun humor og kvikke replikker sørger for et samspill det slår varme gnister av, og det er nok her «Uncharted: 
Drake's Fortune» imponerer meg mest. 

Men det er ikke noe galt med hverken skytesekvensene eller utforskingen av den grunn. 
Begge deler er lekent intuitive, samtidig som de må sies å være rimelig avanserte. 

Særlig kampsystemet fungerer veldig godt. 
Skytesekvensene blir taktiske puslespill basert på å ta dekning, bruke riktig våpen og gå over til tilfredsstillende kamp på bare never når du kommer nærme nok. 
Iblandet deilige doser med «run-and-gun» i pressede situasjoner. 

Spillet er også pepret med ferdighetsmedaljer du vinner ved å være flink. 
Disse utvider levetiden, og vil dukke opp i ditt private onlinehjem når «Home» lanseres til neste år. 

På toppen av dette kommer de strålende vakre miljøene og en en stram, deilig dramaturgi. 
Naughty Dog (som også står bak «Jak»-serien på PS2 og «Crash Bandicoot»-serien på PS1) vet hva de holder på med, og har på mesterlig vis snekret sammen en fjellstø spillopplevelse. 

Det er ingenting som skurrer, irritasjonsmomentene er så og si fraværende - hvilket er uvanlig, selv i de mest komplette spill. 
«Uncharted: 
Drake's Fortune» flyter i det hele tatt avgårde som søt fløte, det er et spill det må være bortimot komplett umulig å mislike. 

Det har derimot også sine små skuffelser. 
Den største av disse er mangelen på en skikkelig skurk, her er spillet såpass vag og forvirrende at det går ut over motivasjonen og demper spenningsnivået i sluttsekvensen. 

Jeg kunne også ha tenkt meg noen mer utfordrende puzzles og en litt større grad av miljønavigering, men det har kanskje mest med mitt kjærlighetsforhold til «Tomb Raider» å gjøre. 

Og dette blir uansett pirk. 
«Uncharted: 
Drake's Fortune» er et spill det er veldig, veldig lett å anbefale. 

PS: 
I salg fra onsdag 5. desember. 

Gameplay-trailer fra PS3-spillet Uncharted: 
Drake's Fortune 
