American Made
Tom Cruise som en slags narkotikasmuglingens Forrest Gump. 

American Made har noen sterke underholdningskort på hånden. 

Tom Cruise har skrudd på heltesjarmen, det historiske og politiske bakteppet går rett inn i Narcos-land og regissør Doug Liman skifter uanstrengt mellom pilotaction og amerikansk agentbasert utenrikspolitikk. 

Men, det er en del å irritere over også. 

Kjekkasgliset til Tom Cruise visker bort alle nyansene og bristene i den virkelige personen han faktisk skal portrettere. 
Og etter hvert som viktige historiske personer og begivenheter glir forbi, oppleves filmen mer som en slags narkotikasmuglingens Forrest Gump, enn en relevant skildring av CIAs stadige feiltrinn på 70- og 80-tallet. 

CIA, kokain og kommunistkamp 

Basert på livet til den virkelige piloten Barry Seal, følger vi Tom Cruise i hovedrollen som en talentfull og eventyrlysten flyver. 

På slutten av 70-tallet, etter å ha blitt fersket for å smugle cubanske sigarer, blir han rekruttert til å fly spionasjeoppdrag for CIA. 

Turene går over diverse land - med sovjetiske bånd - i Mellom-Amerika. 
På reisene treffer han viktige mennesker som kokainkongen Pablo Escobar og diktatoren Manuel Noriega – og plutselig så er han både narkotikasmugler og pengevasker ved siden av spiongeskjeften. 

Det er en klassisk "til topps og ned igjen"-fortelling, med kubikkmetervis av dollar, sex i cockpiten og rikelig med karikerte typer på veien. 

Filmen er frisk, tidvis morsom og estetisk forseggjort, men dessverre så følger forfatter Gary Spinelli manusoppskriften så nøye, at du ikke trenger å kjenne til Barry Seals skjebne for å skjønne ganske nøyaktig hvor turen går. 

Cruise-kontroll som dirrer 

Tom Cruise som actionskuespiller har noen udiskutable kvaliteter som den kvikke og handlekraftige helten. 

Det blir en fort en utfordring i en film hvor han spiller det som i beste fall kan kalles en meget kynisk patriot. 

Selv i denne Hollywood-tilpassede og polerte utgaven av livet til Barry Seal, er rollefigurens handlinger og motiver så egoistiske og moralsk problematiske at de dirrer i konstant disharmoni med Tom Cruise sin eplekjekke og "glimt i øyet"-sjarmerende framstilling av narkoeventyreren. 

American Made er en film som egentlig viser hvordan USA, og spesielt CIA, var sentrale i å forsyne folk med både dop og våpen på 80-tallet. 
Men disse konsekvensene tar hverken hovedpersonen eller filmskaperne inn over seg i særlig grad. 

Resultatet er en film som lager glatt underholdning av å vise frem, men samtidig bagatellisere, USAs rolle i både narkotikasmugling og opprusting av kartell og paramilitære organisasjoner. 
Og som klistrer på gode motiver som "familie" og "kommunistfrykt" for å dekke over sprekkene. 

Den typen historisk selvplukk har lange røtter i Hollywood (spesielt i gamle Westernfilmer) – og i så måte er filmen virkelig American Made. 
