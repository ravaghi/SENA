Jónsi - «Go»
Direkte lykkegalskap. 

Etter bare få minutter med Sigur Rós-sjef Jónsi kan man risikere å føle seg lykkelig fanget i en varm tornado av farger og i alle fall fundere på hvor mange kulører islendingene har i fargeskalaen sin. 

I motsetning til déjà vu-tåkeheimen som moderbandet har gått seg bort i, bobler «Go» over av sprudlende refrenger, intenst smilende feelgoodarrangementer, enorme mengder fløyter og flere trommer enn hele 17. mai til sammen. 
Og kraftige, sprell levende farger. 
De kontrollerte kakofonitriksene som Jónsi og arrangør Nico Muhly nesten overforbruker, føles som en helt ny måte å spre glede på - i lydens svar på Technicolor, widescreen, 3D og jeg vet ikke hva. 
Et gledelig album. 

BESTE LÅT: 
«Go Do» 

TOR MARTIN BØE 
