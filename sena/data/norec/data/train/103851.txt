Diverse art.m. Kringkastingsork.: 
Sanger av Alf Prøysen 

(NRK/daWorks) 

En av svært få grunner til å kjøpe denne platen, må være at deler av inntektene går til Prøysenhuset i Ringsaker. 

Kringkastingsorkestret dominerer denne platen på godt og vondt. 
Mest vondt gjør det når arrangør Jens Wendelboe får utløp for sine våteste, mest bombastiske og mest swingende storband-drømmer (rockabilly av «Julepresangen»???). 
Sindre Hotvedt og Stein Berge Svendsen er noe heldigere med sine arrangementer, men i samspill med et artistlag hvor hovedvekten er skuespillere (på godt og vondt, det også), er det kun tre bidrag som ivaretar Prøysens personlighet og samtidig tilfører noe eget utover denne platens stryker-fantasier; d'sounds «Romjulsdrøm», Lisa Stokkes «Lomnæsvisa» og Marian Aas Hansens «Tango for to». 
At Winta r&b-fraserer frem «Julekveldsvisa» gjør hverken Winta eller Prøysens klassiker godt, og at Tommy Steine får boltre seg i syv minutter med «Musevisa» er så hinsides at vi lurer på om det er ironisk ment. 
Heia Prøysen - originalen. 
