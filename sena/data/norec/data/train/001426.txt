Stemmepraktisk
Ja visst är det kul när knoppar brister. 

Ellie Goulding har skrevet flere svært gode sanger på kassegitar, der hun forteller fint om seg og sitt. 
Godt hjulpet av en Björk-inspirert og leken stemmebruk er hun noe for seg sjøl i den nye britiske floraen av talentfulle jenter. 
Men det er samarbeidet med den kløktige (og enda yngre) elektronikaprodusenten Starsmith som gjør debutalbumet Lights til gull. 
Like følelsesladd og pompøst som en bra episode av Skins renner Ellies låter over av perfekt skrudde små lyder, oppklippede gitarer og mange lag av stemmen hennes. 
Gjerne en harpe på toppen om man skulle føle for det. 
Ja visst är det kul när knoppar brister... 

Hun beveger seg altså i grenselandet mellom Maria Mena og Babylon Zoo. 
Et temmelig dritstort grenseland, som det skal bli utfordrende å fylle på konsert. 
Særlig når Goulding egentlig er alene på scenen, med et par trange bukser på hver side av seg og en trommis bak plexiglass. 
De første låtene, særlig "Every Time You Go", er strålende. 
Vi får umiddelbart bekreftet at Ellie Goulding synger helt enormt bra live, lyden fra Amfiscenen er virkelig super og et par av årets flotteste pophooks får bein å hoppe med. 

Jeg tror ikke Ellie selv tviler på sin egen tilstrekkelighet som vokalist, men tror heller at det er for å komplettere lydbildet at hun har et par versjoner av stemmen sin med seg på bånd. 
Det fungerer tidvis ganske dårlig. 
Det blir vanskeligere å følge henne, og det gir en underlig distanse. 

Det er farlig å spare godsakene til slutt når man står foran et ivrig, men rastløst festivalpulblikum. 
Når "Under The Sheets" setter i gang er det selvfølgelig mange som vil ned foran scenen mens andre har begynt på turen opp av krateret for å sikre seg gode plasser til Paramore på Hovescena. 
Passende egentlig, når nettopp "Under the Sheets" er veldig preget av at Ellie Golding er både på scenen og på bånd, litt her, litt ikke her, noe som igjen bidrar til at låtene ikke alltid er helt der. 

Fint løft på slutten med bra cover av Midlakes "Roscoe" og nydelige "Starry Eyed". 
Med litt orden på prioriteringene kan vi få en artist med lekre plater og en dramatisk annerledes liveopplevelse. 
Hun har alt som skal til. 
