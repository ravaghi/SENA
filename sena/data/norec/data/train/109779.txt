Test av BMW 1-serie:Kjøremaskinen 

For dem som er mest opptatt av kjøreglede og sportslighet holder BMWs 1-serie fremdeles stand mot stadig flinkere konkurrenter. 

På slutten av fjoråret kom også BMW med en fornyelse av sin minstemann. 
VG og NAF prøvekjørte en 116d med 116 dieselhestekrefter. 

De «fire store» i test 

VG og NAF har kjørt en stor test av fire biler i det øvre segmentet av kompaktklassen. 

Bilene er den lekre og splitter nye Mercedes A-klasse, den svenske supernyheten Volvo V40 mot den knappe et år gamle kjøremaskinen BMW 1-serie. 
I tillegg har vi tatt med nye Audi A3. 

Denne kommer foreløpig bare med tre dører, men en litt større og femdørs variant av samme modell er klar for Norge i mars måned neste år. 

- Her er det vel så mye smak, stil og vektlegging av egenskaper som avgjør valgene. 
Alle fire er knallgode kjøp i en stadig tøffere klasse, sier teknisk konsulent og medlem av NAFs testteam, Audun Bergerud. 

Designen sitter som et skudd, kjørestillingen er lav og sportslig, setene gode, men ikke minst er bilen blitt romsligere. 

Baksetepassasjerene har endelig fått levelig kår, selv om Mercedes A-klasse kan by på bedre plass for de med lange ben. 

Bagasjerommet er faktisk større enn i Volkswagen Golf og blir bare slått av Audi A3 i denne testen på dette punktet. 

På veien er BMW en ren nytelse å kjøre. 
Her stemmer alt. 
Som den eneste bakhjulsdrevne bilen i testen leverer den en herlig stabilitet og kjørefølelse. 

Samtidig er det VG og NAFs erfaring at bakhjulsdriften ikke fungerer like godt på vinterlig føre som de andre med trekk foran. 
Dette erfarte vi da bilen ble testet under disse føreforholdene i fjor. 

Selv om støynivået ikke er plagsomt oppleves det som høyere enn hos konkurrentene. 
Både dekkstøy (17 tommers felger) og noe dieselknatring er hørbart. 

Som hos de fleste av konkurrentene er sikten rundt bilen litt hemmet av store stolper og en lav sittestilling fra førerplass. 

Interiørmessig oser BMW av kvalitet selv om det etter hvert fremstår som mindre nyskapende og moderne enn noen av konkurrentene. 

Selv om det kanskje ikke er den største ulempen på denne type mindre kompaktbiler er det verdt å merke seg at BMW 116d med den minste dieselmotoren kan den ikke trekke tilhenger i det hele tatt. 

Modellen holder seg ifølge Autolease godt i verdi og over gjennomsnittet i klassen i bruktmarkedet. 
Med riktig utstyrsnivå vil markedsverdien være rundt 64 prosent av nybilprisen for både dieselvarianten med 116 hestekrefter og 136 hestekrefters bensinmotor. 

For å få dette verdifallet anbefaler de at du minimum kjøper den såkalte kjørekomfortpakken og siktpakken. 
I tillegg bør bilen ifølge Autolease ha xenonlys og sportsseter. 

VG og NAF hadde bare tilgang til en tredørs versjon av 116d da bildene ble tatt. 
Innsteg i baksetet og lignende vurderinger er gjort på en tidligere vurdert femdørs variant som ellers er akkurat lik i målene. 

HER ER VÅRE VURDERINGER: 

Førermiljø: 
Grei sikt forover men litt dårlig bakover. 
Knallgode seter. 
Litt dårlig kontrast i instrumenteringen med oransje tall mot svart bakgrunn. 

Kjøreegenskaper: 
Kort og greit helt topp. 
Sportslig, moro, trygt og komfortabelt. 

Plass: 
Bedre bakseteplass (men dårligere i lengden bak enn Mercedes A-klasse.) 
Trang åpning bak. 
Noe høy terskel. 

Miljø: 
Like bra som sine konkurrenter på CO2-utslipp på dieselvarianten. 
Bra også på bensinvarianten. 

Sikkerhet: 
Fem av fem mulige stjerner og en beskyttelsesgrad på 91 prosent er svært høyt men heller ikke BMW når helt opp til Volvo V40 sin totalscore i EuroNCAP. 

Å eie: 
Bilen holder seg bedre enn gjennomsnittet i pris som brukt ifølge Autolease, men har et litt høyere verditap enn Mercedes A-klasse og Audi A3 Sportback og Volvo V40 med minste diesel. 
Årlige driftsutgifter de første tre årene er som snittet i klassen; rundt 3600 kroner. 
BMWs eiere er de mest fornøyde blant alle de testede bilene ifølge NAFs AutoIndex. 

Pris: 
Noe høyt prisnivå på en del av ekstrautstyret. 

Design: 
Lekker, stilfull, nydelige linjer langs karosserisiden og panseret. 

(Hovedterningen er ikke et gjennomsnitt av delterningene. 
Vi har vektlagt bilenes totalinntrykk. 
VGs biltester bygger på vurderinger av bilene gjennom praktisk samt vurderinger av spesifikasjoner, priser og utstyr). 
