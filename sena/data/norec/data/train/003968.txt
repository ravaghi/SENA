The Cabin In The Woods
Blodig god underholdning! 

The Cabin in the Woods kan i utgangspunktet se ut som en ganske vanlig hytteslasher-film. 
Men den er litt mer enn det. 

Jeg vil nødig avsløre nøyaktig hva det dreier seg om, men kan si såpass at resultatet er blodig god underholdning, med noen skikkelig grove høydepunkter og spreke paralleller til en del andre sjangerfilmer. 

Skumle ting skal skje 

Fem venner drar altså på hyttetur langt inni en skog. 

Hytta ser ut som den er hentet rett fra Evil Dead, komplett med rustikt interiør, hyttepiano og skummel kjeller. 

Men ingen av vennene har tydeligvis sett denne filmen, og innlosjerer seg av hjertens lyst. 
Snart blir det imidlertid klart at skumle ting skal skje både i og utenfor hytta. 

Fantasien går amok 

Så langt høres dette ut som en ganske vanlig skrekkfilm, ikke sant? 
Men handlingen tar en rimelig vill vending, noe som for så vidt blir signalisert veldig tidlig i filmen. 

Når det skjer, er det en velkommen utvikling etter at historien akkurat er i ferd med å miste fremdriften. 
Fantasien går amok, men hvem sa at fantasi ikke kunne gjøre det? 

Jeg liker når regissør Drew Goddard går over toppen, og blir der gjennom filmens siste akt. 

Vellykket sjangermiks 

Goddard har skrevet manuset sammen med produsent Joss Whedon, som for tiden opplever gigantisk suksess med The Avengers. 

De har tilsynelatende hentet inspirasjon fra såpass vidt forskjellige filmer som The Truman Show og The Hunger Games, blandet med Evil Dead- og Fredag den 13.-filmene. 

Dette er en ganske vellykket miks, der humoren aldri ligger langt unna, takket være flere WTF-øyeblikk. 

Spill på midtre nivå 

Persongalleriet i denne filmen er av vekslende kvalitet. 

De fem vennene spilles av skuespillere fra midtre nivå, blant andre Thor-stjerna Chris Hemsworth, Kristen Connolly fra The Happening og Jessie Williams fra Grey’s Anatomy. 

Greit nok, men jeg kunne ønske meg mer karismatiske skuespillere. 

Burde skremt mer 

The Cabin in the Woods er en artig vri på den klassiske hyttegrøsseren, med alle de kjente elementene, og noen helt nye. 

Det har blitt en morsom film, som kanskje burde skremt meg mer enn den gjorde, men den slutter i det minste aldri å underholde! 
