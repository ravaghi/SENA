Sanyo Xacti C6
C6 er testens desidert minste kamera og glir lett ned i innerlomma. 
Prisen er også langt hyggeligere enn storebroren og gir etter vår mening mer valuta for pengene, selv om prestasjonene ikke helt holder mål. 

C6 er nesten tre tusen kroner billigere enn HD1, men filmer riktignok ikke i HD-format. 
Det er langt mindre og fanger definitivt mer oppmerksomhet på gata enn storebroren gjør. 

Betjeningsmessig er kameraene ganske like. 
Vi finner det samme knappeutvalget på baksiden av kameraet, selv om knappene er noe mindre på dette kameraet. 
Til tross for at navigasjonsspaken er mindre enn den her på HD1-kameraet, synes vi den er mer presis, og vi hadde nesten ingen "ulykker" når vi trykket den inn. 
Vi savner imidlertid ikoner til snarveiene på spaken. 

LCD-skjermen er i 4:3-format, og det gjelder også filmingen. 
Høyeste oppløsning er 640x480, men kameraet kan ikke filme i 60fps som er tilfellet for storebroren. 
Ellers er menyene så og si identiske og lar deg velge blant seks forhåndsprogrammer, oppløsning og hvitbalanse, og du kan også "definere" hvitbalansen (hvis automatikken sliter med å få den korrekt) ved å sikte på noe hvitt. 

Stillbildefunskjonaliteten er, som for HD1-kameraet, strålende sett i sammenligning med de øvrige videokameraene, men nokså dårlig sammenlignet med stillbildekameraer til et par tusenlapper. 
Selv om antallet megapiksler er 6 på dette kameraet og 5 på HD1, betyr det ikke at det tar bedre bilder, og C6 har enda litt dårligere detaljnivå, mer støy og svakere dynamikk enn storebroren sin. 

En ting som imidlertid er verdt å legge merke til, er at både film og bilder fra C6 er en del lysere enn de er for HD1 med EV på 0. 
Dette gjør at kameraet faktisk fungerer bedre i dårlige lysforhold, til tross for at C6 har maks blender på f/3.5-4.7 mens HD1 har f/3.5 i hele zoomområdet. 
I godt lys, derimot, blir bildet alt for lyst, og generelt er man godt tjent med å sette ned eksponeringen. 

Bildet under illustrerer forskjellene både utendørs og innendørs. 
Legg merke til at C6 er alt for lyst utendørs, mens HD1 burde vært lysere innendørs og mister totalt detaljene i de mørkeste områdene. 
Som du ser er det også en del kompresjonsstøy for begge kameraene. 
En annen ting er at C6 skarper opp bildene i overkant mye, har dårligere vidvinkel og mer støy. 
Den optiske zoomen er for øvrig "kun" 5x på C6-kameraet. 
Du kan klikke på bildet for å se det i stor versjon. 

Jevnt over er bildekvaliteten bedre på HD1-kameraet, så hvorfor gir vi C6 bedre karakter? 
Jo, fordi det koster betraktelig mindre og er i tillegg mindre og dermed mer egnet for sin målgruppe - den som har lyst på både stillbilde- og videokamera som kan stikkes i lomma. 
Siden filming innendørs også er lysere på C6-kameraet, er det mer egnet som et "partykamera", selv om kvaliteten på bildene er langt fra imponerende. 

Sony DCR-DVD205 >> Best i test 

Tilbake til testforsiden 
