Test:Microsoft Arc Touch 

Denne er definitivt blant de mer spesielle musene vi har testet. 

Mus og andre pekeredskaper finnes i et uhorvelig antall varianter. 
De er runde og kantete, høye og lave, tunge og lette - og kommer i mange farger og materialer. 

Noen mus er laget for spesielle bruksområder, og Arc Touch er en av disse. 
Den er ikke laget for å ha en fast plass ved siden av tastaturet på kontorpulten. 
Målgruppen er de som stadig er på farten, enten det er mellom møterom og konferanser eller mellom større avstander. 

Bøy med knekk 

Når Arc Touch musen ikke er i bruk er den flat, med et litt tykkere forparti. 

Når du skal bruke den tar du rett og slett og bøyer den. 
Da får den en rund fasong som passer til hånden og slår seg på automatisk. 

Forpartiet er av blank, glatt plast, med en blank plate der skrollehjulet vanligvis befinner seg. 
Det fiffige er at når du beveger fingeren fram og tilbake over platen, hører du lyd og kjenner bevegelse i fingertuppen. 
Det både høres og kjennes ut som om du dreide på et hjul. 

Denne platen fungerer også som knapper, med tre soner. 
Den øverste og nederste blar en side opp og ned, den i midten avhenger av programvareinnstillinger. 

Musknappene sitter noe langt fram, eller rettere sagt treffpunktet hvor det er behagelig å klikke sitter litt langt framme. 
Men det er en smakssak eller tilvenningssak. 

Bakre del av musen er i myk gummi og har en behagelig overflate. 
Den er akkurat passe glatt og gir riktig glidemotstand. 

Mottaker og magnet 

Mottakerenheten er bare litt større enn USB-pluggen, den stikker bare få millimeter ut av porten. 

Det er ingen "garasje" for denne i selve musen, slik det er på mange andre, større mus. 
Men her har Microsoft satt inn en liten magnet i musen, slik at mottakeren henger fast når den ikke er koblet til og i bruk. 

Musen bruker 2 batterier av type AAA. 

På alle underlag 

Arc Touch har også BlueTrack teknologi, som gjør at den virker på alle slags underlag, bortsett fra speil og glass. 

Den trenger derfor ikke noen musmatte, den kan du heller bruke til å støtte underarmen, så blir belastningen mindre, hvis musematten (bruk gjerne to) er tykke og myke nok. 

Microsoft Arc Touch Mouse 
