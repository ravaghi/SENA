Dyster depping i dansk politi, avdeling Q
Krimoppfølger over velbrukt motiv med overklassens fæle nattside. 

Regi: 
Mikkel Nørgaard. 
Med: 
Nikolaj Lie Kaas, Fares Fares, David Dencik, Søren Pilmark, Pilou Asbæk, Danica Curcic, Johanne Louise Schmidt. 
Danmark 2014. 
1 time 59 minutter. 
Aldersgrense: 15 år. 
Egnethet: Ungdom/Voksen. 

Norge har ingen hjemlig kostskoletradisjon der rikinger og makthavere sender barna sine til oppfostring. 
Krimplot der de uhumske sidene i slike miljøer står sentralt, dukker derimot stadig opp hos krimforfattere i Sverige og Danmark, land med større forskjell mellom samfunnets topp— og bånnsjikt enn hos oss. 

Likevel, motivet brukes også i norske manus. 
I tv-serien "Mammon" ble overklassens mørke bakside avslørt i en årgang av Handelshøgskolens studenter. 

Nå gjentas klisjeen i "Fasandreperne", nr. 2-filmen etter en krimbok av danske Jussi Adler-Olsen. 
Finn selv ut hvordan, det er voldelig, blodig og ryggesløst så det holder. 

Særlig troverdig er det forskrudde skurkegalleriet ikke, men det hører dessverre til sjangeren å tøye grenser ut i det kynisk ondskapsfulle. 
Krimsatsingen til det danske produksjonsselskapet Zentropa er neppe laget for å være nyskapende og original, men for å gi to timer med tradisjonell sjangerspenning. 

I sin anmeldelse av første film om politietterforskerne i Avdeling Q (Kvinnen i buret) skrev kollega Elisabeth Bie: 
"Men nå er det vel snart nok deppefjes og gråtunge regndager i skandinavisk tv-krim. 
Neste gang må det bli mer Assad-moro og kanskje et lite smil fra Carl." 

Men nei. 
Jeg kan melde at skuespiller Nikolaj Lie Kaas fortsatt lever opp til rollenavnet Carl Mørck skjønt Assad (Fares Fares) prøver å muntre ham opp. 
Danica Curcic gjør en overbevisende tolkning av den narkomane Kimme. 

Men heller ikke hun redder "Fasandreperne" fra å være en for lang opprulling av påstanden om de onde i overklassen. 
