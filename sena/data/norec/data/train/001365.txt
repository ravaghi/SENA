Tonnevis med venner og tungt med bass
Crookers: 
Tons Of Friends 

For en produksjon! 
Og for ei gjesteliste! 
Crookers er i huset og setter tenna i tapeten. 

Hallo. 
Vi er Crookers. 
Vi er glad i dyr. 
Og deg. 
Vi liker også sushi. 
Ok, nok småprat: let's party! 

Den italienske elektroduoen Crookers slo igjennom kommersielt med lyden av Kid Cudi på hiten "Day'n'Nite" - og satte dansepublikummet i kok på siste Hovefestival. 
Og disse digitalienerne har oppskrifta på mer fest! 

Tittelen Tons Of Friends oppsummerer det meste: 1. Lag ei låt i hver undersjanger av moderne dansemusikk. 
2. Inviter en hel bøling "it-folk". 
Gjerne både noen som har det der litt sære kunstneriske tekket, og noen som bare er dønn kommersielle. 
Gjestelista på TOF spenner fra vakker-sære Roisin Murphys stemme til Black Eyed Peas' will.i.am. 
Og la oss bli ferdig med sistnevnte før vi svinger oss til sjiktet mellom de to; hva er sjansene for at will.i.am finner på noe annet å si enn "boom-boom-boom"? 
Riktig! 
Null! 
Minuspoeng, Crookers, sjøl om det sikkert ankommer gjester som lar seg lure utpå av will.i.am-triksene. 

Nok om ham, for her er det mer enn nok andre artige ting å bruke tida si på med hele 20 spor. 
La meg trekke fram de morsomste: 
Nevnte Roisin Murphy og Carrie Wilds, som matcher sirupen i dubsteppen med sine stretcha, glidende stemmer. 
Islandske Steed Lord framstår som en moderne Grace Jones med band på suggererende "Transilvania" (se video under). 
Du får hoppende synther og dancehallrytmer med Major Lazer - og raperinna Rye Rye er energisk på "Hip Hop Changed". 
Og så den mest dampende låta, sexy tross åpenbare, billige come ons på Drop the Limes bidrag "Tee Pee". 
Ingen tvil om hva som utvikler seg inni den tipien, nei. 
Høhø. 

Fyll inn med lett pan-europeisk pop, ny-afro, flere tonn breakbeats i friskt moderne former, før nachspielet setter i gang med en lættis-a capella av Cudis "Day'n'Nite". 

Overse will.i.am og småkjedelige Kelis (ja, hun sneik seg med, den partykræsjeren!). 
La dem stå i hjørnet og late som de ikke irriterer hverandre, mens vi andre danser både fort og sakte til italienske beats. 
