Chick Corea og Gary Burton:«The New Crystal Silence» 

Concord Records/Universal 

Chick Corea og Gary Burton har spilt sammen siden 1971 og skapte et landemerke i jazzhistorien med albumet «Crystal Silence». 

Med sjeldne mellomrom har duoen levert nye album, og i fjor trollbandt de Moldejazzpublikummet med en gnistrende konsert. 
Det er deler av denne konserten som her gis ut sammen med et konsertopptak med Sydney Symphony på en dobbel-cd. 
Moldeopptaket er et gledelig gjenhør, med standardlåter som «I Love You Porgy» og «Sweet and Lovely» i tillegg til Corea-klassikere som «La Fiesta» og «Señor Mouse» i et flytende virtuost samspill med glimt og varme. 
Tim Garland har orkestrert et knippe Corea-låter i et uttrykk som kan virke litt gammelmodig og musikalpreget, men fortsatt er samspillet mellom de to solistene overveldende. 
Her er «Crystal Silence» og nok en versjon av «La Fiesta», i tillegg til blant andre Love Castle som heller litt for mye mot det glatte. 
Men som helhet gjør musikken et sterkt og overbevisende uttrykk. 

Carl Petter Opsahl 
