Test:Microsoft LifeCam Studio 

Bedre oppløsning enn dette trenger du ikke! 

Webkameraer blir stadig bedre, både Logitech og Microsoft flytter grensene hele tiden. 
Dessuten blir båndbredden høyere for mange brukere, slik at det er mulig å sende mer data. 
Resultatet er bedre videokvalitet og større bruksglede. 

Maskinkraft er også veldig viktig, for å sende video må dataene komprimeres, og det gjøres ikke i kameraet. 
Det er prosessoren som må ta seg av dette, og for å få fullt utbytte av et godt videokamera trenger du all den prosessorkraften du kan få. 

Bildekvalitet 

Men selv om du ikke har verdens raskeste internettforbindelse, og heller ikke en lynrask 6-kjerners prosessor, så har et godt webkamera kvaliteter som du likevel kan ha glede av. 

Oppløsning er ikke alt, det som er vel så viktig er at webkameraet fanger lyset og leverer et balansert bilde. 
Dette avgjøres både av optikken og bildeprosesseringen, og det er her det nye webkameraet fra Microsoft stiller sterkest. 

Kameraet 

Kameraet minner om forgjengeren Microsofts LifeCam Cinema, som vi testet i oktober 2009. 
Det er flere viktige forskjeller: 

- selve kamerahuset er større - ledningen kommer ikke ut av huset, men av foten - det er en gjengeinnsats i foten, så kameraet kan enkelt festes på vanlige kamerastativer 

Ellers kobles kameraet til med USB, og det følger med installasjons-CD. 
Programvaren ligger ikke på denne, men lastes ned fra nett. 
Dermed er du garantert å få den nyeste versjonen. 

Styreprogrammet er det samme, og effektene de samme som fulgte med LifeCam HD-5000 webkameraet vi testet i mai 2010. 

Forskjellen 

Forskjellen er at Lifecam Studio leverer et mye større utsnitt, her snakker vi om skikkelig vidvinkel! 

HD og HD fru Ballmer ... 

Styreprogrammet som følger med lar deg ikke ta opp video i høyere oppløsning enn 720p. 
Du kan derimot ta stillbilder i full HD 1080p. 

Med annen programvare kan du ta opp i full HD, men det krever en raskere maskin enn vår gamle Q6600 fire-kjerners. 
Vi prøvde i Sony Vegas, men frameraten ble på beskjedne 7,5 fps med mange frames som ble droppet. 

I chatteprogrammer får du heller ikke mer enn 720p, men du skal som nevnt innledningsvis ha både meget rask maskin og rask internettforbindelse for å kunne levere dette. 

Konklusjon 

HD eller ikke, kameraet leverer et meget bra bilde, med noe mer beskjeden oppløsning enn skryteversjonen. 

Ønsker du vidvinkel leverer dette webkameraet meget bra! 

Microsoft LifeCam Studio 
