Hilde Marie Kjersem:«Let's Let Go» 

(Brødr / Warner) 

Jazzer og poper med fingerspissfølelse. 

Kjersem seiler opp som en ny vokalist i toppsjiktet, med et sterkt og originalt repertoar. 
Tidligere har hun sunget med Jon Eberson og Christer Knutsen og gitt ut solodebuten «A Killer For That Ache» til gode kritikker. 
Musikken hennes er vanskelig å sjangerplassere; slik står hun i en tydelig tradisjon av norske sangere med en fot i jazz og den andre i et søkende, kreativt poplandskap. 

Låtene hennes er noe helt for seg selv, sterkt melodiske og med overraskende harmoniske vendinger. 
Peder Kjellsby gir et vesentlig bidrag med spennende orkestreringer. 
Dette er en tiltalende, kreativ og intelligent produksjon som stadig åpner for nye overraskelser. 

BESTE LÅT: 
«Let's Let Go» 
