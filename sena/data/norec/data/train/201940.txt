Sony DSC-WX1
Testens minste kamera kommer fra Sony, og skiller seg fra de andre på et par områder. 
For det første benytter det Sonys egne minnekort (MS Pro Duo). 
Disse kortene er en del dyrere enn standard SD(HC)-kort, men til gjengjeld komprimerer kameraet videoene mye bedre enn konkurrentene. 
Du klarer deg dermed med kort med mindre kapasitet sammenlignet med de andre, hvis du skal bruke kameraet til videoopptak. 
Ett minutts HD-videoopptak beslaglegger 64 MB med standard innstillinger. 

Betjeningsmessig er det ikke noe å utsette på Sony, det måtte eventuelt være at symbolene og teksten til tider kan være litt smått. 
Menyene er lettfattelig oppbygd, og på norsk. 

Objektivet utmerker seg med den beste vidvinkelen i testen, sammen med Canon, men like viktig - det er testens mest lyssterke. 
Det viste seg også i praksis på flere av bildene våre, her trengs det nemlig ikke mye lys for å få skarpe bilder med relativt lite støy. 

Og det gjenspeiler seg også på videoopptakene, der Sony parérer all motstand. 

Under alle forhold leverer Sony like bra, eller bedre enn de fire andre kameraene. 
Og med mulighet for 5x optisk zoom er Sony det eneste av disse fem som aspirerer som en seriøs utfordrer for spesialvideokameraer, mener vi. 
Batterilevetiden er dessuten også i toppklasse, med 350 bilder mellom hver lading. 

Det eneste vi har å trekke for hva videofunksjonen angår, er at vi opplevde ved et par anledninger at autofokusen stresset litt under dårlige lysforhold, og brukt litt tid på å stille filmen helt skarpt. 
Det er uansett ikke nok til å frarøve Sony den fullt fortjente utmerkelsen "Beste HD-video", og terningkast 6. 
