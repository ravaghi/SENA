Midtown Madness 3
Midtown Madness 3 er veldig morsomt alene, men enda morsommere mot andre. 
Dette spillet er unnskyldningen du trenger for å abbonere på XBox Live. 

Det originale Midtown Madness-spillet, som kom i 1999, var et av de aller første spillene som lot deg kjøre fritt rundt i en realistisk by (denne gangen var det Chicago). 
Oppfølgeren foregikk i San Francisco og London. 
Nå har serien tatt steget over til konsollverdenen, og tar oss til metropolene Paris og Washington DC. 

LES OGSÅ: 

De svenske utviklerne i Digital Illusions (også ansvarlige for det glimrende Rallisport Challenge) har jobbet lenge med spillet, og sluttresultatet viser seg å være mer fornøyelig enn hva vi hadde trodd på forhånd. 

Konseptet er ikke dramatisk forskjellig fra de tidligere spillene. 
De to byene er nøyaktig gjenskapt, det er massevis av lisensierte biler med, fotgjengere prøver å komme seg unna og du kan velge mellom flere forskjellige spillmodi. 
Det er rett og slett mer av det samme (ikke at det er en dårlig ting), men den store nyheten er at du kan nå spille på nett via XBox Live. 

Moro alene 

Enkeltspillerdelen er delt i to. 
Du kan enten følge en karrieremodus med en rekke sammenhengende oppdrag, eller ta noen runder på de mange enkeltbanene. 

Karrieremodusen handler om spanearbeid for det lokale politidistriktet, der du ikler deg rollen som pizzabud, taxisjåfør og lignende, for å etterforske noen kriminelle handlinger. 
Historien er ikke spesielt viktig, det hele handler i grunn om kappkjøring og forskjellige enkle oppdrag som å plukke opp pakker og levere de andre steder. 
Uansett hvilken av byene du velger er oppdragene i karrieremodusen ganske like, men likevel temmelig humoristiske og underholdende. 

Utenom karrieredelen er det altså flere enkeltoppdrag du kan ta  for eksempel klare alle checkpoints innen en gitt tidsperiode, eller kappkjøre mot en rekke motstandere. 
Det er også mulighet for å kjøre fritt rundt i byene, og du kan selv velge værforhold, tid på døgnet, trafikktetthet og så videre. 
En god måte å bli kjent med byene på. 

Det er over 30 biler å velge mellom i spillet, de aller fleste er naturligvis låst til å begynne med. 
Audi TT, Cadillac Escalade, Hummer 2, en buss og en søppelbil er noen av valgene du får. 
For å låse opp de bedre bilene, må du rett og slett vinne løp og komme langt i karrieremodusen. 

Det er definitivt gøy å farte rundt i de meget detaljerte storbyene, selv om karrieremodusen kanskje ikke er den mest givende. 
Midtown Madness 3 er ikke noe dypt spill som tar sjanser, men rett og slett god underholdning med en stor dose humor. 

men enda morsommere med andre 

Hjertet av spillet ligger i flerspillerdelen, det er det ingen tvil om. 
XBox Live-støtten er svært godt implementert, og lar opptil åtte spillere delta i hektisk kjøring med tilhørende banning i headsettet. 
Det er flere måter å spille på, blant annet Capture the Gold, som ligner på Capture the Flag, kjent fra mange førstepersonsspill, og Hunter, der en av spillerne kjører politibil, og skal prøve å fange de resterende spillerne. 

Flerspillermodusens styrke er hvor ukomplisert det er å bruke. 
Du kan benytte deg av de kraftigere bilene som er med i spillet, selv om du ikke har låst dem opp i enkeltspillerdelen, og det er enkelt å hoppe ut av spillet, bytte bil, hoppe inn igjen, og så videre. 
Det er fleksibelt, lett og ubeskrivelig gøy. 
Midtown Madness 3 er spillet som virkelig gjør det verdt å være med på XBox Live-tjenesten. 
Synd man fremdeles ikke får det i Norge 

Store byer 

De to største stjernene i Midtown Madness 3 er selvsagt Paris og Washington DC. 
Selv om størrelsesmessig er de ikke fullt så imponerende som London i The Getaway, er det nok av trange gater i den franske hovedstaden og svære parker i Washington til å utforske i timesvis. 
Detaljnivået er i alle fall svært høyt, selv om vi føler at teksturene kunne til tider vært enda skarpere. 
Det er fullt av biler på veiene, fotgjengere hopper elegant unna (sjekk bonusfilmen i spillet for litt mer innsyn i hva som må til for å skape realistiske fotgjengere), og du er fri til å velte søppelkasser og lyktestolper om du føler for det. 

Et lite irritasjonsmoment er at det tydeligvis er en bug i spillelisten, som gjør at når du legger inn dine egne sanger i spillet, gjentar spillet de samme låtene om igjen, uten at det er mulighet for å skippe til neste sang. 

Konklusjon 

Ikke det dypeste eller mest komplekse spillet i verden, Midtown Madness 3 er rett og slett ren og skjær underholdning. 
Det er masse humor, flott grafikk og uvettig kjøring med, og det bør holde for enhver som er klar for litt kjapp action med sin XBox. 
Det største problemet er altså at vi enda ikke får kjøpt XBox Live i Norge (ikke offisielt i hvert fall), og det er for oss hovedgrunnen for å kjøpe spillet. 
Det er morsomt nok alene, men du går glipp av mye hvis du ikke spiller det på Live. 

Om du bestemmer deg for å kjøpe spillet i dag eller om du venter til Live kommer til Norge er opp til deg, men du bør skaffe deg Midtown Madness 3 på et eller annet tidspunkt. 
