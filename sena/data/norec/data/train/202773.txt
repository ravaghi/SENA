Flight Simulator 2004
Hjelp, vi flyr igjen. 
Flight Simulator er tilbake, og med flere forbedringer. 
I tillegg feirer vi hundreårsdagen for den første flyturen til Wright-brødrene. 

Flight Simulator-serien er ulikt alt annet som finnes på markedet i dag. 
Først og fremst fordi de fleste konkurrerende spill for lengst har gitt opp, og FS fremstår som det eneste alternativet for de seriøst interesserte i sivil luftfart. 
Det betyr absolutt ikke at Microsoft hviler på laurbærene, for hver ny versjon inneholder flotte nyheter som gleder entusiastene. 

LES OGSÅ: 

For de som kanskje ikke er kjent med serien: 
Flight Simulator-spillene har eksistert i 20 år, og dekker nå hele verden, omfatter titalls tusener flyplasser, alle større byer i verden og en rekke fly. 
Flight Simulator er rettet mot seriøse flyentusiaster, og dekker praktisk talt alle elementer av moderne luftfart som trafikkontroll, værtyper og avansert navigasjon. 
Mange ekte piloter bruker FS som uformell trening i fritiden, og mange flyinteresserte møter opp til første flytime allerede med kjennskap til luftfart-rutiner takket være Flight Simulator. 

Ikke minst eksisterer det et entusiast-miljø rundt spillet, som utvikler nye fly og terrenger som enkelt kan legges til Flight Simulator. 

Et århundre er gått 

Årets utgave av Flight Simulator er spesiell på to måter  som sagt er det omtrent 20 år siden den første utgaven av spillet ble sluppet, og i tillegg feirer verden at det er 100 år siden den første flygningen til Wright-brødrene. 
Deres fly holdt seg i luften i bare noen sekunder, men er likevel et viktig milepæl i luftfartshistorien. 

I denne anledningen har utviklerne av spillet tatt med en rekke historiske fly i FS 2004. 
Blant disse er selveste Wright-flyet, samt andre berømte flymaskiner som Ford Tri-Motor, Spirit of St. 
Louis, Douglas DC-3, Curtis 
Jenny eller Vega. 
Alle disse har på et eller annet vis revolusjonert flyindustrien, for eksempel ved å være det første flyet som krysset Atlanterhavet, eller det første som regelmessig fløy passasjerer over USA. 
Disse flyene er selvsagt fryktelig umoderne, og for de fleste vil de nok være en kuriositet. 
Wright-flyet for eksempel, er helt umulig å holde i luften i mer enn noen sekunder. 
De andre klassiske flyene mangler det avanserte navigasjonsutstyret vi er vant til, og undertegnede holder seg i alle fall til de mer høyteknologiske flyene. 
Men for all del, hvis du er ute etter en skikkelig utfordring, prøv å ta turen med Vickers 
Vimy. 

Når det gjelder de moderne flyene, er det ikke mange nyheter i forhold til forrige versjon. 
Vi har tre Boeing-fly, 737-400, 747-400 og 777-300, Learjet 45, fire Cessna-fly, inkludert sjøfly, to helikoptre (ett av disse er nytt i år), og flere. 

Mer realisme 

Simulator-delen av spillet har selvfølgelig også gått gjennom forbedringer. 
Den kanskje største nyheten er et mer avansert værsystem, først og fremst skyer. 
FS 2004 klarer nå å vise de nydeligste skyene vi har sett på en dataskjerm, og de ser fullstendig fotorealistiske ut. 
I tillegg er mulighetene for å hente ned værdata fra Internett kraftig forbedret, så spillet oppdaterer været ut fra virkelige forhold i sanntid. 
Regner det over Rio de Janeiro i virkeligheten, regner det i spillet også. 
Selvsagt kan du designe dine egne værforhold ned til minste detalj, om du føler for det. 

Trafikkontrollen som ble introdusert i forrige utgave av spillet, har også blitt forbedret, og inkluderer flere nye muligheter. 
Du kan nå be om å bytte høyde, eller skifte rullebane. 
Navigasjonen er også gjort enklere takket være et skikkelig GPS-system, og kartet over flyruten har blitt penere og lettere å lese. 

Den virtuelle cockpiten er nå fullt fungerende, og du trenger ikke lenger benytte deg av 2D-cockipten for å fly flyet (selv om vi fremdeles synes det er litt mer praktisk). 
Bakkegrafikken har blitt oppgradert, riktignok ikke dramatisk. 
Flere områder med høy oppløsning, flere byer og landemerker er med, men generelt ser det ganske likt ut. 
En viktig nyhet er imidlertid bedre grafikk på flyplassene, som nå er mer detaljerte (til og med Gardermoen ser bedre ut enn før). 
Det totale tallet over flyplasser har også økt til 24.000. 

Følelsen 

Som de fleste vet er ikke Flight Simulator et spill i vanlig forstand. 
Her er det ingenting å vinne, og ingen brett å låse opp. 
Hele verden tilhører deg og du kan fly hvor du vil og når du vil. 
Som i tidligere versjonen er også denne utgaven tilrettelagt for både nybegynnere og erfarne piloter. 
For de med mindre erfaring, er det massevis av glimrende opplæringsmateriale både som video og tekst. 
Alle aspekter av luftfart og teknikken bak er dekket, og du får svar på så å si alt du måtte lure på. 

Når det gjelder selve spillbarheten  vel, det er omtrent som å fly et fly. 
Du kan gjøre det enklere for deg ved å fly i nydelig vær med fullt sikt og redusert realismenivå, eller du kan fly i storm, med uventede motorproblemer og fullstendig realistisk oppførsel. 
Selv med ganske lavt realismenivå, oppfører alle flyene seg som i virkeligheten, og alle prosedyrene du må gjennom er ekte. 
Dette er en simulator i ordets rette forstand. 

Det kreves naturligvis at du har en genuin interesse for luftfart. 
Her er det ingen skyting og ingen action. 
Uten en forkjærlighet for fly er spillet uutholdelig kjedelig, men har du interessen vil du garantert ha det morsomt. 

Grafikken 

Vi har allerede nevnt de ekstremt flotte og realistiske skyene og den solide bakkegrafikken. 
Det er ingen tvil om at Flight Simulator ser bedre ut enn noensinne, med mer detaljer og fine effekter. 
Spesielt den virtuelle cockpiten imponerer med sin detaljrikdom. 
Det hele krever sitt av PCen, spesielt skyene belaster prosessoren i stor grad, da de ikke bare ser bra ut, men også beveger seg meget realistisk og uavhengig av hverandre. 
Men har du hestekreftene, får du en visuell opplevelse utenom det vanlige. 

Det er også viktig å nevne den fantastiske presentasjonen og menysystemet, som er et eksempel på hvor brukervennlig og oversiktlig det kan gjøres. 
I tillegg kommer den enorme mengden videoklipp og annen informasjon som virkelig lar deg fordype deg i luftfartens verden. 

Konklusjon 

Microsoft fortsetter å forbedre sin Flight Simulator, og vi blir like imponert hver gang. 
Riktignok kan det virke som om forbedringene er skjult litt mer under overflaten i denne omgang, men etter å ha investert litt tid i spillet oppdager du hvor bra det egentlig er. 

Som sagt 
 du må være flyinteressert for å nyte spillet, men er du er det, finnes det ikke noe bedre alternativ. 
Det finnes for så vidt knapt noe alternativ i det hele tatt (for de mesy hardbarkede finnes det også X-Plane). 
Vi synes uansett at 2004-utgaven er såpass bra at det er verdt å kjøpe selv om du har 2002-utgaven allerede, og for deg som ikke har prøvd noen tidligere FS-spill, er det garantert dette du må kjøpe. 
