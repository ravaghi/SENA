Ansikt til ansikt
DOKUMENTAR 

Norge 2014 

Regi: 
August B. Hanssen 

Medvirkende: 
Ida Storm 

Aldersgrense: 
14 år 

Det er ikke lett å se inn i øynene til noen som har det vondt. 
Men «Idas dagbok» tvinger oss til å gjøre akkurat dét. 
Filmen er satt sammen av opptak tittelens Ida har gjort av seg selv gjennom flere år. 
Ida — en ung, blond kvinne med et blikk som ikke viker - lider av «emosjonell, ustabil personlighetsforstyrrelse». 
Når hun er glad, kan hun gråte av lykke. 
Når hun er trist, finnes det ingen bunn. 
Noen ganger skader hun seg selv. 

Opptakene har Ida gjort for sin egen del. 
Det var aldri meningen at noen andre skulle se dem. 
Vi får Ida som snakker til seg selv, Ida som ruser seg, Ida som råkjører med bil, Ida som ser Satan i speilet og Ida med oppkuttet håndledd. 
Vi får ingen kunstige intervjusituasjoner, ingen dramatiseringer, ingen utenforstående innspill og knapt noen kontekst. 

Subjektiv som den er , gir «Idas dagbok» neppe noe allmenngyldig inntrykk av hvordan det er å ha en psykisk lidelse i Norge i dag. 
Det er likevel ikke ofte man får et mer levende inntrykk av mennesket bak diagnosen. 
Og helt til sist - takket være et fullstendig overrumplende, nærmest magisk avslutningsbilde - etterlater filmen oss med noe kanskje enda mer verdifullt: følelsen av at det finnes håp, tross alt. 
