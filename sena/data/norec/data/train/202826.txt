DMP Super Slim:Billig og smart TV-feste 

Hvorfor bruke tid og penger på veggfester som er dyre og vanskelige å montere? 

Mens alle TV-ene som selges i dag leveres med bordstativ, er veggfeste et tilbehør som må kjøpes utenom. 
I et marked hvor nær sagt ingen TV-produsenter makter å tjene penger på TV-modellene sine, er heller ikke det noe vi klarer å irritere oss spesielt over. 
Likevel; som kunde er det alltid deilig å vite at du ikke har betalt mer enn nødvendig, og det er altså her dagens testobjekt kommer inn i bildet. 

DMP Super slim koster nemlig rundt 394 kroner (299 + 95 i frakt) i norske nettbutikker, og minner mistenkelig om Samsungs originale slim-fester som til sammenligning koster rundt 1.200 kroner over disk i butikk. 
Her er det altså gode penger å spare for deg som er prisbevisst. 

Huskeliste for veggfeste 

Det første du må finne ut er hvilken størrelse veggfestet må ha for å passe til akkurat din TV-modell. 
Dette har heldigvis blitt enkelt med årene. 
I bruksanvisningen på TV-en, eller på spesifikasjonslisten i nettbutikken du har handlet i, vil det nemlig være oppgitt en Vesa-standard. 

Den oppgir avstanden mellom skruefestene på TV-en, og disse må naturligvis matche målene på festet. 
I vårt tilfelle var det en Samsung PS59D555 som skulle opp på veggen hos naboen, og dens Vesa-mål var 600X400, som akkurat matchet veggfestet Super slim fra DMP. 

Vi kontrollerte også at Samsung-en var lettere enn festets maksvekt på 50 kg, og det var heller ikke noe problem. 
Dagens TV-er er heldigvis betydelig lettere enn for bare få år siden. 

Sist, men ikke minst må du også vite hvilken vegg du skal henge TV-en på. 
Grunnen er selvsagt at ulike typer vegger krever ulike typer skruer. 
Med en solid trevegg kunne vi bruke de medfølgende skruene, men har du en annen veggtype må du regne med å måtte kjøpe ekspansjonsskruer i tillegg. 
Les mer om det i vår store skrueguide, eller spør hos din lokale jernvareforhandler - her er det viktig å være føre var. 

Montering av DMP Super slim 

Hele konseptet er en stålwire som skal gå mellom TV-ens festepunkter, slik at TV-en til slutt bare hektes på de to festepunktene du har skrudd fast i veggen. 
To skruehull i veggen er altså alt som skal til, og i teorien blir det omtrent som å henge opp et stort bilde. 

Bruksanvisningen er kanskje ikke den beste, men konseptet er enkelt. 
Her er det bare å ta seg god tid til å måle nøyaktig hvor du skal bore i veggen, og bruke hodet. 

Selve veggfestet som er skrudd fast i veggen bygger ikke ut mer enn 14 mm, men siden det var LED-lys montert på veggen fra før, satte vi også på de medfølgende avstandsstykkene på skruene som skal sitte i TV-en. 

Her er det bare å stramme til med et fast skrutrekkergrep, ikke bruk drillen her, da risikerer du bare at gjengene i TV-en ryker. 

Ideelt sett er det smartest å koble til alle inngangskabler (strøm, HDMI osv) på TV-en før du løfter den opp på veggen. 
Men er du alene under monteringen er ikke det alltid like enkelt å få til, og uansett vil man før eller siden koble til nytt utstyr. 

I pakken ligger det derfor to praktiske vippe-hendler som skal festes i TV-ens nederste skruehull. 
Når du skal koble til nye enheter kan du dermed vippe disse ut, slik at TV-en henger på skrått ut fra veggen. 
Dette gjør det i hvert fall litt enklere å finne inngangskildene som er plassert bak på TV-en. 

Konklusjon 

Etter å ha montert svært mange gammeldagse veggfester av "Biltema"-typen var det en befrielse å kommer over Philips sitt smarte veggfeste i 2009. 
Dette veggfestet har imidlertid blitt vanskelig å få tak i, og DMP Super slim er derfor et bra alternativ. 

Det er billig, krever minimale inngrep i veggen og er mye lettere å montere enn veggfester av den gamle typen. 
Ikke bygger det stort ut fra veggen heller, og vi ser derfor liten vits i å kjøpe de originale festene som raskt koster deg tre ganger så mye i innkjøp. 

Har du tips til andre alternativer? 
Vi er interessert i å høre om dine erfaringer, så del det gjerne med oss og andre lesere i debatten under. 

Takk til Multicom for testprodukt, som ble montert hos en heldig nabo. 
