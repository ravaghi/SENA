Fin fortelling om palestinernes håp
Skal barn forstå palestinakonflikten, er dette et bra sted å begynne. 

Regissør Mats Grorud fikk inspirasjonen til å lage «Tårnet» da han jobbet i en flyktningleir i Beirut. 

Filmen er basert på intervjuer og samtaler med dem som bor i leiren, og resultatet er en fin film om flyktningenes liv, deres håp, og mangel på håp. 

Wardi er elleve år, og bor i flyktningleiren som hennes oldefar Sidi kom til i 1948, da han selv var en gutt. 
Siden da har han dyrket håpet om å få reise hjem til Palestina. 
Når Wardi en dag mistenker at Sidi har mistet håpet, setter hun ut for å lete etter det. 

Wardi klatrer oppover i etasjene i huset hun bor i, og lærer underveis om familiens historie. 
Det som skjer med Wardi, i nåtid, foregår som stop-motion dukkeanimasjon. 

Dukkene er sjarmerende, Wardi med sitt store hår, Sidi med sine mange rynker og grønne øyne. 
Også «tårnene», eller de stadig voksende husene i flyktningleirene, gjør seg godt animerte. 
For hver generasjon bygges det på nye etasjer, og husene vokser seg høye og skakke. 

Historiene Wardi blir fortalt av ulike familiemedlemmer vises i tegnet animasjon. 
Disse animerte sekvensene er ofte mørke, og viser blodige krigshandlinger, skyting, bombing. 

Tilbakeblikkene finner sted under og etter 1948-krigen, den palestinerne kaller «al-Nakba», som betyr «katastrofen». 
Sidi forteller Wardi om da han måtte flykte fra hjemmet sitt. 
Seinere snakker bestefaren om da han forsøkte å krige for å ta tilbake hjemlandet, om stunder han hadde håp, og om når han tapte det. 

I noen få scener brukes det også ekte bilder. 
Tante Hanan viser Wardi et fotoalbum med bilder fra livet i flyktningleiren. 
Bildene vise hvordan leiren faktisk ser ut. 
Men kommentarer om hvor pen tanten var før, og om hvem i leiren som først lærte seg å breakdance, virker unødvendige og avsporende. 

Det som funker godt, er bruken av video i en nyhetssending Wardi får med seg glimt av, hvor det blir fortalt om en ung gutt som er blitt skutt. 
Paralleller er tydelig mellom det som foregår i nåtid, og til historiene hun blir fortalt av familien. 

Det dystre temaet gjør at dette ikke er en lett, underholdende barnefilm, til tross for dukkene og den søte animasjonen. 

Kanskje nettopp fordi historien er tung, og mange triste skjebner trekkes frem, smøres det på med visdomsord om å finne lyset i mørket, og liknende. 
Det blir ofte litt i overkant. 

Men «Tårnet» kan absolutt være en måte for barn og unge til å begynne å forstå konflikten mellom Palestina og Israel. 
Og mest av alt lære om menneskene som rammes av den. 
