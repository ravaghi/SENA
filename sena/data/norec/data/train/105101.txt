Filmanmeldelse:«Julekongen - full rustning» 

Nei, det går ikke aldeles glatt å overføre jule-TV-kalenderen «Julekongen» til kinofilm. 

«JULEKONGEN – FULL RUSTNING» 

Norge. 
Regi: 
Thale Persen. 
6 år. 
MED: 
Stella Irene Stenman, Vetle Qvenild Werring, Emma Storvik, Bjarte Tjøstheim, Kyrre Hellum, Maria Brandshaug, Tone Mostraum, Nils Jørgen Kaalstad, Herborg Kråkevik. 

Det var i 2012 TV-serien kom – til ovasjoner og meget god seertall. 
Det handlet om søsknene Mira og Kevin som bor i en norsk forstad. 
Det går mot en stusslig jul; familien bestående av en regnskapsfører-pappa og en politi-mamma, er tomme for penger. 
Mira er besatt av drømmetydning, Kevin drømmer om prinsesse Eiril av Ridderdalen. 
For tre år siden fant nemlig de to søsknene en hemmelig inngang til dette eventyrland – med all sin spenning og romantikk. 

Et helt klassisk virkelighet/fantasiverden-tema, med andre ord, med en hemmelig inngang bare barna vet om – i utgangspunktet. 

Det fungerte meget godt i TV-serien. 
I en mye lengre spillefilm blir det verre: 
Her går man ut og inn av de ulike verdenene i nokså rotete rekkefølge og av litt uklare grunner nå og da. 
Plottene er litt for mange; særlig er det ingen åpenbare grunner til at ellers alltid stødige Bjarte Tjøstheim skal ha en dobbeltrolle som tørr og fomlete pappa og en macho-politimann, som mamma blir litt for begeistret for. 

Noen ganske velplasserte verbal-gags til spesiell glede for de voksne, lyser opp. 
Men de blir faktisk for få til virkelig å live opp. 

Eventyrverdenen har et sikkert tilsiktet preg av tsjekkisk 60-talls-barne-tv. 
Med slott og fangehull og gårdsplasser og en ubestemmelig sen middelalder. 
Men det blir liksom ikke helt utnyttet. 

I det hele tatt bærer filmen noe preg av litt for mange sidespor og litt for lite utnyttede hovedspor. 
De unge skuespillerne er fine, de. 
Og noen av de voksne balanserer fint, fremfor alt som Kyrre Hellum som den onde onkel Snerk, som kanskje ikke er så ond likevel. 

Bevares: 
Svært mange barn og familier vil ha en koselig førjulsstund med «Julekongen – full rustning»; spesielt de som ennå har levende minner om TV-serien. 
Men nokså mange andre vil føle at dette er en førjulsgave som ikke riktig er god nok. 

«Julekongen – full rustning» har kinopremiere fredag. 
