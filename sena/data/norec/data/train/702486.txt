Den gamle mannen og seriemorderen
Etter ca 30 år klarer den nedtrykte etterforskeren Robert Forster omsider å få tak i BTK-morderen, som ble kjent for sadistiske seriemord i ti familier. 

Denne temperaments-fattige TV-filmen forteller om en autentisk etterforskning i USA, og det betyr selvsagt at den balanserer nervøst rundt mellom injurielovene som en flue på snerken. 

Man blir veldig saklig av autentisitet, og filmen skvetter ikke akkurat av galen oppfinnsomhet. 

I stedet forteller den en historie som filmfolk elsker: 
Skurken er formann i menighetsrådet, han er en samfunnsstøtte, han er kommunalt ansatt vaktmann – han er det motsatte av filmfolk. 
En autoritær gubbe. 
Filmfolk er ofte intuitive anarkister som avskyr alle som skal bestemme ting, og de slapper merkbart av når moralister viser seg å være psykotiske. 

Derfor er filmen laget med en sær blanding av forsiktighet og skadefryd, og hovedpersonen Gregg Henry vakler forvirra mellom det parodisk normale og det utstudert frådende. 
