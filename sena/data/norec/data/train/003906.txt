The Descendants
Solid Clooney i ujevn film om død og utroskap. 

George Clooney er sannsynligvis undervurdert som skuespiller. 
Han gjør mye godt i sine roller, også i The Descendants. 

Dette er en bittersøt skildring av en mann som må takle både sorg, sinne og sine to døtre på samme tid. 

Alexander Paynes film er riktignok ikke på høyde med hans karrierebeste, Sideways. 
Den bommer av og til på tone og stemning, men har også flere positive elementer, med George Clooney som det beste. 

Utro kone for døden 

Han spiller Matt King, som er i ferd med å miste kona. 
Hun ligger hjernedød på sykehus etter en båtulykke. 

King finner ut at hun var utro, og begir seg på tur med døtrene Alexandra (Shailene Woodley) og Scottie (Amara Miller) for å konfrontere elskeren. 

Samtidig har han slekta i nakken på grunn av et nært forestående tomtesalg som kan gjøre alle rike. 
Matt King har altså mye på hjernen. 

Uventede godbiter 

Jeg liker mye her. 
Konfrontasjoner utspilles med nerve, uten hjelp av unødig hyl og skrik. 
Historiens progresjon tar uventede vendinger. 
Og de fleste skuespillerne gjør gode rolletolkninger. 

Se for eksempel Robert Forster som svigerfar. 
Hans måte å uttrykke sorg på er gjennom sinne, rettet mot svigersønnen. 

Matthew Lillard er en annen uventet godbit. 
Jeg antok at rollen som elskeren skulle bli fremstilt som en sleip ekling, men så møter vi i stedet en redd familiefar som har satt seg selv i en vanskelig situasjon. 

Et slør av komikk 

Alexander Payne har altså lagt handlingen til Hawaii, og selv om han lar Matt King insistere på at øyfolket sliter med akkurat de samme problemer som folk på fastlandet, lar han likevel en slentrende, lettbriset Hawaii-stemning prege filmen. 

Det gjør sitt til at historien ikke virker like alvorlig som den kanskje burde ha vært. 
Et slør av lett komikk preger situasjoner, der mer realisme kanskje hadde hevet filmen. 

Se for eksempel hvordan Alexandras kamerat Sid (Nick Krause) blir brukt som ren comic relief. 
Det handler altså om død, utroskap og generasjonskløfter, men det er liksom ikke så farlig. 

Velkommen, Shailene Woodley 

George Clooney er solid. 
Hans skuespill går bortenfor Hollywood-fasaden med solbrun hud, velfrisert hår og tydelig sminkede øyelokker. 
Matt King blir en helhetlig figur med et naturlig reaksjonsmønster, og dermed lett å få sympati for. 

Jeg vil også fremheve Shailene Woodley i rollen som den 17 år gamle datteren Alexandra. 
Hun spiller med så stor selvsikkerhet at vi kan ha med en kommende stjerne å gjøre. 

The Descendants kan være ålreit å ha som gjennombruddsfilm 
