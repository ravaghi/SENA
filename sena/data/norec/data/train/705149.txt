Piano Magic:Magi i innspurten 

Med sin 12. plate tar London-bandet avskjed. 

Piano Magic: 
"Closure" (Second Language/Border) 

Hva kan være bedre enn å la cellisten til The Go-Betweens ledsage siste åndedrag? 
Audrey Riley er med idet Piano Magic pakker sammen etter 21 år. 

De startet som en trio i London i 1996 med Glen Johnson, Dominic Chennell og Dick Rance. 
Tre år senere var bare Johnson tilbake av disse. 
Den siste utgaven av bandet består nå ellers av Jerome Tcherneyan, Franck Alba, Alasdair Steer og Paul Tornbohm. 
Piano Magic debuterte med lo-fi elektronika og har eksperimentert underveis, men Johnson tok etter hvert bandet i en mer strømlinjeformet retning. 

Det mest sammensatte denne gang er tittelkuttet. 
Nesten 11 minutter langt og med den tittelen, burde vel "Closure" vært siste kutt, men det er isteden det som åpner bandets 12. og siste plate. 

Let's move this rock and seal this cave 

Cause the show is overrun 

I am done, I am done I am done 

I tillegg til å være en avskjed, preges også platen av slutten på et langt forhold og farens død. 

Da Piano Magic ble startet, var ideen å slippe til andre. 
John Grant og Low har vært blant de besøkende, og det var de som hentet fram Vashti Bunyan etter 33 års taushet. 
Nå får vi en gjestevokal fra veteranen Peter Milton Walsh i australske The Apartments på "Attention to life". 

Der høres også Audrey Riley, som har spilt cello for navn som Nick Cave, The Cure, Smashing Pumpkins, Coldplay, Muse og nevnte Go-Betweens. 
Ikke minst skaper hun mye av stemningen på det aller siste kuttet på platen, "I left you twice, not once". 

Det er kanskje den vakreste sangen de har lagd, inkludert en dose pianomagi som seg hør og bør. 
Sangen ligger heller ikke så langt unna The Auteurs, et annet London-band som er sterkt savnet – selv om Luke Haines stadig dukker opp med nye varianter. 

Uansett; etter denne avskjeden vil også Piano Magic savnes. 

Beste spor: 
"Closure", "Exile", "Let me introduce you", "I left you twice, not once". 
