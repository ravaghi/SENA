Finn Coren:«I draumar fær du»
Rock (Bard Records / Musikkoperatørene) 

Trolig den mest vellykkede - og ambisiøse - syntesen av populærmusikk og poesi i norsk kultur noensinne. 

Finn Coren har aldri vært snau som musiker. 
Tidligere har han tolket internasjonale poetstørrelser som William Blake og William Butler Yeats - denne gangen har han tatt for seg eplebonden og verdensmannen fra Ulvik i Hardanger, Olav H. Hauge. 

Gjennom hele 35 spor - fra folk via prog til rock - gir han et helt fantastisk, gjennomarrangert rammeverk til Hauges poesi, full som den er av aldring og undring, av håp og ensomhet, av kulde og medfølelse. 

Coren har en karakteristisk hviskevokal som gløder lidenskapelig og intenst gjennom hele prosjektet. 
Mike Scott (The Waterboys) er en svært nærliggende parallell, ikke minst også på grunn av det storslåtte aspektet i det musikalske uttrykket. 
Likevel er det ordene som står i fokus. 
Ekstra virkningsfullt blir dette når arkivopptak av Olav H. Hauges dirrende resitering av egen poesi blir nennsomt klippet inn. 

Finn Coren har skapt en skattkiste hvor du oppdager nye bestanddeler hver gang du dykker ned i den, og det beste av alt - dette helt særegne mesterstykket er en like god introduksjon av Olav H. 
Hauge på tampen av hans jubileumsår som den er av Finn Coren for et bredt publikum hvor brorparten kanskje aldri ville ha oppdaget noen av dem. 

ANBEFALTE KJØP: 
Dette er et storverk som ikke bør annammes i fragmenter. 
