Trials:Evolution 

En øvelse i perfeksjon. 

Trials: 
Evolution er frustrerende og vanskelig, men på riktig måte. 
Det er utfordrende og ekstremt morsomt, uten at spillet lar seg blende av moderne spillteknologi. 

Motorsykkelen du styrer skal til den andre siden av brettet, uten at føreren ramler i bakken. 

"Det høres enkelt ut", sier du kanskje til deg selv. 
Vær forberedt på å få trynet trøkka ned i grusen, bokstavelig talt. 

Enkelt, men utfordrende 

I likhet med forgjengeren Trials HD (2009), kultspillet Elasto Mania (2000) og retroklassikeren Excitebike (1984) er spillet enkelt å lære, men ekstremt utfordrende å mestre. 

To knapper og en spak er alt du forholder deg til. 
Mange av dagens spill har mange knapper og knappekombinasjoner, det kan ta lang tid å lære seg alt som trengs. 

I mine øyne er det er noe vakkert over spill som begrenser spillerens frihet for å skape en engasjerende opplevelse, og faktisk får det til å fungere bedre enn alternativet. 

Du kan kun akselerere og bremse, og bestemme hvor føreren av sykkelen skal lene seg (flytte tyngdepunktet). 
Du kan ikke styre til høyre eller venstre og du kan ikke velte, ramler du fremover eller bakover på sykkelen må du starte fra siste lagringspunkt. 

Det store antallet brett, et verktøy for å lage egne brett og en velutstyrt onlinedel gir Trials: 
Evolution eksepsjonelt mye underholdning for pengene. 
Utfordringer står i kø, og det er vanskelig å ikke bli overrasket over kreativiteten som legges inn i de brukerskapte brettene. 

Flere nikk og referanser til spillhistorien har utviklerne i Red Lynx lagt inn, jeg ropte høyt ut da et av brettene som dukket opp var en hyllest til det danske spillet Limbo. 

Morsomst er spillet når du konkurrerer mot venner. 
Trials: 
Evolution er skapt med en grunnleggende forståelse at denne typen spill er best når du kjører sammen med venner. 

Skjerper konkurranseinstinktet 

Alle spill med konkurranse- eller samarbeidsmuligheter bør legge til rette for flerspilling, og bør se til Red Lynx-studioet for inspirasjon. 

Fire spillere kan konkurrere over nett eller lokalt, med Trials: 
Evolution kan du trygt invitere vennegjengen over på en spillkveld. 

Nye motorsykler med nye egenskaper blir låst opp etter hvert som du samler medaljer, og for hvert løp får du en sum penger. 
Dessverre er det ikke mulig å bygge på motorsykkelen, bortsett fra å endre farger og lakkering. 

Selv det å bytte dekk har ingenting å si for spillopplevelsen. 
Hadde det vært mulig å tilpasse enten føreren eller motorsykkelen ville det gjort spillet mer komplisert, men også mer engasjerende. 

Sterke følelser 

Spillet gir meg den samme følelsen jeg ofte hadde da jeg spilte spill på tidlig 90-tall. 
Jeg kan bli irritert, sint, lei, glad, dedikert og jublende – hele det følelsesmessige spekteret settes i sving, og euforien slår til igjen og igjen hver gang jeg ENDELIG klarer å få en gullmedalje på et vanskelig brett. 
Hvem sier at spill ikke engasjerer? 

Trials: 
Evolution har ingen avansert historie, er eksepsjonelt enkelt å lære, og er vanskelig å mestre. 
Det er ganske enkelt et velprodusert spill. 

Spillet er nå tilgjengelig for nedlasting via Xbox sin nettjeneste Xbox Live. 
