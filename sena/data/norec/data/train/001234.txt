Norsk pop, v2.0
John Olav Nilsen & Gjengen: 
For Sant Til Å Være Godt 

En ny start for norsk popmusikk. 

Veien fra Urørt til albumslipp kan noen ganger være skjebnesvangert påskyndet for debuterende artister, men John Olav Nilsen & Gjengen kunne ikke ha brukt tiden bedre. 
For Sant Til Å Være 
Godt er et så godt som komplett album, der både poeten John Olav Nilsen og bandet som helhet fremstår som Norges soleklart beste musikalske kort akkurat nå. 

Dette har blitt en tosidet triumf. 
For det første fremstår de nå som et sammensveiset band, der langt flere enn bare Nilsen bidrar på låtskriversiden. 
Dette gjør seg utslag i at låtene blir dratt nyansevis i forskjellige retninger innenfor pop/rocken, og hver låt lever dermed sitt eget liv, enten det er det kalde synthdrivet i "Hull I Himmelen", trommedrevne, kastanettkledde og særdeles nydelig produserte "Ikkje Fåkk Med Kjærligheten" de krasse gitarpartiene i "Sånne Som Oss" eller Urørthit og albumbeste "Piken Med Sviket". 

Den andre siden er naturligvis John Olav Nilsen selv, der han fullstendig uironisk og troverdig fremstår som den selvfølgelige poppoeten. 
Det er ikke ofte man hører stemmer man har mer lyst til å tro på og følge etter, og denne kvaliteten er til syvende og sist det som i størst grad skiller For Sant Til Å Være Godt fra alle andre norske debutalbum på 2000-tallet. 

Med produsenthjelp fra ringrev Yngve Sætre og Fredrik Saroea har de også fått et lydbilde som er passe oppbiffet, men aldri overlesset. 
Skittent, men klart og kjøttfullt på samme tid, og det er her man hører at bandet har brukt god tid i studio; dette uttrykket kler låtene helt perfekt. 

For Sant Til Å Være Godt føles som en ny start for den norske popmusikken. 
Dette er befriende uironisk, fengende og evigvarende musikk som vil bli husket som lyden av Norge 2009. 
