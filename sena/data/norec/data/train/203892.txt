Best på brukervennlighet
Fitbit Alta HR krever minimalt med teknisk forståelse for å kunne brukes. 
Det liker vi i et aktivitetsarmbånd. 

Denne testen er gjort i forbindelse med en samletest av aktivitetsarmbånd vinteren 2018. 
Du kan lese oppsummeringen her. 

Dette er et av de enkleste aktivitetsarmbåndene i testen, og det minste også i fysisk størrelse: 
Det er i alle fall den smaleste, men bygger like mye i bredden og høyden som Garmin. 

Vi har sagt det før, men vi sier det gjerne igjen: 
Vi elsker appen til Fitbit! 

Det er rett og slett innmari mye bra der: 
Den ser bra ut, den er veldig lett å få oversikt over og det er lett å navigere seg rundt mellom de ulike funksjonene og informasjonen som ligger der. 
Du kan utfordre andre, eller deg selv. 

Litt svak skjerm 

Skjermen på Alta HR er fin å se på innendørs, men vi har store vanskeligheter med å se noe overhodet utendørs på dager med skarpt lys. 

Du kan få meldingsvarslinger også her - de ruller over skjermen som nyhetsstipene på nettavisene. 
Det skjer imidlertid såpass sakte at i alle fall vi blir noe utålmodige - det tar lang tid før meldingen er ferdigrullet. 
Det er litt irriterende. 

Du blar deg gjennom menyen på klokka ved å tappe på skjermen - og der har Alta etter vår erfaring noe problemer: 
Vi opplever at den ofte ikke reagerer, uansett hvor svakt eller hardt vi tapper på skjermen. 

God aktivitetsmåler 

Du kan se skritt, kalorier, kilometer gått, intensive minutter og puls, på klokka. 
Og har du stilt inn en alarm, kan du se når denne er satt til å gå av. 

Dette er egentlig mer enn nok informasjon for daglig aktivitetsmåling. 

Men noen treningskompis er ikke dette for deg som vil ha tilbakemeldinger om pulssoner, fart og liknende underveis i treningsøkten. 

Men den har en automatisk aktivitetsgjenkjenning som etter vår erfaring fungerer supert - og du får oversikt over intensitet, varighet og pulssoner i appen etter fullført trimtur. 

Vi synes den er god til å kjenne igjen aktivitet, og at den både teller skritt og måler distanser ganske korrekt. 
Søvninformasjonen er bra, og gir nyttig innsikt. 

Konklusjon 

Kort oppsummert er Fitbit Alta HR et godt valg for deg som ikke trenger en treningsklokke men som gir deg mye god og nyttig informasjon om daglig aktivitet. 

Det er enkelt å forstå hvordan det fungerer, og det liker vi. 
Pluss for god batterikapasitet, det holder en uke før du må lade. 
