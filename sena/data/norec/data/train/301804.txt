Anmeldelse:Frimann gjør alt riktig på debuten 

Lager musikk «For sånne folk som oss». 

ALBUM: 
Frimann består av en gjeng på seks fra Oslo, Trondheim og Bergen som har jobbet med en haug med andre musikere før de slo seg sammen i 2011. 
De fire åra fram til albumdebuten «For sånne folk som oss» har de brukt på å gi ut et par singler (som ikke er med på plata) og på å spille seg inn. 

På norsk 
Og de har gjort mye riktig. 
For det første: 
Trond Helge Johnsen (ak. gitar) synger på morsmålet, gode tekster skrevet i fellesskap av tangentmann og komponist Christian Nystrøm og Ingvar Hovland. 
Sistnevnte, i det daglige lærer i Egersund, er en av de mest brukte tekstforfatterne i «norsk på norsk»-segmentet, med Vamp, Lars Martin Myhre og Elle Melle som store oppdragsgivere ved siden av en rekke små «drypp» her og der. 

Sjangermessig ligger Frimann i nærheten av nettopp Vamp, Henning Kvitnes og et utmerket (om ikke altfor kjent) band som Groms Plass (fra Narvik). 

Fin miks For det andre: 
Den musikalske miksen av country, viser og rock er særdeles smakfullt produsert av samme Nystrøm - hovedsakelig akustisk, men med et lite hint av elektrisk råskap. 

De to gitaristene Hans Frønes og Anders Hofstad Sørås utfyller hverandre, med sistnevntes steel-gitar som en bonus for countryliebhabere. 
Solide Gunnar Sæter (trommer/perkusjon) og Per Harald Ottesen (bass) kompletterer det hele. 

Utsøkt produsert 
På et album som utmerker seg med ti solide spor, er det likevel fristende å trekke fram særlig tre spor: 
Fengende «Barndomsfred», en utsøkt produsert låt som «har alt» et akustisk band kan by på, og mektige, og mer tilbakelente, «Når englene faller» og «Nåde». 
