Thomas-toget tøffer videre
Det er nærmere 30 år siden damplokomotivet Thomas – han med det runde og blide ansiktet i fronten – første gang tøffet over britiske TV-skjermer. 
Som Barne-TV-helter flest er han med tiden blitt dataanimert, men den koselige, lett pedagogiske tonen i serien er fremdeles den samme. 
Her er ingen skurkete eller slemme. 

I denne nye filmen hjelper Thomas og de andre lokomotivene greven av Sodor med å bygge opp igjen det falleferdige slottet hans. 
Arbeidet byr på flere utfordringer, men ingen som er for store til at vennegjengen kan finne ut av dem. 
Alt går så lenge man trekker sammen. 

Sammenlignet med animasjonsfilmene vi er blitt vant til fra Pixar og Dreamworks, må det sies at "Lokomotivet Thomas – Jernbanens konge" ser heller traust ut. 
Menneskene har for eksempel ikke stort mer mimikk enn Playmobil-figurer. 
Men handlingen er lett å følge med på, alle snakker tydelig og vi får et par fengende sanger. 
Filmen er dessuten bare en time lang, så ikke engang de aller minste kinogjengerne vil rekke å kjede seg. 
