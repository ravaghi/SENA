Seig Lynch
Regi: 
David Lynch, Frankrike/Polen/USA, Genre: 
Surrealistisk skrekkdrama. 
Aldersgrense: 15 år. 

Intens og lang Lynch! 

Med: Laura Dern, Jeremy Irons, Justin Theroux, Harry Dean Stanton, Grace Zabriskie, Karolina Gruszka, Jan Hench. 

HANDLER OM: 
Skuespillerinnen Nikki Grace (Dern) får hovedrollen i en langfilm, som viser seg å være en nyfilmatisering av en film det hviler en forbannelse over. 
Nikkis mentale helse er muligens ikke helt god i utgangspunktet, så denne mystiske produksjonen kommer til å vippe henne helt av pinnen. 
Og det er bare et av denne filmens mange plan. 

DOM: 
Proppet med «lynchismer»: 
Hans ekstreme og ofte humoristiske karakterer, musikkinnslag med dans, en høyst urovekkende sitcom med kaniner, mørke korridorer og kroker, fløyelsforheng og pur sjelerystende skrekk. 

For Lynchfans er denne filmen klart påkrevet, men hvis man er skeptisk til - eller ny - for Lynch, kan man godt hoppe over denne. 
For selv om dette er en vesentlig film fra en eminent filmkunstner, så er den også ganske enkelt alt, alt for lang med sin nesten tre timer lange spilletid. 
Det finnes et punkt sånn ca. halvveis hvor graden av repitisjon og langstrekking av scener blir for merkbar. 

Filmen har allerede blitt beskrevet som en tilbakegang til «Eraserhead» og hans tidligere kortfilmer. 
Denne sammenligningen stemmer delvis, men sannheten er at en av Eraserheads mange styrker er at den er et stramt og presist stykke film, som klarer å formidle sin historie og detaljerte forskrudde univers på en økonomisk og effektiv måte. 
Inland Empire er en langt mer utøylet og utfordrende produksjon. 
