Vondt og ondt
Regi: 
Michael Caton-Jones. 
Brit. 
15 år. 

STJERNER: John Hurt, Hugh Dancy, Claire-Hope Ashitey. 

HANDLING: 
Vi er ved folkemordets brutale start i Rwanda, april 1994. 

Hutuenes organiserte folkemord på tutsiene avstedkom nærmest fullstendig lammelse fra verdensopinionen i begynnelsen. 

I denne filmen ses situasjonen gjennom to hvite; en aldrende katolsk prest og en ung idealistisk lærer ved en skole i hovedstaden Kigali. 

Skolen blir raskt et tilfluktssted for tutsier, før FN trekker seg ut og overlater slagmarken til hutumilitsens nådeløse macheter. 

DOM: 
Det er vondt å se de brutale overgrepene, og det er en skam å se hvordan FN og opinionen snek seg unna gjennom en sinnssyk debatt om hvorvidt handlingene i Rwanda kunne kalles folkemord eller ikke. 
Caton-Jones røsker opp i denne bunnløse tragedien, slik «Hotel Rwanda» gjorde for halvannet år siden. 

Men ved å fortelle i vesentlig grad om de to hvite mennene, begge roller særdeles velspilte av Hurt og Dancy, så blir fokuset vel mye sentrert rundt etiske perspektiv sett fra to europeiske menns standpunkt. 

Det er sobert og ærlig gjort, men tilsidesetter den emosjonelle eksplosjonen som Rwandas egen befolkning opplevde i løpet av perioden. 

«Shooting Dog» er en vond film, og dessverre høyst aktuell. 
