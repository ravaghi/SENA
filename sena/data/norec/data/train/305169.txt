Rammatørmessig
Morten Ramm fyller Spektrum. 
TV-serien er fylt av ingenting. 

TV: 
I høst tok komiker Morten Ramm og produksjonssjefen hans Thomas Giertsen hverandre i hånda og inngikk et spenstig veddemål om hvorvidt Ramm vil klare å selge nok billetter til å fylle Spektrum til et eget show. 
«Kan Morten Ramm fylle Oslo Spektrum?», var spenningsmomentet som lå til grunn for en seks episoders serie om veien fram mot den store showdagen 24. mars. 

Nå er forestillingen allerede utsolgt. 
Hvor ligger så spenningen i serien som begynner i kveld? 
Ingensteds. 

Ikke morsomt 
Vi får en slags kvasi-komi-dokumentar om forarbeid til showet. 

Hvor grensa går mellom en ekte Ramm og en ufordragelig arrogant rollefigur er usikkert, men ikke viktig. 
Det er uansett ikke morsomt. 

Ikke interessant, heller. 
Ramm durer rundt med sin makker, tekstforfatter Stefan Ludvigsen. 
De drodler ideer, som at Ramm bør inkludere sine kjente karakterer fra «Torsdag kveld fra Nydalen» i showet. 
Ja, DJ Dan og Tommy P står på lista. 
Ramm konfererer også størrelser som Harald Eia og Bård Tufte Johansen. 
Han spør folk på gata hva de ler av. 
Alt i en slurvete dokustil som sikkert skal gi følelse av spontanitet. 
Latskap er mer nærliggende. 

Det er som å se gutter lage en halvslapp fjasedokumentar i førsteklasse på medielinja. 

Ikkje brrra 
Et par ganger er det fnisbart. 
Som da Ramm vitser om en viss brannskadd foredragssvenske, eller da han møter en kar som representerer «downsfolk med bjørnefitte» eller da han sier til Cato Zahl Pedersen i kuldegradevær at han ikke må slikke seg på fingrene. 
Vi har lov til å forvente mer av en av Norges morsomste menn. 
Om innholdet de planlegger i serien virkelig kommer med i showet i Spektrum, er attpåtil overraskelsen borte for de sju tusen som har kjøpt billett. 

Som DJ Dan ville sagt: 
Ikkje brrra. 
