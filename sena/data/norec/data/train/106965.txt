Benedicte Maurseth og Knut Hamre «Rosa i botnen»
Heilo/Grappa, CD + DVD 

Gamle feler ned fra veggen. 

Den eldste hardingfela vi kjenner til, den såkalte Jaastadfela datert 1651, henger på museum. 
Det samme gjelder bevarte feler av de legendariske felemakerne Isak og Trond Botnen. 
Benedicte Maurseth og Knut Hamre har tatt felene ned fra veggen og spilt inn en av tidenes vakreste og sterkeste hardingfeleplater. 
Mystikk og meditasjon, presis dynamikk og melodi- og harmonifølelse av en annen verden preger musikken. 

Nils Økland og Sigbjørn Apeland gir lydhørt akkompagnement, sistnevnte på et orgel fra begynnelsen av 1700-tallet. 
Musikken er fri for musealt støv og akademiserende belæring, men dirrer av nåtid. 
Her er sakral høytid og leken dansemoro i skjønn forening. 
Den medfølgende DVD gir en god og lettfattelig innføring i de eldste hardingfelenes historie. 

Aktørene virker noe kamerasjenerte, men det er mye kunnskap vi sitter igjen med etter den snaue halvtimes dokumentaren. 

CARL PETTER OPSAHL 
