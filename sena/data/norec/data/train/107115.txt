White Lord Jesus:«White Lord Jesus» 

(KongTiki/Playground) 

Norske gothsynth-pionerer oppstår fra de døde. 

White Lord Jesus, bestående av filmregissør Thomas Robsahm på tangenter og musikkskribent Arvid Skancke-Knutsen på vokal, har ligget i dvale i 20 år. 
Men nå gjenoppstår duoen med en restaurert nyutgivelse av undergrunnsklassikeren «Amen» fra 1984, samt en rekke remiksede og rekonstruerte låter fra tidligere uutgitte demoer. 
For gamle fans må dette være en glimrende gavepakke, all den tid «Amen» bare har vært tilgjengelig på kassett frem til nå. 
Og for oss som er for unge til å huske WLJ, er dette et ytterst interessant møte med den mørkere - og nokså morsomme - siden av norsk rock anno tidlig 80-tall. 
Like fullt er det en god plate sett i nåtidens lys, med sterke låter, der dyster, angstvridd vokal og tunge rytmer kontrasteres med et snertent, symfonisk lydbilde. 
