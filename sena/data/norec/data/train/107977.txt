k.d. lang:«Hymns of the 49th Parallel» 

(Nonesuch/Warner) 

Vakker hyllest fra stor sanger og artist. 

Kathryn Dawn Lang (42), bedre kjent som k.d. lang, er født nord for 49 breddegrad som utgjør grensen mellom USA og Canada. 
I provinsen Alberta vokste præriejenta opp med musikken til Neil Young, Joni Mitchell og Leonard Cohen. 

På albumet «Hymns of the 49th Parallel» har k.d. lang plukket ut sanger av de nevnte artistene, samt Jane Siberry, Ron Sexsmith og Bruce Cockburn, alle sammen landsmenn av den lesbiske sangeren med den overjordiske og nydelige stemmen. 

Ifølge lang selv utgjør denne samlingen av sanger hennes kanadiske «soundtrack», musikk som har gitt næring til hennes musikalske DNA. 
Etter resultatet å dømme er kanskje ikke det så langt unna sannheten. 

Lang fremfører «After The Goldrush» og «Helpless» (Young), «Bird on a Wire» (Cohen) og «A Case of You» (Mitchell) med såpass følelse og innlevelse at dette like gjerne kunne vært hennes egne sanger. 

Som vanlig er arrangementene og instrumenteringen til k.d. lang meget sobre og elegante. 
Bruken av strykere er intet mindre enn forførende vakker. 

ESPEN A. HANSEN 
