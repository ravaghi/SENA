tamt
Lounge-klaver for jazzinteresserte 

Svenske Caprice Records har laget sine egne dogmeregler: 
De spiller inn soloplater med ulike pianister i en konsertsal i Stockholm. 
Om natten. 
Musikken er improvisert, det er ingen sjangerkrav, men pianistene får først vite hva som er temaet rett før opptakene begynner. 

Den fjerde som forsøker seg på disse betingelsene, er russisk-norske Olga Konkova. 
Oppdraget hennes? 
Å improvisere over Joni Mitchell-låter. 
Den siste uken har jeg lyttet til resultatet. 
Igjen og igjen. 
Jeg vil så gjerne like denne platen – Caprice-reglene er jo spennende, Mitchell skriver gode låter og Konkova er en sympatisk, fantasifull pianist. 

Likevel mister jeg konsentrasjonen. 
Hver gang. 
Jeg glemmer simpelthen å høre etter. 
For det er ikke noe på denne platen som trenger seg på, ikke noe som blir hengende i øret, ikke noe jeg ikke har hørt spilt med større intensitet av Keith Jarrett og mange andre. 

Bare elskverdig, høflig, tam klaverimprovisasjon. 
Lounge-klaver for jazzinteresserte. 

PETER LARSEN 

Enig med vår anmelder? 
Si din mening her 
