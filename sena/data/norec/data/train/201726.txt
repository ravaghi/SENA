Epson Expression Photo XP-750
Hvis fotokvaliteten er viktigst, bør du absolutt vurdere denne skriveren. 

Fotoentusiaster som en gang i tiden fremkalte bildene sine i mørkerom, har i stor grad forlatt den analoge verden til fordel for den digitale. 
Og selv om veldig mange bilder aldri forlater sin digitale form, henger vi fortsatt bilder på veggen, lager invitasjoner og takkekort, og mange synes fortsatt at det er mer stas å bla i et fotoalbum enn å stirre på en skjerm. 

Man kan enten bruke fotobutikken, eller man kan skrive ut bildene selv. 
De fleste blekkskrivere, selv i lave prisklasser, er i stand til å lage skikkelig fine fotoutskrifter - vel og merke hvis du bruker riktig fotopapir. 
Med "riktig" menes papir som er kalibrert for bruk med skriveren. 

For maksimal kvalitet 

Perfeksjonistene, uansett hva det dreier seg om, ønsker 100% kontroll over resultatet, og er ikke interessert i å inngå komprimisser hva kvalitet angår. 
De velger ekte fotoskrivere, det vil si skrivere som har mer enn de sedvanlige fire blekktankene. 
Expression Photo XP-750 fra Epson har to ekstra tanker med lys cyan og lys magenta som sørger for finere fargeoverganger og enda mer presis fargegjengivelse enn hva du kan forvente fra blekkskrivere med fire tanker. 

Forskjellen mellom de beste skriverne med fire tanker og fotoskrivere med seks tanker har imidlertid minsket kraftig de siste årene, men noen vil alltid ha det beste. 
Og det er disse Epson håper å nå med denne skriveren. 

Dråpestørrelsene er variable, slik vi er vant til fra Epson, og minimum 1,5 pikoliter. 
Oppløsningen er 5.760 x 1.440 dpi. 

Tar det meste 

XP-750 er dessuten en multifunksjonsskriver, det vil si at den både kan skanne bilder og dokumenter, kopiere på direkten, og skrive ut fra PC tilkoblet med USB-kabel, trådløst eller med nettverkskabel, kamera og mobil. 
Har du en iPhone, iPad eller iPod Touch kan du skrive ut trådløst via AirPrint, og det fungerer utmerket. 
Google Cloud Print (utskrift fra andre enheter via Internett), støttes også. 

Den støtter også automatisk tosidig utskrift, samt utskrift på CD/DVD/Blu-ray via medfølgende adapter. 

Skanneren har en CIS-sensor og maksimal oppløsning er 2.400 x 4.800 ppi. 

Kompakt og greit 

Selve skriveren er temmelig kompakt, 39 x 34 x 14 cm, og har en frontmater med plass til inntil 100 vanlige ark. 
På baksiden har den en egen mater for fotopapir, med plass til 20 ark. 

I fronten dominerer en stor berøringsfølsom skjerm, med menyer på norsk. 
Å sette skriveren opp med tilgang fra det trådløse nettet gikk som en lek, og skriveren installerte seg selv på Windows 8-maskiner i nettverket - vel og merke kun for utskrift. 
For skannefunksjonalitet krevdes installasjon fra den medfølgende CD-en, eller aller helst fra Epsons driverbibliotek på nett (nyere versjon). 

Her ser du flere bilder av skriveren: 

Hastighetsmålinger 

Vi kjørte de vanlige testene våre for å vurdere hastighet og kvalitet, og her er noen nøkkeltall: 

Kant-til-kant A4-fotoutskrift, høy kvalitet: 1 min 23 sek Fargekopi, vanlig papir: 
30 sekunder Fargeutskrift, tre websider: 36 sekunder 5 tekstsider, kladd: 
27 sekunder (dårlig kvalitet) 5 tekstsider, normal: 
52 sekunder Skanne A4-foto: 15 sekunder 

Kvalitetsvurderinger 

For å ta det gode først: 
Kvalitetsmessig er XP-750 helt i toppen av hva vi har sett, både fargegjengivelser og sortnivå er helt strålende. 
Det gjelder både skanner og utskriftskvalitet. 
Det hadde vi også forventet. 

Hastighetsmessig er den også akseptabel på fotoutskrifter, kopi og innskanning, men på tekst og blandet tekst/grafikk er den relativt treg. 
Dette bare understreker at dette er en fotoskriver for entusiastene, og ikke noe førstevalg dersom du er ute etter en god allround-skriver. 

Konklusjon 

Epson Expression Photo XP-750 er en strålende skriver for fotografer og entusiaster som ønsker full kontroll over resultatene sine, når digitale bilder skal over på papir. 

Hastigheten kunne imidlertid vært høyere, spesielt på tekst og blandet tekst/grafikk. 

Få også med deg disse to ferske skrivertestene: 

Epson Expression Photo XP-750 
