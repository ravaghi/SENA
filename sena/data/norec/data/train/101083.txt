Filmanmeldelse:Ekstremvold 

Det er et gjennomført mørkt og dystert univers som møter oss i filmatiseringen av Jussi Adler-Olsens krimroman «Fasandreperne». 

Thriller. 
Danmark. 
15 år. 
Regi: 
Mikkel Nørgaard. 
Med: 
Nikolaj Lie Kaas, Fares Fares, Pilou Asbæk, Danica Curcic. 

Filmen poengterer det bestialske i noen kostskoleungdommers utøvelse av sadisme, voldtekter og ekstremvold - og også hvordan enkelte av dem har holdt denne «trenden» i hevd som voksne. 
Håndholdt kameraføring og detaljerte beskrivelser av ondskapen overlater lite til fantasien. 
Som to timer langfilm blir det i meste laget. 

Men danske Adler-Olsen er en dyktig håndverker i krimsjangeren og har med sin tilhuggete tone og tøffe sjargong en stor leserkrets også her i landet. 
Det er ikke uten grunn at danskene nå har satt seg fore å lage filmer av hans univers der etterforskerne Carl Mørck (Lie Kaas) og assistenten Assad (Fares) regjerer i en enhet kalt Q. Tidligere i år gikk «Kvinnen i buret» på norske kinoer. 

Denne gang pløyer Mørck/Assad ned i en gammel sak som viser seg å involvere noen av samfunnets solide støttespillere. 
Tre av elevene ved en kostskole, og en av de lokale gutta, møtes jevnlig for felles hygge; som altså innebærer å påføre andre ulidelige smerter. 
Som voksne er to av dem blitt samfunnstopper, en av dem holder hus i rusmiljøet. 
Problemet ar at sistnevnte, godt spilt av talentfulle Danica Curcic, er den som kan avsløre fortidens farlige spor. 
For både politi og skurker haster det å finne henne først. 

Det hele er effektivt og effektfullt, men med «Fasandreperne» overskrider Adler-Olsen, i likhet med filmen, grensen for alle sannsynlighetsberegninger. 
Ikke det at man i thriller/krimsjangeren forventer gjennomført troverdighet, men mot slutten skjener intrigen så langt ut at selve spenningen svekkes. 

Plottet i seg selv er ravnsvart. 
Etterforskerduoen Mørk og Assad (Lie Kaas og Fares) er ikke mye lysere skildret. 
Lie Kaas og Fares har både intensitet og utstråling i sine respektive roller, men det blir vel mye høyt-roping fra to mutte machomenn. 
