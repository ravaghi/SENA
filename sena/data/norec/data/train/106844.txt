Candi Staton:«His Hands» 

(Astralwerks/EMI) 

Kanskje amerikansk souls best bevarte hemmelighet. 

66 år gamle Candi Staton var svær stjerne i USA på syttitallet, før hun og mannen konsentrerte seg om hjemlandets store gospelmarked. 
Nå er Staton (som spiller i Oslo torsdag) tilbake i sitt «southern soul»-utgangspunkt. 
Stemmen hennes er like rå som den er intens og har knapt tapt seg med årene. 
«His Hands» er breddfull av groove-glad og tilbakelent soul i klassisk tapning, fremført på en suveren og autoritær måte av Staton selv. 
Spesielt tittellåten (av Will Oldham) er et gåsehudfremkallende bevis på hvor denne damen kommer fra - både geografisk, åndelig og stemmemessig. 
