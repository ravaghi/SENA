Bare en middels god idé
Mer fornøyelig å se lekre jenter bokse enn å glo på gutter som løfter vekter. 

(Dagbladet): 
Som Einar Gerhardsen ville sagt, hvis han var landsfader i dag: 
«Hele folket i trening!» 

Og vi er nesten i mål. 
Helsestudioene går så det lukter svidd lycra hele veien til banken. 
Snart er alle nordmenn lekre i tights, og NRK gjør sin del av jobben. 

Av lett forståelige grunner har øvelsen «Kjentfolk prøver seg på ting de ikke kan» blitt en populær tv-sjanger. 

Heldigvis finnes det tegn på at flere forsøker innen den beslektede sjangeren «Kjentfolk prøver å lære ting de ikke kan» — et mer sympatisk prosjekt som i tillegg kan risikere å engasjere. 

Variert gjeng NRK forsøker seg nå med «Elixir», som kan oversettes med «trylledrikk» eller «vidundermiddel», noe som hadde vært relevant hvis deltakerne skulle dopes, men det skal de jo ikke. 
I stedet skal det svettes og terpes til ferdighetene er på plass, det være seg i golf, alpint, løping, langrenn, lengdeløp og boksing. 

Stikkordene er: 
Sju idrettskjendiser, sju andre kjendiser, fysisk fostring, åtte episoder. 

Blant de fjorten finner vi et par verdensmestere, en kjekkas, en moroklump, noen babes, en politiker og enda et par verdensmestere. 

Vi snakker Dæhlie og Aamodt, nasjonale ikoner for all framtid, som her trer inn i rollen som personlig trener. 

Mye pent 
Hvis vi nå skal godta premisset om at det er stas å se kjentfolk lære ting de ikke kan, så er det store spørsmålet hvem som ... nei, dette går ikke, jeg godtar ikke premisset. 

Det mest interessante jeg fikk ut av starten på «Elixir», var ting som er upassende å nevne i en forsøksvis seriøs og politisk korrekt anmeldelse ... så jeg trengte et påskudd eller to. 

Det første kom da Kjetil André Aamodt kommenterte at Trond Espen Seim er kåret til Norges mest sexy mann «selv om det kanskje ikke ser slik ut akkurat nå», mens Seim peste seg gjennom sitt livs første 3000-meter. 

Det andre kom mens godjenta (og verdensmester) Cecilia Brækhus skulle lære Henriette Bruusgaard å bokse: 
Tenk deg at jeg er den siste typen som kløp deg i rumpa på byen. 

Da sier jeg: 
Det er mer fornøyelig å se to lekre jenter bokse, enn å glo på gutter som løfter vekter. 
Og det er mer interessant å se den fryktelig fotogene programlederdama Anne Rimmen løpe på tredemølle for å bli Birkebeiner-babe, enn det er å se Abid Raja lære golf. 

Ikke misforstå, serien er på ingen måte spekulativ. 
Kjære NRK, det er ikke dere, det er nok meg. 
Det jeg prøver å si, er at «Elixir» er en middels god idé. 

Hva går på tv i kveld? 
Sjekk ut Dagbladets nye tv-portal Se.no. 
