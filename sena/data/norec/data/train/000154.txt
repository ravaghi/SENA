The Newsroom S02 E01-E02
Serien som ville gitt PFU mareritt. 

Klokka tikker ned, kameraet sikter seg inn, rødlyset uten for studio slår seg på. 
Will McAvoy (Jeff Daniels) retter på slipset, det er klart for «News Night». 

Aaron Sorkin (West Wing, Moneyball, The Social Network) er en maktfaktor i Hollywood, med en velutviklet sans for hva som fungerer på skjermen og på lerretet. 
Med The Newsrooms andre sesong spiller han videre på historien om McAvoy og resten av teamet som jobber med å skape flaggskipet på nyhetskanalen Atlantis Cable News, og ikke minst dramatikken som oppstår i kulissene. 

Men serien har et enormt problem. 
Nei, faktisk er det vel to problemer. 
For det første er den journalistiske hverdagen i USA en helt annen virkelighet enn den norske. 
Amerikanske nyhetsankere er jo nyheten. 
Det fører oss rett over på det andre problemet. 
Jeff Daniels er, på bakgrunn av det første problemet, overhodet ikke troverdig i rollen som seriens hovedperson. 

Presseetikk, hva er det? 

Manusforfatter Aaron Sorkin vet godt hvordan en moderne nyhetsredaksjon fungerer og arbeider, og han vet nøyaktig hva som skal til for å skape et spennende TV-drama. 
Derfor er livet i redaksjonen bak nyhetsprogrammet «News Night» pyntet på til det ugjenkjennelige, i hvert fall for norske seere som ikke lever med kabel-tv-kanalenes politisk polaristerte nyhetssendinger. 

Seriens første episode slår an den nye sesongen med McAvoy som grilles av tv-kanalens advokater. 
Han har slengt om seg med leppa på lufta, med grunnløse påstander norske PFU ville revet seg i håret over, før han trakk dem igjen. 
Nå er det altså opp til lovens fotsoldater å beskytte pressefriheten og McAvoys videre karriere. 

Alt dette slår an dramaet som utspiller seg i kanalens korridorer og møterom mens tilbakeblikk til borgerkrigen i Libya og Gaddafis fall, og andre ferske hendelser gir en aktuell nerve som bærer dramatikken videre og aktualiserer serien i det turbulente perspektivet til den arabiske våren. 

Med det lar ikke Sorkin det indre livet i redaksjonen være spenningsdrivende i The Newsroom. 
Det kan virke som om han nå mener eksterne konflikter er nødvendig for å holde på interessen, noe som virker underlig med tanke på hans bakgrunn med West Wing. 

Flere lyspunkter hindrer serien fra å ramle helt til bunns. 
Når Sorkins manus treffer spikeren på hodet er han skremmende presis, og The Newsroom glimter til med et blikk på hva serien kunne vært. 
En bitende kritikk av et system som ikke er i stand til å oppfylle sin rolle som den fjerde statsmakt. 

Mister brodd 

Kanskje er det amerikanske nyhetshverdagen, dominert av meningssterke personer på kabeltvkanaler, så langt fra den norske boblen vi lever i at den eneste måten å se serien The Newsroom på er med skråblikk. 
Det er fullt mulig å le oppgitt over de overdrevne situasjonene Sorkin plasserer sine overdrevne figurer i. 

Flere figurer, og skuespillere, gjør sitt ytterste for å tilføre serien sårt tiltrengt troverdighet, men Sorkin forspiller en mulighet til å kritisere den polariserte amerikanske mediehverdagen til fordel for et ytre drama som gjør problemstillingene overtydelige. 

Og skulle noen seere, gud forby, tro at «News Night» gir et troverdig innblikk i hvordan en nyhetsredaksjon arbeider, har Sorkin ikke bare forlatt sin kritiske røst, han benytter ikke muligheten til å la serien si noe viktig om hvordan informasjon formidles i vårt globale (og komplekse) samfunn. 

Anmeldelsen er basert på de to første av totalt ni episoder i sesong to. 
Premiere på C More Series 15. juli kl. 2100, og kan sees på strømmetjenesten HBO Nordic. 
