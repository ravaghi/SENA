Det er ikke så langt til Nashville som du tror
Med A-11 på banen, begynner dette å likne på en norsk retrocountrybølge. 

ALBUM: 
Det er ikke lenge siden Empty Bottles Broken Hearts fra Bergen gledet landet med autentisk 50- og 60-tallscountry som kunne gjort nytten på hvilken som helst honky tonk i USA (honky tonk = brun bar med livemusikk). 

A-11 følger opp med 18 låter som gjorde livet verdt å leve omtrent på den samme tida, med et hatteløft for Bakersfield-stilen (den som ble gjort kjent av Buck Owens og Merle Haggard). 

Retrobølge? 
Aner vi starten på en norsk, musikalsk retrobølge for oss som synes cowboystøvler og lisseslips er helt ok, eller er det helt tilfeldig? 
Uansett er det interessant at noen her i kalde nord gidder å promotere countrymusikken fra den tida, en musikk som vi ellers må reise til klubbene i turistgata Broadway Street i Nashville for å høre. 

De som fortjener heder og god omtale er Ivar Thomas (vokal, bass og akustisk gitar), BeHaglund (trommer, ukulele og kor), Ian Fredrik Johannessen (gitarer) og Tore Blestrud (steel-gitar, bass, gitarer). 

Spesielt sistnevnte er en garantist for autentisk Nashville- og Bakersfield-lyd. 
Blestrup er nok for mange en ny fagmann på et instrument som er forbeholdt de få. 

Hank Cochran A-11 er oppkalt etter en Hank Cochran-låt som innleder albumet med den fikse tittelen «Warning! 
Contains Country Music». 

Merkelappen «Parental Advisory: Explicit Lyrics» er byttet ut med «Steel Guitar Shuffles and Twangy Guitars» på coveret. 
Morsomt. 

Fine versjoner 
Og twangy er det virkelig. 
Her er fine versjoner av låter som «Just Between Me And You», «Sam's Place», «Drivin' Nails In My Coffin» (med Ottar «Big Hand» Johansen), «I Know One» (med Roy Lønhøiden), «Just Walk On By» og «I Fall To Pieces» (begge med gjestevokal av «vår egen Patsy Cline», Malin Pettersen fra bandet Lucky Lips), «Wild Side Of Life» (den med tekstlinja «I did'nt know God made honky tonk angels», med amerikanske Brennen Leigh på suveren vokal) og «Bubbles In My Beer» - en swing-låt signert en av de aller beste countrylåtskriverne, western swing-mesteren Cindy Walker. 
Vi snakker om musikk som praktisk talt maner fram synet av brusende ølskum! 

Speiler tidsånden A-11 er veldig gode på å speile tidsånden musikalsk, men i motsetning til Empty Bottles Broken Hearts gjør de det også litt lettvint for seg sjøl ved utelukkende å planke mer eller mindre kjente sanger. 

Jeg hadde derfor gjerne sett at også A-11 skrev egne låter eller allierte seg med en låtskriver eller to — og viste oss hvor countryskapet skal stå. 

For — de opererer i en sjanger som åpenbart er i ferd med å få en ny vår her hjemme. 
