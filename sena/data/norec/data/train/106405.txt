Sugababes:«Overloaded» 

(Island/Universal) Genre: 
Pop 

De er aldri blitt et fenomen à la Spice Girls, og de får mindre tabloidoppmerksomhet i hjemlandet enn Girls Aloud. 
Men britiske Sugababes er - hyppige medlemsutskiftninger til tross - de senere års mest tillitsverdige «jentegruppe». 

Etter en suveren start - avantpopmesterverket «Freak Like Me», «Round Round», «Red Dress» (som selv Beyoncé må misunne dem) og «In The Middle» - dabber albumet bare bittelittegrann av sånn cirka midtveis. 

Spansk gitar og Sting-balladen «Shape» lukter grisefest, men både «Ugly» og «Caught In A Moment» beviser at Sugababes ellers fint behersker det som er mange andre moderne popstjerners akilleshæl - balladen. 

T. 
Rex-elektroboogien «Good To Be Gone» og nye «Easy» - sythpopminimalisme møter popmaksimalisme - holder kvalitetsnivået oppe. 

Om man absolutt må sammenligne Sugababes med en annen jentegruppe, må det bli like lettlikte og sårt savnede TLC. 
Over halvparten av de 15 sangene på «Overloaded» må eies av alle som elsker popmusikk. 
«Freak Like Me» og «Push The Button» bør høres av alle, uansett. 
