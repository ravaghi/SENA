Narnia:Prins Caspian 

Actionfylt eventyr 

”Legenden om Narnia” fortsetter med ”Prins Caspian”. 
Dette er en publikumsfrier som forsøker hardt å innfri, og greier det i stor grad. 
Er du ute etter et godt, gammeldags actioneventyr, vil ikke ”Prins Caspian” skuffe. 

Den har øyeblikk av storslagen underholdning som trykker meg tilbake i kinosetet, men jeg kunne nok tenkt meg dypere figurer, bedre skuespill og litt mer magi. 

Narnia forandret 

Vi rekker så vidt å hilse på søsknene Peter, Edmund, Susan og Lucy Pevensie i London anno 1944 før de blir revet tilbake til eventyrriket Narnia. 
Der er det hele 1300 år etter deres forrige besøk, og mye har forandret seg. 

Løven Aslan er borte, og skapningene i Narnia er fordrevet av Telmarinerne. 
Men Prins Caspian, den rettmessige arvingen av Telmarins trone, er også på rømmen. 
Pevensie-søsknene går sammen med ham for å kreve tronen tilbake og redde Narnia. 

Ungpikehjerter vil hamre 

Ben Barnes gjør et godt innhopp i Narnia-riket som Prins Caspian. 
Han får nok ikke tid til å feste grepet rundt figuren sin, men har den Orlando Bloom’ske sjarmen som vil få ungpikehjertene til å hamre. 

Dessverre feiler den pinglete rivaliseringen mellom ham og Peter Pevensie, som fremstår som en veik sutrekopp i denne filmen, mens romansen mellom ham og Susan er amatørmessig skildret og mangler all form for hjertevarme. 

Gode effekter, ikke skuespillere 

Andrew Adamson har åpenbart god greie på å regissere effekter, for dem er det mange av, og de er gode. 
Men han har nok mindre peiling på å få solide prestasjoner ut av sine unge skuespillere. 

I forrige film kunne noen av dem seile på sin barnlige sjarm. 
Nå er de blitt eldre, og deres manglende erfaring er lettere å tyde. 
Kanskje er det derfor Adamson lar det gå kort tid mellom actionsekvensene, fordi han ikke har skuespillere som er i stand til å formidle dramatikken verbalt? 

Teknisk førsteklasses 

Det er flere store sekvenser i ”Prins Caspian” som vekker assosiasjoner til ”Ringenes Herre”-filmene, både i størrelse og utførelse. 

Effektene, og alt annet teknisk, er førsteklasses arbeid, og Harry Gregson-Williams er en dyktig komponist av vegg-til-vegg-actionmusikk. 

Dette smelter sammen til en god eventyrfilm, som kunne vært bedre. 
Men gå på kino og la deg underholde, for det fikser ”Prins Caspian” 
