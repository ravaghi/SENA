Diana Krall «Quiet Nights»
(Verve/Universal) 

Diana Krall har en flott stemme, er en smakfull pianist og en interessant utøver som har gitt ut flere veldig gode plater. 
Denne gangen har hun dessverre valgt å lage bakgrunnsmusikk. 

Inspirert av bossanova og strendene i Brasil tolker hun et knippe standardlåter som Antonio Carlos Jobims klassikere «Quiet Nights» og «The Boy From Ipanema.» 
Hun har med seg kvartetten sin og en haug med strykere arrangert av Claus Ogerman, som har samarbeidet blant andre med Jobim. 
Det er ikke vanskelig å kjenne igjen hans silkemyke tepper av strykerklang som mest av alt gir assosiasjoner til supermarked. 
Kralls stemme er dominerende i lydbildet, det hele låter kaldt og uinteressant. 

Perfekt for heisen, men sånn musikk er det allerede mer enn nok av. 

CARL PETTER OPSAHL 
