The Walking Dead S05 E01
En mørk og urovekkende sesongstart. 

Anmeldelsen inneholder spoilere fra sesong 4. 

Skaperne av det postapokalyptiske zombiedramaet The Walking Dead vet hvordan de skal holde på oppmerksomheten til seerne, og fange dem inn igjen når serien har sklidd litt ut. 

Sesong fire fikk en nervepirrende avslutning da Terminus viste seg å ikke være tilfluktsstedet sheriff Rick Grimes og vennene hans hadde håpet på, men noe mye mer grusomt og makabert. 

Nå er zombieserien tilbake med sin femte sesong, og første episode er en intens start på fortsettelsen, men røper lite om veien videre. 

Ubehagelige scener 

I motsetning til de tidligere sesongpremierene i serien, starter denne der den forrige sesongen slapp. 
Den slitne gruppen med overlevende sitter fanget inne i en togvogn og venter på å bli slaktet som kveg. 
Slik vi så i slutten av sesong fire har nemlig beboerne i Terminus tydd til kannibalisme for å overleve. 

Nå snører det seg til for Rick og gjengen når slaktebenken nærmer seg uten noen mulighet for å slippe unna. 
Det er noe ekstremt urovekkende å se mennesker behandle andre mennesker som dyr, og scenen der vi får et glimt av hvordan det ser ut når mennesker avlives og parteres er svært ubehagelig. 

En scene som innebærer halskutting er spesielt drøy og nervepirrende, og nettopp denne urovekkende stemningen gjør denne episoden av The Walking Dead til den mest gufne i serien så langt. 

Se traileren for sesong fem her: 

Hvor langt er du villig til å gå? 

Tegneserieskaper og manusforfatter Robert Kirkman avslører lite om hvor veien går videre i denne første episoden, men setter tydelig stemningen og tema for sesongen. 

I løpet av episoden får vi se hva som fikk beboerne i Terminus til å bli slik de har blitt, og dermed er det, i enda størr grad enn tidligere, spørsmålet om hvor langt man er villig til å gå for å overleve som står i fokus. 

Rick tvinges til å ta en titt på seg selv og hvem han er blitt oppe i all elendigheten, og ikke minst hva som hindrer ham fra å synke like lavt som slakterne fra Terminus. 

En mørk start 

Det ser ut til at Rick Grimes og The Walking Dead går inn i en enda dystrere periode enn vi har sett til nå, og serien kan stå i fare for å bli for mørk. 
Uten et lys i enden av tunnelen er jeg redd for at Rick kan bli så mørk at serien vil bli slitsom å følge med på. 

Hvis Robert Kirkman og resten av manusforfatterne klarer å balansere det mørke med et glimt av håp som skaper fremdrift i serien, kan dette bli en svært interessant sesong av The Walking Dead. 

For nå har sheriff Rick Grimes og vennene hans kniven mot strupen, og da får vi et dypt innblikk i hvem de virkelig er som mennesker. 

Sesong fem av The Walking Dead har premiere mandag 13. oktober, klokken 21.55, på Fox. 
