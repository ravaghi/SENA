Hvite kan være svarte
En bok for blues-elskere, og for dem som gjerne leser om nerder på lyd. 
Men dypest sett handler bok om fornedring. 

Hari Kunzru skriver som en gud, men denne gangen er det vanskelig å følge ham. 
Årsaken er at den realistiske fortellingen etter hvert løser seg opp og skaper forvirring. 
Dessuten er her vel mye musikkprat for spesielt interesserte. 

«Hvite tårer» er Kunzrus femte bok på norsk, og er i likhet med de foregående kritikerrost både i hjemlandet Storbritannia, men også i Tyskland og selvfølgelig i USA, som denne boka foregår i. 

Boka handler om musikk, nærmere bestemt blues, og om klasse- og rasemotsetninger. 

Vi møter en ung, hvit gutt som er så unnselig at ingen legger merke til ham. 
Gutten har besettelse for, og et stort talent for lyd. 
Fra han er ganske ung mekker han utstyr som gjør ham i stand til å ta opp samtaler på lang avstand. 
Alene på hybelen eksperimenterer han med alt han kan få til av «remix» av lyder og musikk, og blir en ekspert. 

Talentet hans oppdages av en milliardærsønn - selvfølgelig også hvit. 
Sammen utvikler de to guttene et musikkstudio der det mikses og remikses til det ugjenkjennlige. 
Forholdet mellom de to har visse likheter med fortidens relasjon mellom slave og herre. 

Den hvite milliardærsønnen er besatt av det som åpent kalles «negrenes» musikk, bluesen, som han opplever som autentisk og ubesudlet. 
«Kulturell appropriasjon» kalles fenomenet, som blir beskrevet som hvit plyndring av de svartes kulturarv. 
Her begås sågar drap for å få tak på den ene 78-skiva som fins av en mytisk låt. 

Jakten på ektheten i de svartes musikk leder avsted over tre generasjoner, til tvangsarbeid og utnyttelse i ymse varianter, der den hvite gutten fra vår tid viser seg å være like langt nede på rangstigen som fortidens svarte. 

Personene i de ulike generasjonene glir inn og ut av hverandre slik at vi til slutt får vansker med å holde dem fra hverandre - slik vel meningen er. 

«Hvite tårer» blir omtalt som en bok som heller salt i gamle raseskille-sår i USA. 
Men slik jeg leser den, handler den vel så mye om mennesker med og uten penger og makt. 
I den motsetningen reddes ingen av hudfargen. 
