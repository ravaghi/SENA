Nye Volvo V60 imponerer
BARCELONA: 
Helt siden 60 og 70-tallets Amazon og 140 har Volvo stasjonsvogn vært en del av den norske folkesjela. 
Vi har kjørt nye Volvo V60, en potensiell favoritt, men så var det prisen da ... 

I Norge koster nemlig den billigste utgaven av nye V60 – med en dieselmotor på 150 hester, manuelt gir og relativt lite utstyr – i underkant av 500.000 kroner. 
I Sverige koster den samme bilen 317.000 kroner 

Vi snakker fort om en bil til 600.000 kroner, med vinterhjul, automatgir og et par fristende utstyrspakker. 
Men så er det også en bil i premium-segmentet. 

Og slik føles den også når vi kommer bak rattet i nye V60. 
Setene er de samme gode som vi kjenner fra storebror V90. 
Resten av interiøret er også velkjent: 
Du betjener det meste – inkludert navigasjon, underholdningstjenester, varme og ventilasjon – fra en stor berøringsskjerm midt på dashbordet. 

Overraskende stor 

Bilen er oversiktlig og intuitiv, selv om du fortsatt må ta blikket fra veien for å justere temperaturen i bilen. 
Men det betyr også at dashbordet ellers er nesten uten knapper og brytere, noe som har gitt designerne mulighet til å lage et elegant interiør. 
Infotainmentsystemet Sensus er kompatibelt med Apple CarPlay, Android Auto og 4G. 
Vi finner oss rett og slett svært godt til rette bak rattet i denne bilen. 

Det som overrasker oss mest positivt er den innvendige plassen – spesielt i baksetet. 
Den er større enn i dagens V60, nesten på linje med gamle V70. 
Forklaringen er at akselavstanden er økt, og baksetet flyttet lenger bakover. 
Et lite minus er kanskje at vi sitter relativt lavt i baksetet. 
For barn kan dette gi litt dårligere oversikt. 

Nye V60 er også 13 centimeter lenger enn utgående modell, noe som gir 100 liter mer i bagasjerommet. 

Komfort i toppklasse 

Vår første prøvekjøring foregikk i området rundt Barcelona, i kaldere vær enn det var i deler av Norge midt i mai. 
Vi har kjørt både bensinutgaven T6 med 310 hester og dieselutgaven D4 på 190 med forhjulstrekk. 
At T6 har mer enn nok krefter for bilen er ikke så overraskende. 

På vanlig landeveiskjøring holder faktisk også dieselutgaven mer enn følge, ikke minst takket være et dreiemoment på 400 newtonmeter. 
Sammen med åttetrinns automatgir gir begge kjørefølelse som ikke står noe tilbake for Audi A4, BMW 3-serie eller andre konkurrenter i premium-klassen. 

Det innvendige støynivået er behagelig lavt også på relativt grov asfalt. 
Oppsettet av hjuloppheng og fjæring er i utgangspunktet et svært godt kompromiss mellom komfort og stabilitet på svingete veier. 

I tillegg føles bilen betydelig mer lettkjørt og reagerer kjappere på styreutslag enn noen annen Volvo vi har kjørt de siste to-tre åra. 

De øverste utstyrsmodellene har i tillegg mulighet for valg av fire kjøreprogrammer som styrer både turtallet for girskift, hardheten til demperne og styringen. 
Dermed kan du selv bestemme graden av komfort eller sportslighet. 

Sjokk for ladbare hybrider? 

Det er disse to motorene, pluss lille 
D3 på 150 hester, som vil være tilgjengelig først når bilen kommer til Norge i august. 
D3 blir den billigste med en startpris på rundt 480.000 kroner med manuell girkasse. 
En T6 Momentum starter på rundt 672.000 kroner mens en D4 koster fra 490.000 kroner. 

De to mest spennende utgavene kommer ikke til Norge før ved årsskiftet: 
Det er to ladbare hybriddrivverk, som kombinerer en bensinmotor foran og en elektrisk motor bak. 

T8 Twin Engine på 390 hester kjenner vi fra blant annet storebror V90, mens T6 Twin Engine på 340 hester er helt ny. 
Begge er allerede i salg til henholdsvis 625.000 og 580.000 kroner. 

Men OBS, OBS. 
Denne prisen er beregnet med avgifter ut ifra «gamle» NEDC-tall for CO₂-utslipp. 

Disse ladbare bilene kommer ikke til å bli levert til kunder i Norge før etter nyttår, og da skal avgiftene beregnes etter den nye og strengere WLTP-testen. 
Noen tall for CO₂-utslippet etter denne normen finnes ikke i dag. 
Det betyr at avgiften, og dermed prisen, på disse bilene er ukjent. 

Det eneste vi tror er at den kan bli en god del høyere enn det du skriver under på i kontrakten i dag. 

Enda mer sikkerhet 

I fjor ble storebror Volvo XC60 kåret til den sikreste bilen EuroNCAP noen gang har kollisjonstestet. 
Nye V60 får alt sikkerhetsutstyret fra XC60, pluss litt til. 
Det viktigste er bilens nødbremssystem, som oppdager og bremser automatisk både for fotgjengere, syklister og større dyr. 

I tillegg vil det nå bremse automatisk for biler som kommer over i motgående kjørefelt. 

Pilot Assist-systemet hjelper deg med styring, akselerasjon og bremsing. 
Det vil si at bilen holder konstant avstand til bilen foran og holder bilen midt i kjørebanen på veien med god sidemerking. 

Det tar i tillegg over styringen dersom du er i ferd med å kjøre av veien, men du må fortsatt holde hendene på rattet. 

Varelevering til bilen 

En kul ting med V60 er at den er klargjort for å kunne ta imot bestilte varer fra butikken mens du befinner deg på kontoret. 
Hele operasjonen skjer via en app på telefonen. 
I Norge har ikke Volvo noen samarbeidspartner på slik varelevering for øyeblikket, men det kommer og vil kunne gjøre hverdagen mindre stressende for familien. 

Dersom du ikke ønsker å kjøpe en V60, kan du tegne et Care by Volvo-abonnement på to år på bilen. 

Det vil si at du betaler Volvo en fast pris på rundt 10.500 kroner i måneden. 
Bortsett fra drivstoff er alle kostnader til service, dekk, forsikringer og selve bilen inkludert. 
Etter to år kan du levere tilbake bilen eller bytte til en ny og fortsette abonnementet. 
Care by Volvo tilbys allerede på XC40, men så langt har ikke mer enn 150 norske kunder tegnet et slikt abonnement i stedet for å kjøpe bilen. 

Volvos nye 60-serie kommer også som sedan S60 som skal bygges i USA og en V60 Cross Country. 
Begge kommer til Norge ved årsskiftet. 
