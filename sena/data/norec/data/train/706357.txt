Morbid deppehumor med Jim Carrey
Gummifjeset Jim Carrey dropper de villeste sprellene når han spiller forgudet barne-tv onkel i tragikomisk, personlig krise. 
Men hvor vil han hen? 

Kidding 

Strømmeserie. 
Sesong 1. HBO Nordic. 

Sjanger: 
Dramakomedie. 
Nasjonalitet: USA 2018. 
Serieskaper: David Holstein. 
Regi: Michel Gondry. 
Skuespillere: 
Jim Carrey, Catherine Keener, Frank Langella, Cole Allen, Judy Greer. 
Episoder: 10. 
Premiere: 10. september. 

Jim Carrey, en av 90-tallets største garantister for kassasuksess på kino. 
Flere ganger har han prøvd seg på mer seriøse roller enn de elleville, fysiske rollene i filmer som «Ace Ventura», «The Mask» og «Dum og dummere». 
Best har han lyktes i «The Truman show», «Man in the moon» og «Evig solskinn i et plettfritt sinn». 
Felles for de rollene er tragikomikk. 

I «Kidding» jobber Carrey igjen med Michel Gondry fra «Evig solskinn i et plettfritt sinn». 
Og igjen springer humoren ut av tragedie. 

Hele USAs Mr. Pickles 

Jeff (Jim Carrey) har vært hele USAs Mr. Pickles i over 20 år. 
Det familiedrevne showet er et symbol på lun visdom og godhet for både barn, unge og voksne. 
Men nå sliter Jeff. 
Han har (ufrivillig) flyttet fra kone og sønn, og er på full fart inn i en eksistensiell krise. 
Han insisterer på å lage en Mr. Pickles-episode om døden, noe som opprører sjefen. 
Han er mest opptatt av å bevare Mr. Pickles akkurat som før, og å selge flest mulig tøydokker. 

Jeff har også problemer med å forholde seg til sin kone og sønn. 
Gradvis blir vi gjort kjent med bakgrunnen for den vonde situasjonen han befinner seg i. 

«Kidding» lunter langsomt og litt retningsløst gjennom en kald verden i de første episodene. 
Skal du henge med, må du bli interessert i karakterene. 
Det blir du. 
Gradvis. 
For det er gjennom dem de tragikomiske og ofte helt absurde humorøyeblikkene skjer. 
Sjelden som ha ha, mer innvendig og langvarig he he. 

Fascinerende kynisk 

Og den karakteren som fascinerer aller mest er hans unge sønn Will, fabelaktig godt spilt av Cole Allen. 
Et barn som har opplevd en fryktelig tragedie, men som har en mye mer kynisk tilnærming til den enn faren har. 
Will smiler nesten aldri, men skaper mye stor humor i kontrast til farens godhjertede sjel. 

Først i tredje episode aner man mer om hva som står på spill for familien. 
Fortsetter trenden slik, kan dette bli en riktig så interessant å følge «Kidding» videre. 

Anmeldelsen er basert på de 3 første episodene. 
