I velvalgt drakt
Madcons ferske singel tilbyr funky schwung og frir til den berømmelige dansefoten. 
Les anmeldelsen og hør låten her! 

Det er fristende å tro at den hardtarbeidende hippopduoens nyeste låt er godt inspirert av bølgen som ble forårsaket av Mark Ronsons Uptown Special, fjorårets funkdrevne album. 
Forløperlåten til Madcon, “Don’t Worry”, beveger seg i samme, ehm, lekne landskap, mens "Keep My Cool" fungerer som den frenetiske storebroren. 

Der begge sporene spiller på jovialitet og frir til den berømmelige dansefoten, er Madcons doggfriske tilskudd oppløftende rent musikalsk sammenlignet med sistnevnte spor som har nedslipede kanter og et glattere uttrykk. 

Discotrommer, hornrekke, lystbetonte gitarriff, koselige basslinjer og et potensielt landeplagerefreng - “keep my coooOOOl / ooOOO”: 
Tre minutter lange "Keep My Cool" har ingrediensene som trengs for å kunne varsle hitalarm på julebord og radiobølgene. 
Gutta rapsynger om en digg dame på "Keep My Cool" og da gjelder det, du gjettet riktig, å holde hodet kaldt. 

Selv om et halvgammelt hiphophjerte skulle gjerne skulle hørt mer av Madcon versjon rett-fram-rap, tar duoen et steg vekk fra skamløs popfrieri jamfør Icon-platen. 
På oppkvikkende "Keep My Cool" beholder Oslo-kisene fokus og jobber mot et lydbilde som kler gladguttene bedre. 
Det lover godt for fortsettelsen. 
