Ocean’s 8 kupper verdens mest glamorøse galla
Fem år og åtte måneder i fengsel gir Debbie Ocean nok tid til å taime og tilrettelegge det perfekte kuppet og den snedigste hevnen. 
Spennende blir det aldri, men svært så stilig. 

Ocean's 8 

Sjanger: Action/krim. 
Nasjonalitet: USA 2018. 
Regi: Gary Ross. 
Skuespillere: Sandra Bullock, Cate Blanchett, Mindy Caling, Awkwafina, Dakota Fanning, Anne Hathaway, Sarah Paulson, Rihanna, Helena Bonham Carter. 
Lengde: 
1 time 50 min. 
Aldersgrense: 
Alle. 

Javel. 
I 2016 kom det en nyinnspilling av «Ghostbusters» med bare damer i hovedrollene. 
I år kommer.... 
«Ocean’s 8», med bare damer i hovedrollene. 

Tankene går selvsagt til gutta boys og superkuppene i Ocean’s 11, 12 og 13, ledet an av svindlerskurken Danny Ocean (George Clooney). 
Er dette enda en nyinnspilling for å vise at også kvinner kan etc.? 

Nei. 
Heldigvis har «Ocean’s 8» mye mer å by på enn det, selv om opplegget er friskt lånt fra Steven Soderberghs «originaler». 
At kuppteamet er kvinnelig, er ikke så viktig. 
Men at kuppet foregår på den glamorøse MET-gallaen, der det flommer over av kvinnelige superkjendiser som seg selv i vakre kjoler, gjør filmen vinklet mot et kvinnelig publikum. 
Kult! 

Blakk og hevnlysten 

Soderberg har gitt fra seg registolen, og er bare listet som produsent når Danny Oceans søster Debbie (Sandra Bullock) endelig slipper ut av fengsel. 
Blakk og hevnlysten viser hun raskt at svindlertriks er et karaktertrekk i Ocean-familien. 
Etter å ha sørget for den nødvendige komforten, oppsøker hun sin gamle partner Lou (Cate Blanchett). 
Debbie presenterer henne for kuppet: å knabbe et diamantsmykke verd 150 millioner dollar fra MET-gallaen. 

Med på laget får de en hacker, en lommetyv, en heler, en diamantekspert - og en kjoledesigner. 

En intetanende brikke i komplottet er også filmstjernen Daphne (Anne Hathaway), som skal lede gallaen. 
Måten hun manipuleres på, gir noen av filmens mest kostelige øyeblikk. 

Plottet i «Ocean’s 8» tar aldri skikkelig av. 
Men det filmen mangler av temperatur, tar den igjen i stil. 
Det virker som et bevisst valg heller å imponere oss med snedige og kreative plandetaljer, enn å få oss til å sitte ytterst på stolen. 
Greit nok. 

Person- og rollegalleriet derimot! 
Utsøkt. 
Sandra Bullock og Cate Blanchett har flott kjemi. 
Rihanna er superkul som hacker. 
Helena Bonham Carter er herlig selvironisk som skrullete designer. 
Det samme kan sies om Anne Hathaway som bitchy filmstjerne. 

Dra-te-trynet Hathaway 

Hathaway har fått mye hat de siste årene for dra-te-trynet sitt. 
Nå spiller hun dette trynet helt ut på en måte som helt sikkert kommer til å gi en minus pluss minus er pluss-effekt for henne. 
Herlig! 

«Ocean’s 8» er som en blanda drops-pose, der noen av dropsene ikke er like gode som de andre. 
Den hardeste jobben er styre unna disse underveis, det vil si holde ut gjennom noen omstendelige partier med mye jabb. 
Totalt sett er filmen ukomplisert og passelig moro så lenge det varer. 
Ikke mer. 

Samtidig er det ikke lett å peke på hva som kunne vært gjort annerledes for å gjøre «Oceans 8» til en mer uforglemmelig film. 
Manuset funker, det samme gjør rollebesetningen og stilen. 
Filmen er akkurat det den har ambisjon om å være: smart og lettfordøyelig visuell underholdning. 

Det spenningsdempende ligger rett og slett i selve kuppsjangeren, som har fått trykke på de samme følelses- og spenningsknappene våre litt for mange ganger: 
Olsenbanden. 
Oceans-filmene. 
The Italian job. 
Etc. 
Etc. 
For oss som har levd en stund, altså. 
