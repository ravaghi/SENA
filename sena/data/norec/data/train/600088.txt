Sjarmerende og nostalgisk
De fleste som vokste opp på 70— og 80-tallet har vel et forhold til Gunilla Bergströms bøker om Albert Åberg. 
Mange leser kanskje nå bøkene på nytt sammen med egne barn. 
"Hokus Pokus Albert Åberg" er basert på boken med samme navn, og er den første langfilmen om den pigghårede seksåringen - og den er akkurat like sjarmerende, underholdende og lærerik som bøkene. 

Albert mener han er stor nok til å få en hund nå som han har begynt skolen og snart fyller syv år. 
Men pappa syns fortsatt han er altfor liten til et så stort ansvar. 
Albert går langt og på tvilsomme stier for å oppnå det han ønsker, og på veien møter han blant annet en trollmann, noen slemme barn og en hund. 
Han lærer også mye underveis, som at verken trylling eller løgner løser problemene hans. 

Filmen er regissert av Oscar-vinneren Torill Kove, og det er hennes første langfilm på kino. 
Kove, manusforfatterne og animatørene har klart å beholde følelsen, stemningen og utseende fra bøkene, og det er utrolig å se Albert Åberg og hans univers komme til live som den største selvfølgelighet. 

Filmen byr også på herlige sanger sunget av blant andre Ane Brun og Timbuktu, så ta med hele familien, unge og gamle, og se Albert navigere seg gjennom moralske gråsoner og overvinne sjefspiraten Duste-Signe. 
