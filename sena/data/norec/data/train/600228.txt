Varm og underfundig
Drama/komedie 

USA/Frankrike/Storbritannia 2014 

Regi: 
Israel Horowitz 

Manus: 
Israel Horowitz 

Skuespillere: 
Maggie Smith, Kevin Kline, Kristin Scott Thomas 

Aldersgrense: 
Tillatt for alle 

Egnethet: 
Voksen 

«Min leilighet i Paris» var opprinnelig et skuespill skrevet av manusforfatter og regissør Israel Horowitz. 
Historien handler om Mathias (Kevin Kline) som etter tre skilsmisser og et selvmordsforsøk er helt alene i verden uten en eneste krone på kontoen. 
Fra sin avdøde far har han arvet en leilighet i Paris, og han håper at å selge den vil redde hans økonomiske situasjon. 

Han blir imidlertid svært overrasket da han finner den eldre damen Mathilde (Maggie Smith) boende i leiligheten. 
Og ikke nok med at hun bor der, ifølge fransk lovgivning må han betale henne flere tusen kroner i måneden til hun dør. 
Han har på en måte arvet henne sammen med leiligheten. 

Filmen er varm og rørende, og byr på masse svart og underfundig humor. 
Filmen viser også hvordan de mest tragiske situasjoner kan bringe uventet lykke og åpne nye dører. 
Skuespillerne er midt i blinken for rollene og Paris det perfekte bakteppet. 
Horowitz har valgt å beholde det teatralske i filmversjonen også, og det fungerer stort sett bra. 
Det eneste minuset er at det av og til skaper litt distanse til historien og karakterene, men det passer til filmens visuelle uttrykk og helheten blir god. 

En fin film for det voksne publikummet. 
