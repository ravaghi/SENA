Cikada String Quartet:«Cirrus» 

Musikk av Ore, Bernhardt, Bratlie og BueneFabra 

Nytt og norsk. 
Cecilie Ores verk «Cirrus» har gitt navn til hele denne nye cd-en, som er utgitt av Ny Musikks komponistgruppe i samarbeid med plateselskapet. 
All musikken er skrevet for strykekvartett. 

Grunnideen i Cecilie 
Ores innledende verk er å lage en trilogi basert på den samme, underliggende musikalske ideen. 
Resultatet er et ekspressivt stykke der det veksler mellom pågående flater og lengre linjer før det til slutt bare slutter, og nærmest forsvinner inn i evigheten. 
Så følger Bernhardt, Bratlie og Buene. 

I Bernhardts strykekvartett i tre satser er tonespråket mer lavmælt - han vil prøve å skildre tid på tre forskjellige måter. 
David Bratlie leverer et bredt anlagt verk med et nydelig spenn mellom store flater med små, forstyrrende innslag og det mer voldsomme, og Eivind Buenes verk består av tre satser der han har tatt utgangspunkt i å komprimere større orkestersatser ned i strykekvartettformatet. 
Komponistene spiller på mange uttrykksformer, og Cikada strykekvartett spiller finstilt og nyansert. 
Det skaper en fin plate med musikk av noen av de mest sentrale yngre komponistene våre. 

TORIL SKREDE 
