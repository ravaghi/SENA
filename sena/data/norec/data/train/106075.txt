Lindstrøm & Christabelle:«Real Life Is No Cool» 

(Feedelity/VME) 

Tverr og tøff. 

Tittelen spiller muligens på at Hans-Peter Lindstrøm ikke lever det «virkelige» livet, og det er i hvert fall ikke mye virkelighetsnært ved musikken som signeres av hovedstadens heteste platespinner og klubbmusikkprodusent. 
Mest kjent for intergalaktiske houseproduksjoner, og sist hyllet for sin utrolige 42-minutters versjon av julesvisken «Little Drummer Boy». 
I samarbeid med Christabelle Silje Isabelle Birgitta Sandoo - puh! - har han imidlertid kommet seg mer ned på jorden nå. 
La deg imidlertid ikke forlede til å tro at det er noe ordinært ved «Real Life Is No Cool», utover det faktum at låtene klokker inn på under fem minutter i snitt. 
For i denne mer tradisjonelle båsen sparker Lindstrøm fortsatt hardt i veggene. 
Hans sans for hektende rytmemønstre, skakke synthlyder og provoserende detaljer resulterer i en slags motvillig popmusikk, en disko som bare tidvis vil danse. 
I likhet med mye av de siste årenes klubbmusikk er gjelden til 30 år gamle ideer fra New York tydelig også her. 
Men det handler mer om innfallsvinkler enn om rene tyverier. 
Og det resulterer i rene søtsaker så vel som beske piller med sunn ettersmak. 

ANBEFALTE KJØP: 
«Lovesick», «Let It Happen», «Keep It Up», «Baby Can't Stop», «So Much Fun» 
