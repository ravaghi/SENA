Mestertyver på høye hæler
Stjernegalleriet imponerer, men glamouren fortrenger humoren fra Ocean's mestertyveri. 

FILM: 
Hvis det finnes gentlemantyver her i verden, må deres feminine motstykke være ladytyver. 
Velkledde, elegante, modellvakre og skarpe som barberblad. 
Møt damene i «Ocean's 8». 

Det har seg slik at Danny Ocean, superskurken fra Steven Soderberghs «Ocean's»-trilogi, har en søster med samme genetiske tilbøyeligheter. 
Danny, spilt av George Clooney, er avgått ved døden, men suksessprosjektet må jo videreføres på en måte. 
Så hvorfor ikke lage en spin-off der de slicke herrene er byttet ut med tilsvarende damer? 
Vi skriver jo tross alt 2018; kvinner kan jo bli både statsministere og og hjernekirurger i våre dager. 
Og mestertyver, skal det vise seg. 
En kjent amerikansk politikerkvinne uttalte i sin tid at hun kunne gjøre akkurat det samme som mannlige kolleger - baklengs og på høye hæler. 

Debbie Ocean (Sandra Bullock) er like smart og sjarmerende løgnaktig som hennes mer berømte bror. 
Vi møter henne idet hun er i ferd med å bløffe seg til en prøveløslatelse etter å ha sonet i fem år, åtte måneder og tolv dager. 
Hun lover på tro og ære å bli et vanlig, lovlydig menneske. 
Fengselsmyndighetene får ikke snev av mistanke om at hun har brukt hvert minutt av soningen til å planlegge et kupp som er familiens renommé verdig. 
Ettersom dette er en film med feminint fortegn, er det ikke noe sigardampende kasino som skal robbes; det er tvert imot årets kjendisgala på selveste Metropolitan Museum i New York som er åstedet. 
Designerkjolene står i kø når den aktuelle utstillingen av europeiske kronjuveler skal åpnes. 

Gary Ross, som har overtatt Soderberghs registol, følger det kjente Ocean's-mønsteret og lar Debbie håndplukke talenter til ranet som på en audition. 
Her framstår det ene stjernenavnet etter det andre. 
Cate Blanchett som en rocka Lou, Helena Bonham Carter som en utfrika, nostalgisk kjoledesigner, Rihanna som verdens smarteste hacker, Mindy Kaling som juvelér, Sarah Paulson som storsvindler og den unge komikeren/musikeren med kunstnernavnet Awkwafina som fingernem lommetyv. 
For et team! 

Og her troner Anne Hathaway som selve toppen av kransekaka. 
Hun spiller en nesten hjernedød filmstjerne/toppmodell som er æresgjest på Met-galaen og som skal bære et Cartier-smykke til den ringe verdi av 150 millioner dollar. 
Diamantsmykket kommer med fransktalende voktere og skyhøy forsikringspremie, men like fullt blir det borte idet Hathaways rollefigur krøker seg over toalettet med akutt matforgiftning. 

Her går det unna i svingene. 
Baklengs og på høye hæler. 
En innvending kan være at man aldri riktig rekker å bli kjent med alle rollefigurene, som hver for seg har en fortid som pirrer. 
Som mesterhjernen bak tyveriet, Debbie Ocean, selv sier om dametyvene: 
En «han» blir lagt merke til, en «hun» blir ignorert. 
Vi ønsker å bli ignorert i denne jobben. 

Vel, det er vanskelig å ignorere oppbudet av de mest fantastiske galakjoler. 
På kostymesiden har toppdesignere som Givenchy, Valentino, Dolce & Gabbana og flere vært involvert. 
Kulissene er det heller ikke noe å si på; mesterverkene på museumsveggene glitrer om kapp med diamantene og de hastige sideblikkene til tidenes smarteste ranere. 

Det er en visuelt superlekker filmpakke vi har med å gjøre. 
Stjernegalleriet imponererer. 
Både Anne Hathaway og Helena Bonham Carter vimser i vei og skaper slike innslag av humor som Ocean's-filmene pleier å levere. 
Men her er humoren gått litt på bekostning av glamouren, dessverre. 
