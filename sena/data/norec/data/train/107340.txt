Van Der Graaf Generator «Pawn Hearts»
(Charisma/EMI) 

Et gjenforent Van Der Graaf Generator ga ut et album tidligere i år, «Present». 
Men fortiden deres er enda bedre. 

De tidligere CD-versjonene av VDGG-katalogen var genuint elendige både på lyd- og innpakningssiden. 
Nå er disse platene heldigvis gjenstand for kjærlig ny oppmerksomhet. 

Uredde og eventyrlystne - og uredd og eventyrlysten må du være - bør starte med den relativt gjennomtrengelige «The Least We Could Do Is Wave To Each Other» (1969), og, om de føler seg tøffe, fortsette med denne. 

Laget av et band som på dette tidspunktet etter sigende var fullstendig marinerte i LSD; «Pawn Hearts» er et av de mest grenseløst voldsomme progeposene noensinne, en slags musikalsk marerittekvivalent til «Alice i eventyrland». 
Den 23 minutter lange «A Plague Of Lighthouse Keepers» er noe av det drøyeste som er blitt forsøkt i rockmusikkens navn, toppet av Peter Hammills «Queen's English»-teatrale sang. 
Men det spørs om ikke det innledende «verket», «Lemmings (Including Cog»), er aller best: 
Bruddene i musikken er så sjokkerende uventede at effekten er den bortimot totale uhygge (jeg blir alltid nervøs av det der saksofonriffet cirka midtveis). 

Så om du synes at The Mars Volta blir litt vel «trad», liksom. 
