Gjør krav på kronen
Artist: 
Kaveh 

Plateselskap: 
MER 

Sjanger: 
HIP HOP 

Kaveh har opplevd motgang i år selv om han har blitt dyttet frem med Spellemann-nominasjon, spillejobber på Norges største festivaler og store lovord om en lysende fremtid. 
Til tross for dette har han møtt tomme konsertlokaler, singelfiaskoen «Medisin» og ikke minst den forferdelige OL-låten «The Best of Us». 
Kaveh har derfor mye å bevise og satser alt på sitt debutalbum. 

Allerede under første låt «Sannheten sårer» tar Kaveh et oppgjør med svada-tekstene til flere av dagens rappere. 
«For mange misbruker sitt talerør. 
Jeg er ikke en av dem», spytter han ut til oss. 
Han setter krav på oppmerksomheten din og måler seg selv opp mot selveste Karpe Diem. 
20-åringen fra Oslo har store ambisjoner og leverer. 

Han er ikke redd for å ta opp vanskelige temaer og skildrer sin fars flukt fra hjemlandet i den sterke låten «Aldri komme hjem». 
Doping-presset i hiphop-miljøet er tema i låten «Snufs», men det er ikke bare alvor her. 
Skamløs og med et barnslig glimt i øyet, utlever han seg selv og sin ungdomsforelskelse på låten «Tone Damli». 

Albumet inneholder hele 15 spor, og alle er ikke like sterke som de nevnte, men Kaveh har reist seg og er klar for å ta imot kronen fra det gamle rap-miljøet. 
