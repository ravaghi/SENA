Jumper
God popcorn-underholdning. 

Teleportasjon er ingen nyhet på film, men ”Jumper” er nyskapende ved at det skjer uten hjelp av et mystisk apparat. 
Dette åpner for en actionfylt fantasi med stort potensiale. 

Dessverre synes jeg ikke regissør Doug Liman utnytter mulighetene fullt ut, og filmen gir blaffen i en del logiske spørsmål som det kunne vært interessant å få svar på, men ”Jumper” har blitt en fornøyelig underholdningsfilm som smaker godt med popcorn til! 

Verden rundt 

David (Hayden Christensen), oppdager at han kan teleportere seg selv og rømmer hjemmefra for å leve livet verden rundt. 
Men noen er etter ham. 

Han møter en annen med samme egenskap, nemlig Griffin (Jamie Bell), som lærer ham at såkalte jumpers er fritt vilt for paladins, som har jaktet jumpers siden middelalderen. 
Problemene øker når Davids ungdomsforelskelse Millie (Rachel Bilson) blir dratt inn. 

Oppfinnsom action 

Filmen treffer blink når det gjelder hva man ville gjort om man kunne teleportere seg selv. 
Man ville selvsagt plassert seg i et bankhvelv og tappet det for penger. 
Men ville sett verdens underverker uten å sitte i et eneste fly. 
Og det er nettopp det som skjer i filmen. 

Den leker morsomt med konseptet, og vi får bli med David på en gøyal rundreise. 
Men når moroa plutselig blir en kamp med livet som innsats, blir filmen en lang jakt med oppfinnsomme sekvenser og brukbare spesialeffekter, som kunne vært bedre. 

Anstrengt tøff 

Hayden Christensen er helt ok i en forholdsvis enkel rolle, som kanskje tar historien litt for alvorlig. 
Det er hyggelig å se Jamie Bell i en Hollywood-film med stort budsjett. 
Han er en fin motvekt til Hayden Christensens glattstriglete image. 

De blir til et slags radarpar i filmen, som kunne trengt litt mer humor. 
Når paladin Samuel L. Jackson slår til med de blodseriøse kommentarene sine, høres det nesten litt anstrengt tøft ut. 

Trigger fantasien 

Uten å avsløre for mye, kan jeg si at filmen legger opp til en oppfølger eller to. 
Det kan vi tåle. 
Men da bør teleporteringen gjøres enda kulere, og effektene forbedres. 
Og vi bør få vite mer om årsakene bak kampen mellom jumpers og paladins. 

Men ”Jumper” nummer 1 er en helt grei actionfilm, som trigger fantasien. 
Noen ville kanskje ønske de kunne teleportert seg ut av kinosalen. 
Men jeg ville gjerne teleportert meg inn i lerettet. 
Til Rachel Bilson 
