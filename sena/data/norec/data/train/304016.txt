Perfekte urbanfolklåter med eksepsjonell vokal
Fra hvem? 
En nitten år gammel spjæling. 

ALBUM: 
Det er noe Hemingwaysk over Archy «King Krule» 
Marshall og måten han tilnærmer seg singer/songwriter-gjerningen på. 

Det nitten år gamle britiske musikkfenomenet, den rødhårete spjælingen som sirlig har sluppet emosjonelt perfekte urbanfolk-låter siden han var seksten, lar tilsynelatende bare de viktigste elementene være igjen når han skriver låter. 

Gategentleman 

Først: 
Den eksepsjonelle vokalen, det dype, mørke og erkebritiske gategentlemansbrølet som gjorde ham kjent. 
Så: 
Det sparsommelige akkompagnementet, gitar eller piano. 

Låtene er rasende, dirrende skjeletter, inspirert av engelsk ungdomsopprørstradisjon, noen ganger minner han om Joe Strummer, andre ganger Pete Doherty. 

Elegante tvister 

Men mest likner han ingen, og det er det som gjør det både fascinerende og av og til litt monotont. 

Tilsynelatende. 
Før du lytter en gang til, og oppdager at det er lett å la den overveldende vokalen overskygge både elegante låtskrivertvister og instrumenteringer. 
