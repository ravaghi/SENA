Nokia 6680
Endelig kan du utnytte 3G for fullt. 
Nokias nye 6680 er i butikkene, og er klart den beste UMTS-telefonen du får tak i per i dag  les hvorfor! 

Selv om 6680 rent teknisk ikke er den aller første videotelefonen i Norge (Samsung har blant annet sin Z107), er det den mest komplette 3G-mobilen du får tak i. 
Telefonen følger opp 6630, som ble lansert før jul samtidig som Telenors 3G-nett åpnet. 

6630 var en veldig bra mobiltelefon (les vår test), men manglet doble kameraer som gjorde det mulig å benytte videotelefoni. 
6680 løser dette problemer, og er ellers en forbedret utgave av den eldre modellen på nært sagt alle områder. 

Ikke akkurat stygg 

La oss ta førsteinntrykk først. 
Selv om Nokia 6680 ikke er så umiddelbart stilig som noen andre mobiler på markedet, er det likevel liten tvil om at det er en pen telefon, med et proft utseende og solid følelse. 

Det viktigste elementet på telefonens front er selvfølgelig kameralinsen som vender mot brukeren og er plassert overfor skjermen. 
Det er dette kameraet som brukes til videotelefoni. 
Det andre kameraet, med høyere oppløsning, er plassert på utsiden og brukes på tradisjonell måte, til å knipse bilder av omgivelsene. 
Det beskyttes også av et nedskyvbart lokk. 

Tastaturet er meget behagelig, med store, tydelige knapper som har bra respons. 
Knappene for å besvare og legge på samtalen, gå inn på menyen og utføre andre funksjoner er plassert langs de vanlige tastene. 
På høyre side av telefonen er det av/på-knapp og minnekortplass. 

Telefonen er jo noe stor, men det er forventet med alle den teknologien som ligger på innsiden. 
Vekten er på 135 gram, ganske mye altså, men enhver ekte mann bør kunne klare å ha denne mobilen i lomma. 

Et lite problem med telefonens utforming er at lokket som dekker kameralinsen på baksiden er noe lett å få opp ved en feiltagelse. 

Skjermen skiller seg ikke nevneverdig fra de fleste Symbian-telefonene til Nokia når det gjelder størrelse (oppløsningen er på 176x208 piksler), men støtter 262.000 farger. 
Den er definitivt lyssterk nok for de aller fleste bruksområdene, og fungerer bra også i direkte sollys. 

Ny menystruktur 

Symbian-grensesnittet på telefonen har imidlertid gjennomgått noen meget hyggelige forbedringer. 
På hovedskjermen får vi nå flere snarveier til de mest bruke funksjonene  meldinger, kontakter, kalender, galleri og bildeutskrift. 
En tekstlinje nedenfor ikonene viser om du har noen kalenderoppføringer, noe som minner oss om hovedskjermen på Windows-baserte telefoner. 

Inne i selve menysystemet er ikonene også blitt gruppert sammen mer logisk. 
Mange av de litt mindre brukte funksjonene er nå dyttet sammen i mapper som for eksempel kontor, mine egne eller 
verktøy. 
Funksjoner som galleri, kamera eller Internett har imidlertid egne ikoner. 

Bruken av operativsystemet ellers er identisk med øvrige Symbian-mobiler fra Nokia, og vi synes fremdeles det er et praktisk og brukervennlig system. 
Det er heller ingen større problemer med hastigheten her. 

Som 3G-telefon kan 6680 overføre data med dramatisk høyere hastighet enn det som har vært vanlig i GSM-nettet, og det åpner for funksjoner som mobil-TV og lynrask nedlastning av data  og ikke minst videotelefoni. 
Vi har allerede skrever en del om de tilgjengelige 3G-tjenestene her. 
Videotelefoni har vi imidlertid ikke fått mulighet til å prøve tidligere, så det var veldig spennende. 

Ansikt til ansikt 

Hvis du vil initiere en videosamtale, behøver du bare taste inn et nummer eller velge en kontakt, og trykke på ring-valget i menyen. 
Du får da mulighet å velge mellom vanlig taleoppringning eller videosamtale. 
Når du mottar en videosamtale får du først forespørsel om du faktisk vil svare med bilde. 
Om du ikke føler for å vise ansiktet ditt, kan samtalen gå over i vanlig stemmemodus. 

Vi prøvde videotelefoni mot en annen 6680-telefon. 
Og ja, det fungerer helt fint! 
Riktignok er bildet veldig kornete og har synlig etterslep når den du snakker med rører på seg, men ansiktstrekkene er likevel godt synlige. 
Det er uten tvil en morsom funksjon som fungerer tilfredsstillende, men vi vet ikke hvorvidt vi ville brukt det i praksis. 
Om ikke annet er det alt for få slike telefoner tilgjengelige, men vi håper på en større spredning i en ikke alt for fjern fremtid. 

Kameraet som brukes i videotelefoni har VGA-oppløsning, og kan også brukes til å ta vanlige selvportrettbilder med ganske dårlig kvalitet. 
Når du skyver ned lokket på baksiden aktiveres det ordentlige megapikselkameraet som tar bilder med kvalitet tilsvarende de andre megapikselmobilene fra Nokia. 
Altså, fine og skarpe bilder og blant de beste du får tatt med mobiltelefoner i dag. 
Men som vi har sagt flere ganger, de kan ikke måle seg med et ordentlig digitalkamera. 
Telefonens kamera har for øvrig en kraftig blitz, som lyser fint opp mørke omgivelser. 

Når det gjelder 3G-funksjonalitet ellers, gjør jo 6680 det samme som 6630. 
Vi surfet på Internett, både WAP-sider og vanlige HTML-sider, og det går raskt unna. 
HTML-sidene blir naturligvis vanskelige å lese på grunn av den relativt lille skjermen, men nettsider tilpasset mobilskjermer, mobil-TV og andre 3G-funksjoner fungerer som en drøm. 

Superfunksjonell 

Utover støtte for 3G og videotelefoni er 6680 også fullt utstyrt på andre områder. 
Det er støtte for EDGE, som sørger for relativt rask dataoverføring også utenfor UMTS-dekningen. 
Det er selvsagt plass til Bluetooth, minnekort (RS-MMC), mediespiller, e-post-støtte, og mulighet for å lese Word- Excel-, Powerpoint- og PDF-dokumenter. 
Telefonen har bare 10 MB minne innebygd, men et 64 MB minnekort følger med i pakken. 
Alt i alt er 6680 en fullt utstyrt, proff toppmobil, som virkelig er stappet med siste teknologi. 
Det er lite som mangler her, hadde vi vært veldig kresne kunne vi ønsket WLAN-støtte, men det kan vi godt vente med. 

Det er med andre ord liten tvil om at Nokia har laget en av de beste smarttelefonene på markedet akkurat nå, såfremt du ikke er ute etter en telefon utstyrt med trykkfølsom skjerm. 
6680 har virkelig det aller meste til å passe de fleste behov, og fungerer glimrende med Telenors 3G-nett. 
Det er Nokias beste telefon på en stund og vår anbefaling til alle som har lyst å kaste seg på 3G-bølgen. 
