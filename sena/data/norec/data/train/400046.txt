Forfriskende Asterix
Endelig en vellykket adaptasjon av et høyt elsket fransk tegneserie-ikon. 

Det har vært mange forsøk på å feste Asterix og gallerne til filmlerretet, men få har lykkes. 
Lavmål ble nådd med de to foregående live actionfilmene der en svært dvask Gérard Depardieu ble symbolet på sviket mot Asterix sine høyt skattede skapere, Uderzo og Goscinny. 

Derfor ble denne filmen en befriende opplevelse. 
Ikke bare har filmskaperne Alexandre Astier og Louis Clichy beholdt grunntonen og streken fra originalen, men de har gitt den en moderne og forfriskende visuell innpakning. 

Asterix: 
Byplanleggeren ble utgitt i 1971 og inneholder alle de elementene som har gjort tegneserien så populær. 
Igjen er den tapre gallerlandsbyen utsatt for et anslag fra romerne, anført av Julius Cæsar, men denne gangen er fremgangsmåten uvanlig listig. 
Cæsar anvender ikke rå makt, men lokker gallerne med nye boliger i sitt nye bykompleks, Urbania, som består av massive høyhus rundt landsbyen. 

Satiren er intakt 

Dette er Asterix for en ny generasjon barn der slapstickhumoren går litt på bekostning av det verbale viddet. 
Noen voksne som husker tegneserien vil kanskje savne den lekne omgangen med sitater på latin, men heldigvis er satiren intakt. 

Gallernes flørt med markedsliberalisme og turisme er strålende komikk og Cæsars selvbilde får som alltid en bitende behandling. 

Selv lo jeg mest av slavene som protesterer mot vilkårene under arbeidet med å bygge Urbania, for så å ende opp i en filosofisk diskusjon om hva frihet egentlig er for noe. 
Det måtte selvsagt en fransk animasjonsfilm til for at vi skulle få oppleve det. 

Det jeg savner mest er personlighetene til hver enkelt særing i gallerlandsbyen. 
Vi får rett og slett ikke nok tid sammen med dem til å yte det originale rollegalleriet rettferdighet. 
Men jeg tror likevel at Uderzo og Goscinny (hvorav førstnevnte er i live) vil kunne gi filmen godkjent stempel. 
