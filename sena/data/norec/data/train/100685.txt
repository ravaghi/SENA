Mørkt på kino!
Regi: 
Frank Oz. 
England. 
Fra 11 år. 

Da undertegnede så den, gikk strømmen i kinosalen. 
Denne komedien er under alle omstendigheter sort. 
STJERNER: 
Matthew MacFayden, Keeley Hawes, Andy Nyman HANDLER OM: 
En begravelse der «Murphys lov» slår inn for alvor, og alt som kan gå galt, går galt. 
DOM: 
Bra fyr, Frank Oz. 
Han var, etter Jim Henson, hovedansvarlig for å ha brakt verden den fantastiske TV-serien «The Muppet Show» og tilliggende filmherligheter, og Hollywood-CVen hans som regissør av «konvensjonelle» filmer er ujevn, men så godt som fri fra pinligheter. 

Med «Stor oppstandelse» er han tilbake i fødelandet England igjen. 
Med noe som umiddelbart føles som en oppdatering av forne tiders kyniske «Ealing-komedier» - sjangeren hvis 1940- og 50-tallsgullalder ga verden «The Ladykillers» (1955), Alec Guinness og mye annet fint. 

Han setter mer eller mindre moderne «sjokkingredienser» som homofil sex med dverger og LSD-tripping inn en grunnleggende sett veldig tradisjonell farseramme, og gir seg ikke før en av karakterene har fått bæsj i ansiktet. 
Beundringsverdige greier, som du skjønner, men som forviklingskomedier flest blir «Stor oppstandelse» mer enn smule anmasende, trass i sitt mørke «helvete er andre mennesker»-anliggende. 
Hovedinnsigelsen er noe såpass alvorlig som at jeg ikke lo. 
Og du kjenner jo meg, jeg ler av det meste. 
MORTEN STÅLE NILSEN 
