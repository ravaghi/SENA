«Castle Rock» er uhyggelig og gåtefull
Denne serien er en gave til Stephen King-fansen. 

Selv om det er dødt, betyr det ikke nødvendigvis at det forblir dødt. 
Det er det første du lærer i Stephen Kings univers. 
Castle Rock er den oppdiktede byen i Maine hvor mange av den populære skrekkforfatterens romaner foregår. 
I Castle Rock skjer det så mye skummelt at man kan begynne å lure på om byen står på toppen av portalene til helvete. 

Byen nevnes for første gang i The Dead Zone (1979). 
Tidlig i Castle Rock henvises det til blant annet klassikeren Cujo, og sentralt i serien står det ruvende Shawshank-fengslet. 

Det skjer med andre ord mye skummelt og mystisk i Maine, så det var nok bare et tidsspørsmål før noen så sitt snitt til å bygge en TV-serie rundt byen. 
Sam Shaw og Dustin Thomason har tatt utgangspunkt i Kings noveller og karakterer og vevd det sammen til en helhetlig historie. 
Resultatet er skummelt og fascinerende. 

Det nifse under overflaten 

Det kan være fristende å sammenligne Castle Rock med Stranger Things, men det vil være feil. 
Det er jo strengt tatt sistnevnte som har latt seg inspirere av blant annet Kings grøssende uhygge. 
Et av hans varemerker er jo nettopp alt det uhyggelige og nifse som skjuler seg under overflaten i en liten amerikansk småby. 

Serien starter dramatisk. 
Sjefen for fengslet tar sitt eget liv, og som en konsekvensen av det finner fengselsvokterne en ung gutt som sitter innelåst i et bur dypt under fengslet. 
Han er blek, han spiser ikke, han sier lite, og han spilles uutgrunnelig av Bill Skarsgård, som nettopp skremte oss i King-filmen It. 

Det eneste han gjør, er å be om å få snakke med Henry Deaver (André Holland). 
Henry er en forsvarsadvokat oppvokst hos adoptivforeldre i Castle Rock, med en mystisk forsvinning og en død adoptivfar på rullebladet. 

Gode karakterer 

Det er starten på en historie som spenner vidt, og etter hvert som Henry begynner å grave, viser det seg raskt at byen skjuler både mørke kjellere og mørke sjeler. 
Som en av karakterene så fint sier det: 
Ondskap gir seg aldri. 

Selv om vi forbinder King med gysende skrekk, er han også en mesterlig karaktertegner. 
Persongalleriet i serien er dens absolutte styrke. 
Fra Henry selv via hans demente adoptivmor til den gamle politisjefen og den rare megleren med store planer for byen. 
Du fascineres av mystikken, men også av personlighetene du møter underveis. 

Etter tre episoder vil du vite mer om hva som foregår i den falleferdige småbyen hvor alt er tegnet i deprimerende gråtoner. 

Strålende skuespill 

Serieskaperne Sam Shaw og Dustin Thomason har også gjort noen virkelig gode skuespillervalg. 
Det å la Sissy Spacek spille Henrys mor er genialt. 
Hennes ikoniske rolletolkning gjør Carrie (1976) til en av de beste Stephen King-filmatiseringene. 

Melanie Lynskey får briljere i rollen som megleren som bærer på en mørk hemmelighet. 
André Holland i hovedrollen, som mange nok husker fra Oscarvinneren Moonlight, har styrke og nyanser i spillet som bærer historien. 

Castle Rock bygger videre på den klassiske grøsser-arven fra Stephen King. 
Atmosfæren er uhyggelig, nifs og ikke for de lettskremte. 
Bare i løpet av de tre første episodene måtte denne anmelderen trekke beina opp i sofaen. 
Jeg må innrømme at jeg tenkte det er godt det er lyst ute! 
