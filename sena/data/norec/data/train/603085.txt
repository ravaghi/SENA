Filmanmeldelse:Grensen 

Den svenske filmen "Grensen" er ganske ubehagelig og veldig rørende. 

Det finnes ingen annen måte å si det på: 
Tina (spilt av Eva Melander) er annerledes. 
Hun har grove, nesten dyriske trekk, virker mer avslappet sammen med elg og rev enn med mennesker og kan lukte om folk er redde eller prøver å skjule noe. 
Det siste kommer godt med i jobben hennes som tollbetjent. 

To hendelser skal snu opp-ned på Tinas liv. 
Først blir hun involvert i etterforskningen av en alvorlig kriminalsak, så treffer hun en mann som deler hennes små og store særegenheter. 

Denne vanskelig klassifiserbare historien kunne ikke ha vært skrevet av andre enn den svenske forfatteren John Ajvide Lindqvist. 
Akkurat som filmatiseringen av hans "La den rette komme inn" (2008), utspiller "Grensen" seg i en virkelighet hvor det hverdagslige og lett gjenkjennelige når som helst kan flyte over i noe overnaturlig og smått bisart. 
Og nok en gang skildrer han utenforskap på ømmest tenkelige vis. 

At visse sekvenser kan få noen og en hver til å holde seg for øynene – samleiet midtveis tar for eksempel noen mildt sagt uventede vendinger – svekker på ingen måte den følelsesmessige slagkraften til en unik film med et stort hjerte. 
