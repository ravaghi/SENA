Great Lake Swimmers - «Lost Channels»
Magisk skjegge-indie. 

Det formelig hagler ut band av denne typen; amerikanske og kanadiske folkrockere med indiehatt, et romantisk forhold til skogen, skjønne melodier og døsige koringer. 
Ikke alle kan få den samme oppmerksomheten, og Great Lake Swimmers har så langt ikke fått helt som fortjent. 

Synd, for deres fjerde album har mange av de pastorale kvalitetene som kjennetegner Fleet Foxes, Band Of Horses og ikke minst de nevnte gruppers viktige forgjengere, My Morning Jacket. 
Hiv på litt Uncle Tupelo og R.E.M. i sine mest innbydende akustiske perioder, og vi sitter her med en skryteliste som ser litt usannsynlig ut på papiret, men som låter tilsvarende super i praksis. 

Man kan innvende at Great Lake Swimmers ikke har en kanin å dra opp av hatten som er deres og deres alene, men «Lost Channels» er så melodisterk og flott at problemet skyves resolutt til side. 

ANBEFALTE KJØP: 
«Palmistry», «Pulling On A Line», «She Comes To Me In Dreams», «Still», «River's Edge» 
