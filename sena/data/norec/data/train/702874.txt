Svecks elendighet
I valget mellom barnedrap og kvinnemishandling valgte jeg å se det siste. 

Den svenske etterforskeren Martin Beck befinner seg alltid i et så deprimerende psyko-politisk landskap at julenissen antakelig er pedofil dyremishandler og jomfru Maria narkoman sexslave eller kraftverkdirektør i Gamla Stan. 

Svenskene er imidlertid gode på tungsinn, og man blir på en måte litt avhengig av Martins eventyrlige reiser i underverdenen. 

I «Ekstrem tilstand» leter han etter en mishandlet kvinne som etterlot seg lik, samtidig med at Gunvald oppdager at søstera blir slått av ektemannen. 
Gunvald tar ikke lett på ting, og man gleder seg til at det kompromissløse mannfolket Mikael Persbrandt skal ta svinet. 
Følg med. 
Det finnes ikke ett oppmuntrende øyeblikk. 
