Sjefen for de gode tider
Good Time Charlie fortsetter sin fengende sjangerlek. 

ALBUM: 
Good Time Charlie (GTC) har maktet å skape sin egen sound basert på 50- og 60-talls soul, rhythm'n'blues og garagerock, men så har de da også holdt på med dette i snart 30 år. 

Gitarplate 
Det vil si, vokalist, munnspiller og ordsmed Arle Hjelmeland er eneste medlem som er igjen fra starten, mens gitarist og melodisnekker Steinar Karlsen har holdt fortet i ganske mange år. 

Han har også brukt tida mellom platene til å spille inn et tøft gitaralbum, «Ulydium», som kom i februar. 

Nye medlemmer er bassist Morten Skaget (TNT/Vagabond/Sambandet) og trommis Einar Olsson, som har spilt med de fleste i Bergens rockeliv — fra Matias Tellez til Sgt. 
Petter, Casiokids og Kakkmaddafakka . 

Super-dupert Albumdebuten til GTC kom først i 1995, og siden er det blitt tre album før «Garage-A-Go-Go» nå er første «livstegn» på tre år. 
Som sist har bandet vært i Duper studio i Bergen, der Yngve L. 
Sætre styrer knottene med fast og lekende hånd. 

Han bidrar også med spennende knotteskruing i form av synther og perkusjon — effekter som spriter opp lydbildet til GTC. 
Det beste og mest lekne eksempelet er «Red Lights». 

Åpningen «Net-Zombie» er litt kantete og anmassende, men med toeren «High-Jiver» er tonen satt. 
«News For You» er et godt eksempel på det som nå må kalles autentisk GTC-musikk, før «Cold Shivers», en genial smyger av en låt med Mari Persen på fele og Matias Monsen på cello (i hans arrangement) som får håret til å reise seg (tittelen ljuger ikke) dundrer inn som en albumfavoritt. 

Derfra surfer GTC inn på den ene sterke låten etter den andre og pur spille- og formidlingsglede, sjøl om jeg savner nettopp Karlsens surf-innslag fra de foregående to albumene. 
Det er fint lite shuffle også, til gjengjeld er det mulig å spore litt psykedelia mellom sjangerleken på «Garage-A-Go-Go». 
Et annet høydepunkt på tampen er kule «Ditch Diggin'». 

Som vanlig er det nesten umulig å stå stille. 
En typisk high-jiver, dette! 
