Gjensyn med kultklassiker
Rytmeactionspillet «Rez» er nå pusset opp med HD-grafikk. 
Og for et fantastisk gjensyn det har blitt! 

I 2001 fødte den japanske stjernedesigneren Tetsuya Mizuguchi rytmespillet «Rez» på Playstation 2 og Dreamcast. 
Det ble genierklært av kritikere, og ignorert av spillere. 

Ja, bortsett fra Game Girl Advance, naturligvis, som i 2002 stod for tidenes kanskje beste (og i alle fall heteste) omtale av et spill. 

Nå har «Rez» fått flunkende ny HD-grafikk og forhåpentligvis et utvidet publikum på Xbox Live Arcade. 
For det er virkelig snakk om en av spillhistoriens store klassikere dette her. 

Du befinner deg i en verden som har blitt fullstendig avhengig av den kunstige intelligensen Eden. 
Og når hun blir klar over sin egen eksistens, går hun inn i en dyp depresjon. 

Immunforsvaret hennes brytes ned, og systemet blottlegges for virus og korrupte data. 
Det er der du kommer inn i bildet. 

Du styrer en svevende figur inn i Eden for å skyte ned datavirus, fange låst informasjon som flyter rundt i denne cyberverdenen og gjøre runddans med til sammen fem ekstra store og tøffe boss-virus. 

Alle de fem brettene består av lettere psykedeliske farger og fiender som lever i symbiose med hver sin elektronicalåt fra DJene Coldcut, Adam Freeland, Joujouka, Ken Ishii and Keiichi Sugiyama. 
Når du skyter og treffer, bidrar du med bass og rytmer. 

Musikken som skapes, vektorverdenen som farer forbi, den intense konsentrasjonen for å skyte ned virus og rytmen som umiddelbart setter seg i kroppen din skaper en suggerende, ekstremt avhengighetsskapende og hypnotisk spillopplevelse. 

«Trance vibrator»-dingsen fra originalen følger riktignok ikke med, men det bør nevnes at du kan koble til inntil tre ekstra håndkontrollere og plassere disse på strategiske punkter på kroppen (din egen eller andres) for en vibrerende, kremt, utvidelse av spillopplevelsen... 

«Rez» er både svært underholdende som spill og uhyre interessant som et interaktivt, musikalsk eksperiment. 

Det er et spill som sannsynligvis ikke vil bli trykket til samtidens actiontørste bryst - selv ikke i HD-drakt. 

Men jeg føler meg rimelig sikker på at den tilbakeskuende fremtiden vil regne «Rez» som et av spillhistoriens mest spennende og evigunge spill. 

Og det har faktisk allerede rukket å være et åpenbart referansepunkt hos en ny og spennende generasjon musikkspill - som «Riff: Everyday Shooter», «Synaesthete» og «Audiosurf». 
Definitivt verdt en titt - og lytt - de også. 

PS: 
«Rez HD» selges på onlinetjenesten Xbox Live Arcade på Xbox 360 for 800 Microsoft-poeng. 
Hele originalspillet fra 2001 samt et eget «turistmodus» er også inkludert i prisen. 

Se videoanmeldelse av Xbox Live Arcade-spillet Rez HD. 
