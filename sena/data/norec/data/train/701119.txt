Ut og stjele hest, liksom
Trigger er en vill og vakker spranghest som må reddes fra sin kyniske, pengegriske eier. 

Alise (11) (Ann Kristin Sømme) og morfaren Lasse (Sven Wollter) gjør alt de kan, og mer til. 

For Alise er en selvoppnevnt pyse som lyger til vennene som sine hesteferdigheter. 
Mens morfar Lasse er blitt en gammel mann siden hans egen elskede hest døde. 
Nå skranter helsen, han har måttet flytte fra gården sin. 
Nå venter gamlehjemmet i Oslo-drabantbyen. 

Men «Trigger» er ikke noen film utelukkende for hestegale jenter. 
Den er også et spennende, actionfylt drama, en intens kamp mellom det gode og det onde, en film om løgn og sannhet, om familieliv på tvers av generasjoner og om å utfordre egne grenser. 

Men «Trigger» vil være altfor mye. 
Engasjerende og spennende for hele familien, liksom. 
Hverdagsrealisme og eventyr. 
Den kalde virkeligheten og den varme dyresentimentaliteten. 
Side om side, uten logikk. 
Først går heltene våre på så mange smeller at en blir matt av å se på, så løser alt seg på eventyrlig og ulogisk vis. 

Ingrediensene blir stående og sprike for seg selv, de drukner hverandre istedenfor å blandes til et større hele. 
Noe som både forvirrer og ødelegger totalopplevelsen. 

Synd, for både tema, miljøskildring og skuespillerprestasjonene lover så mye mer. 
