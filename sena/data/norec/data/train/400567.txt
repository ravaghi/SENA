En klassisk, men ærlig skive om kjærlighetsbrudd fra Maria Mena
Mena er trygg nok til å levere et godt produkt, og fremstiller bruddet på en variert og selvbevisst måte, mener vår anmelder. 

Maria Mena kan skryte av å ha hatt en ganske så jevn karriere. 
Hun bygger stadig videre på det samme musikalske uttrykket, og hun har som regel fått god mottagelse fra både publikum og kritikere. 
Denne gangen er det snakk om en klassisk bruddskive, noe som øyeblikkelig setter i gang en varsellampe i hjernen min. 
Men Mena er trygg nok til å levere et godt produkt, og fremstiller bruddet på en variert og selvbevisst måte. 

Det hele begynner med låten «Good god», som kan sies å sette stemningen for albumet. 
Selvkritisk, personlig og musikalsk nedstrippet. 
Vokalen får alt fokus, backet opp av en enkel beat og en myk synth, ikke ulik et kirkeorgel. 
Et stort kor bidrar med å trekke refrengene opp på et høyere nivå – lydbildet matcher slik sett den religiøse teksten. 

Aftenposten har kåret årets beste låter. 
Hvilke tror du de er? 

Et følsomt prosjekt 

Dette er et veldig følsomt prosjekt, både i innhold og uttrykk, preget av lavmælt ærlighet. 
Vi får et relativt dypt innsyn i Menas psykologi, som her representeres av en sår stemme, til tider redusert til et hvisk. 
Hun viser en god bruk av dynamikk, og utnytter et spekter som går fra en dempet, nærmest minimal vokal, til mer kraftfulle divatoner. 
Enkelte vokalfraseringer og melodier later til å gjentas på tvers av låter, noe som er med på å binde materialet sammen og skape en større narrativ. 

Kanskje verdens største popband har kommet med ny plate: 

Interessante metatema om brudd 

Et høydepunkt er «Good and bad», som omhandler hvordan to parter i et forhold begge bærer skyld ved et brudd. 
Mena later til å peke på hvordan hun selv får eksponering for sin versjon av bruddet, mens den andre personen forblir taus. 
Det blir et interessant metatema på et album som nettopp omhandler Menas versjon. 
Ikke minst er det en fengende låt, med grandiose strykere og en noe livligere tone. 

Vi har kåret tidenes beste juleplater. 
Er du enig i utvalget? 

Lang erfaring gir god lyd 

Popsangerinnen later til å ha funnet seg til rette i uttrykket sitt. 
Hun opererer stort sett i det samme musikalske landskapet gjennom hele albumet, en sound hun har perfeksjonert gjennom flere års erfaring, men som hun fremdeles er i stand til å gjøre nye vrier på. 
Hun fornyer uten å strengt tatt endre. 
Bruken av enkle, elektroniske trommebeats og fremhevelse av bassfrekvenser liver opp lydbildet, og sørger for at det ikke blir en for flat lytteropplevelse. 

Dette kan være årets beste juleplate: 

Et repetitivt materiale 

De to siste låtene later til å representere en slags avslutning på bruddproblematikken. 
«You deserve better» virker triumferende, og tar et oppgjør med noen av de selvkritiske nykkene. 
Avsluttende «Growing pains» er en rolig pianoballade med sparsommelige innslag av cello, og fungerer som en slags oppsummering av platens lyriske innhold; alt blir bedre når smertene får tid til å lindres. 

Materialet kan bli litt repetitivt i lengden, uten at det er et direkte tegn på dårlig håndverk. 
Det er heller slik at Mena her representerer en avgrenset tematikk som symboliseres av et enhetlig uttrykk. 
Nå er det heller ikke slik at musikken er helt ensformig – den er fylt av variasjoner over en grunnleggende stil. 
Musikalsk er ikke dette det sterkeste hun har gjort, men tekst og tema treffer godt, og kan kanskje fungere som et slags speil for lyttere med lignende opplevelser. 

Se Aftenposten Kultur baksnakke kulturlivet i nytt program: 

Trenger du TV-tips? 
Her er ti serier du bør få med deg i høst: 
