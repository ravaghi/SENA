TEST:LifeProof fre for iPhone 5 

Dekselet som lover å gjøre mobilen din vanntett og støtsikker. 
Det måtte prøves. 

Selv om vann og støt er er en dårlig kombinasjon for alle smartmobiler, kan du være trygg på én ting: 

Før eller siden deiser mobilen din i bakken, og da er det kun flaks eller uflaks som avgjør om mobilen overlever. 

Dette har selvsagt tilbehørsprodusentene fått med seg, og de aller fleste mobileiere bruker i dag en eller annen form for mobildeksel. 
Dagens testeksemplar er altså ikke alene, men den skryter av å være tøffere enn mange av konkurrentene. 

Tåler vann og støt 

Ifølge produsentens skrytebrosjyre skal: 

Dekselet gjøre mobilen vanntett ned til 2 meter i opp til 30 minutter. 
Den vil med andre ord også holde snø, fukt og støvpartikler ute, og tilfredsstiller IP-68-standarden.Dekselet skal også sørge for at mobilen tåler fall fra 2 meter. 
(Her tilfredsstiller den militærstandarden US Military Standard MIL-STD 810F-516) 

Vær nøye! 

Selve dekselet er todelt, med en bak- og frampart, som så kneppes sammen rundt mobilen, og her gjelder det naturlig nok å være nøye om du vil at mobilen skal overleve. 
Når dette er gjort, må du sjekke at hodetelefonbeskyttelsen er skrudd fast, og at ladeporten lukket. 

Produsenten oppfordrer forøvrig til å gjennomføre en vanntest med et tomt deksel i en hel time, altså før du legger mobilen på plass. 
Vi smilte litt overbærende av det på forhånd, men fant raskt ut at det var en god idé. 

Vår vanntest avslørte nemlig at vi hadde slurvet med kneppingen. 
Hadde mobilen vært på plass ville den garantert blitt ødelagt. 

Med andre ord: 
En nyttig påminnelse. 

Her overlever iPhonen vanntesten! 

You need a browser that can handle Iframes to be able to view this page. 

Som du ser i videoen fungerte dekselet til slutt slik det skulle, men det hjelper jo lite med god beskyttelse om brukeropplevelsen av mobilen blir ødelagt. 

Det var heldigvis ikke tilfelle: 

Betjeningen av skjermen fungerer bra med dekselet på plass, og alle tastene og hovedknappen på iPhonen virker som før. 

Lading skjer ganske enkelt ved at du vipper ut dekselet nedenfor, og stikker ladekabelen inn. 

To ting bør du likevel merke deg: 

Uformingen av dekselet gjør nemlig at du ikke kan dokke mobilen mens dekselet er på. 
Det kan være en stort minus for noen. 

Skal du høre på musikk via hodetelefonutgangen, må du også bruke overgangskabelen som følger med. 
Som nevnt skrus den fast i dekselet og sitter dermed svært godt fast. 
Når den ikke er i bruk, må du imidlertid sette på plass en av de to medfølgende proppene, og akkurat dette synes vi er litt tungvint. 

I løpet av vår testperiode har vi for eksempel rukket å glemme overgangskabelen hjemme flere ganger, og da blir det rett og slett ikke noe musikk selv om du har med hodeklokkene. 
Vi gleder oss heller ikke til den gangen vi klarer å rote bort proppene, men trøsten her er at det er mulig å feste den ene proppen på selve overgangskabelen. 

Konklusjon 

Poenget med dette dekselet er ikke at du skal kunne kaste mobilen i veggen, eller dynke den i hver søledam du finner. 
Det vil aldri gå bra. 

I stedet skal det redde mobilen din den ene gangen du kløner det til. 
Enten det nå er ved å miste den på et hardt underlag eller i det våte element, og akkurat der mener vi den gjør en god jobb. 

Er du redd for å ødelegge mobilen din kan altså dette være noe for deg. 

Lifeproof 
Frē for iPhone 5/5s/SE 
