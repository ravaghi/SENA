Godlynt og overlesset
Historie á la Hollywood 

DOM: 
Den første filmen var noe av en «sleeper»; en ganske gammeldags søndagsmatinéaktig sak som ingen forventet seg så mye av. 
Men som åpenbart traff noen strenger i et land, USA, som har et overmåte sentimentalt forhold til sin egen korte historie (Abraham Lincoln er en sentral figur i denne nye filmen, i hans jubileumsår). 
I god amerikansk tradisjon må det selvsagt pøses på med mer av alt i denne andre installasjonen. 
Morsomhetene er således forflyttet til The Smithsonian i Washington D.C., USAs «nasjonale hukommelse» - et av verdens mest omfattende museer. 
I like god amerikansk tradisjon tar man seg også en rekke friheter: 
Verken Edward Hoppers «Nighthawks» eller Grant Woods «American Gothic» - begge sentrale i en del av filmen - henger i The Smithsonian. 
De befinner seg på The Art Institute Of Chicago. 
Slikt flisespikkeri betyr neppe mye for Påsan og Påsaninnen, hvis «medfødte» interesse for historie og «vitenskap» ideelt sett skal vekkes til live av denne noe anmasende og overlessede eventyrskrønen. 
Ikke for det, «Natt på museet 2» er ikke noe mer rørete enn for eksempel «voksenfilmen» «Engler og demoner». 
Ben Stiller er en blek helt i hovedrollen, men blir hjulpet av et godt lag bifigurer og Amy Adams som en søt og kjærlighetssyk Amelia Earhart (som hun spiller som var hun Katharine Hepburn). 
De voksne vil slite med så vel «humoren» som den hysteriske fornøyelsesparkatmosfæren. 
Men faktum er at «Natt på museet 2» er en bittelittegrann bedre film enn forgjengeren. 
MORTEN STÅLE NILSEN 
