Har kanskje lagd årets beste norske rockelåt
El Cuero blir bedre og bedre, men har litt å gå på på tekstsiden. 

ALBUM: 
El Cuero fra Kristiansund har ennå ikke nådd et stort publikum, til tross for en ikke ubetydelig hype — ikke minst for forrykende liveshow. 

På album nummer tre har de en sjøltillit og et attack som om de skulle vært stadionrockere, men de er ikke helt der ennå. 

Best til nå Likevel, «From Mountains To Sand» er definitivt El Cueros beste og råeste album. 
Som sist er Lars Håvard Haugen produsent, og musikalsk befinner bandet seg et sted mellom hans Hellbillies, eller snarere brødrene Haugens The Band-orienterte hobbyprosjekt The Respatexans, sørstatsrock og americana. 

Sterk åpning Den groovy åpningslåten «No Seats At The Fillmore» er det beste de har gjort noen gang, en insisterende og catchy gave til enhver musikkelsker, på grensa til reinspikka pop og med tøff koring. 
Kanskje en av årets tøffeste norske rockelåter. 

Den glir rett over i den neddempede radiosingelen «Footprints», mens «Yellow Moon» er noe midt imellom — noe R.E.M. kunne gjort på en av sine tidligere plater (Brynjar Takle Ohrs stemme og frasering likner ikke så rent lite på Michael Stipes), med flott strykearrangement av Lise Voldsdal Sørensen. 

En fantastisk åpning, dette. 

Trygge løsninger 
Men — så er det som om litt av futten går ut av bandet på noen spor. 
Her lander de på trygge løsninger som visker bort det særpreget man aner konturene av på den sterke innledningen — før bredt anlagte «A New Morning», fengende «When It's Over» og en søt, pianodrevet oppsummering av et samliv på godt og vondt, «Still Be Your Man», retter opp igjen noe av dette inntrykket. 

Musikalsk er derfor dette den beste plata El Cuero har lagd. 

Haken ved prosjektet er at ordsmed Ohr tekstmessig henfaller til enkle klisjeer i låter som «I'm On My Way», «Stay With Me (One More Night)» og «Did I Know You» — sistnevnte med myk vokal av «sjefkorist» Kim Fairchild. 
