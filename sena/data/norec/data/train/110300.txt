Film:Mer hval, takk! 

Mer hval og mindre menneske - det hadde løftet denne fascinerende historien fra Alaskas isøde ut av kjølige klisjéer og inn i varmen. 

For historien er sterk i seg selv, og sier mye om hvilke mekanismer som kan få en hel verden til å gå av hengslene for noen hvalers skyld. 

Vinteren 1988 skapte tre kaliforniske gråhvaler; en hun, en han og deres babyhval, overskrifter verden rundt. 
De satt fast i isen i nærheten av Barrow i Alaska. 
Det var kun dager igjen før deres lille vannhull ville fryse. 

Men når alle gode krefter - og de ikke fullt så gode - står samlet, er det utrolig hva som kan utrettes. 
All verdens kriger - de blodige eller de kalde - parkeres på sidelinjen når mor, far og barn skal reddes. 

Filmens ulempe er at den spriker i hva den vil formidle. 
Her mikses romanse, urbefolkning, mediekjør, kyniske politikere og oljemagnater på en lett overfladisk måte. 
Persongalleriet er ensformig tegnet, særlig kvinnerollene 
- Drew Barrymore som bekymret Greenpeacer og Kristen Bell som geskjeftig journalist. 

Filmens pluss er observante detaljer om ting og holdninger fra sent 80-tall. 
Samt de øyeblikk den formidler det storslåtte i naturens kraft; i isen, i vannet og ikke minst gjennom den mektige hvalen. 

BORGHILD MAALAND 
