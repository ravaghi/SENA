Operasjon Argo
Tredje fulltreffer på rad fra Ben Affleck! 

I november 1979 ble 52 amerikanere ved ambassaden i Teheran tatt som gisler. 
Seks andre greide å rømme og gjemme seg. 
Operasjon Argo er basert på fakta, med med noen forandringer. 

Selv i mindre roller bruker Affleck folk jeg liker 

Filmversjonen forteller hvordan CIA-agenten Tony Mendez (Ben Affleck), hans sjef (Bryan Cranston), en spesialeffektmaker (John Goodman) og en Hollywoodprodusent (Alan Arkin) legger en vill plan for å redde de seks, under dekke av å forberede innspillingen av en science fiction-film i Iran! 

Et godt bakteppe for handlingen 

Det meste stemmer i Operasjon Argo. 
En troverdig historie, overbevisende tidskoloritt, seriøst alvor og befriende humor smelter sammen til en spennende og underholdende film. 
Som regissør viser Ben Affleck evnen til å skape en solid enhet av noen store linjer og mange små detaljer. 

Figurene og historietrådene i filmen dirigeres dyktig, og jeg føler til enhver tid at jeg har god oversikt over hva som skjer, og hvorfor det skjer. 
1980s klær, frisyrer, musikk, populærkultur, tv-dekning og politiske klima danner et godt bakteppe for handlingen. 

Bruker folk jeg liker 

Et annet av filmens fortrinn, er rollebesetningen. 
Alan Arkin og John Goodman er ekstremt nyttige og effektive som den mørke historiens lyspunkter, med en rekke treffsikre poenger som løser opp den trykkete stemningen. 

Bryan Cranston tilfører den samme alvorlige holdningen som han har i Breaking Bad, mens Ben Affleck selv fremstår som en agent fra den virkelige verden, med en noe anonym fremtoning, selv med en tidsriktig Richard Chamberlain-look med skjegg og tykt hår. 

Selv i mindre roller bruker Affleck folk jeg liker, som Scoot McNairy, Zeljko Ivanek, Chris Messina, Victor Garber, Kyle Chandler, Titus Welliver, Bob Gunton og Richard Kind. 
Navn du kanskje ikke kjenner, men med ansikter du garantert har sett før. 

En skikkelig velskrudd film 

Manusforfatter Chris Terrio har endret flere figurer og omstendigheter, utelatt mange detaljer, og skrudd opp spenningssekvenser, spesielt siste akts kamp mot klokka. 
Men en 100% korrekt gjengitt historie blir ikke nødvendigvis en god film, og hovedtrekkene stemmer i hvert fall med de historiske fakta. 

Operasjon 
Argo har derfor blitt en skikkelig velskrudd film, med gode skuespillere, en interessant historie og et nyansert blikk på dramatikkens bakenforliggende årsaker. 

Affleck fortsetter å imponere, og har nå regissert tre fulltreffere på rad, Gone Baby Gone, The Town og nå, Operasjon Argo. 
Ikke verst for en som hadde oddsene mot seg etter uheldige karrierevalg på 2000-tallet 
