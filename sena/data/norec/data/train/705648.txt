En god grunn for å besøke Bergen
En fantastisk utstilling i Bergen får vår kritiker til å skrive: 
«Jeg observerer ikke verket, jeg opplever det, med hele kroppen.» 

Chiharu Shiota: Direction. 
Kode 2, Bergen. 
Innstallasjon. 
Fram til 1. april 2018 

Fra første steg inn i verket Direction opplever jeg en sterk fysisk reaksjon. 
For i det jeg trer inn i rommet trer jeg også inn i selve verket, omsluttes av det, og blir en del av det. 

Hele 450 kilometer blodrød tråd sammenflettet med fire gamle vestlandsbåter utgjør selve verket som nå okkuperer hele den nyåpnede Stenersensalen på KODE 2 i Bergen. 
Det massive, spindelvevlignende verket synes å springe ut fra de fire gamle båtene i senter av rommet. 
Det virker som om Arakne selv - veversken som Athene forvandlet til en edderkopp, ifølge Gresk mytologi - har tatt opphold her, og dekket tak og vegger med sitt spinn, tett som vener og blodårer inne i en enorm, levende organisme. 

Lange historier 

De fire gamle trebåtene, hver og en med sin lange historie fra farvannet utenfor Vestlandet, bærer med seg spor etter levde liv og lange, strabasiøse reiser. 
Det er nettopp reisene og de mellommenneskelige møtene underveis, den Japanske kunstneren Chiharu Shiota til stadighet vender tilbake til i sine monumentale verk. 
Hennes arbeider tematiserer ofte hvordan vi alle er uløselig knyttet sammen på en felles reise gjennom livet; Hvordan vi alle spiller en rolle i den samme livskretsen. 
Og hvordan vi alle bærer med oss erfaringer og minner, håp og drømmer. 

Kunstneren er bosatt i Berlin hvor hun også arbeider, men hun er født og oppvokst i Osaka, Japan. 
Tråden er et tilbakevendende materiale i hennes verk. 
Og med den følger assosiasjoner til den japanske myten om hvordan vi alle, via en usynlig rød tråd knyttet til lillefingeren, er koblet sammen til forutbestemte møter. 
På finurlig vis bærer utstillingen med dette også med seg en parallell historie om en global kulturell utveksling, gjennom verdenshistorien, slik myten om en skjebnetråd går igjen i mytologiske fortellinger fra alle verdenshjørner. 

Skjebnetråder 

Myten om en skjebnebestemt, «rød tråd» har berøringspunkt også i vår egen, norrøne mytologi. 
Historien om de tre Nornene; Urd, Verdande og Skuld, og hvordan de spinner, måler og kutter skjebnetråden til mennesker og guder, resonnerer godt i verket. 

Det gir en nesten sakral opplevelse å stå inne i verket. 
Med sine blodrøde hvelv og bueganger oppstår en nærmest religiøs opplevelse av å være en del av noe større enn en selv. 
Etter hvert åpenbarer det seg en sammenheng. 
Hver tråd representerer et liv, en skjebne, hvor enn lite og tilsynelatende uvesentlig, berører de hverandre, knyttes sammen og gir støtte til nye fester. 
Vi er alle uløselig knyttet sammen i det enorme nettverket som utgjør livet. 

Massivt og skjørt 

Det massive verket er samtidig så skjørt og sårbart at skulle selv den minste tråd kuttes, ville den ha en direkte konsekvens for strukturene rundt seg. 
Jeg tar meg i å betrakte publikum rundt meg, og undrer om de kjenner på den samme tilhørigheten. 
De aller fleste blir stående tydelig beveget før de beveger seg taust og andektig rundt rommet og jeg tar det som en bekreftelse på at Chiharu Shiotas verk virkelig treffer. 

Først når en stiger opp på messaninen får en stor nok avstand til verket til å kunne observere det objektivt. 
De to utkikkspunktene gir et kjærkomment rom for å trekke pusten og kontemplere over det fantastiske kunstneriske arbeidet som ligger bak verket. 

Her oppe får en også muligheten til å erfare flere av kunstnerens tidligere verk, fra maleri, performance, fotografi og video fra veien frem til hennes i dag ikoniske uttrykk. 

Alone, all alone 

Nobody, but nobody 

Can make it out of here alone 

... skrev Maya Angelou, og akkurat slik oppleves Chiharu Shiotas Directions, og akkurat der passet det godt å vandre ut I Bergensregnet. 
