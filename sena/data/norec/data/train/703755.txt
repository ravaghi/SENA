Het saus
Kelis' sjette album er tre år forsinket. 
Til gjengjeld har hun i mellomtiden hentet inn Dave Sitek som produsent. 
TV On The Radio-gitaristen har gjort mye bra for Yeah Yeah Yeahs og Beady Eye, og her bringer han inn klassisk soul og funk via blåsere og orgel. 
Det passer Kelis Rogers og stemmen hennes utmerket. 

34-åringen fra New York har tidligere vært innom hip hop og dance. 
Hun planla egentlig et album med 90-tallets trip hop, men tar altså nostalgien lenger tilbake, til foreldregenerasjonen. 
Ikke minst blåser hun støvet av Labi Siffres vakre "Bless the telephone" fra 1971. 
Samtidig er dette en plate med tydelig preg av 2014, og tittelen har vel noe å gjøre med at hun er utdannet sausekokk. 

Beste spor: 
"Floyd", "Bless the telephone", "Friday fish fry", "Change", "Rumble". 
