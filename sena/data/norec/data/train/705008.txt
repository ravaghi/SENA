Kombo med futt i
— Få alle fotografene opp på scenen, nå må vi ha et bilde av dem som vant publikumsprisen, ropte ralphetrommis Tarjei Strøm, og publikummet i den stappfulle storsalen i Tromsø kulturhus gikk om mulig enda mer av hengslene. 

Et mer energisk band enn Ralph Myerz and the Jack Herren band skal man lete lenge etter, og sammen med rockebandet We avsluttet de Bylarm med mer entusiasme enn man skulle tro fantes etter tre dagers sammenhengende musikkfest. 

I utgangspunktet høres det ut som ekstremsport å slippe to såpass ulike band som Ralph Myerz og We til på scenen samtidig. 
Det er ikke bare lengden på bandnavnene som er i hver sin ende av skalaen. 
Likevel fungerte det overraskende bra da hele gjengen entret scenen samtidig etter å ha spilt hver for seg først. 

Snart kommer ep-en hvor de har samarbeidet, og den er det all grunn til å se fram til hvis de holder samme nivå som de gjorde i Tromsø lørdag kveld. 
