Soul for en plaget planet
Varme sanger fra en værbitt veteran. 

Candi Staton: 
"Unstoppable" (Thirty Tigers/Border) 

Candi Staton fra Hanceville i Alabama turnerte med gospel som 12-åring. 
Siden ble hun First Lady of Southern Soul og så First Lady of Disco. 
Etter å ha slitt med alkoholbruken, vendte hun tilbake til gospel på 80-tallet. 
Nå har en ny generasjon omfavnet henne, folk som Jason Isbell, Will Oldham og Joss Stone. 

78 år gammel har hun gått i studio med et knippe sanger for vår plagede planet. 
Selv om Elvis Costello står bak den definitive versjonen av Nick Lowes "(What's so funny 'bout) Peace, love and understanding", er det flott å høre Staton synge den. 

Hun tar også for seg Patti Smiths "People have the power" og avslutter flott med Tyrone Davis' gamle "Can I change my mind". 

I believe in love, synger hun på "Love is you". 
Det vitner om utholdenhet for en som har vært gjennom fem skilsmisser, og som giftet seg på nytt i fjor. 
Hun har oppgitt mishandling som grunn for sine mange havarerte ekteskap, og det på høy tid at hun finner lykken. 

Beste spor: 
"Can I change my mind", "Revolution of change". 
