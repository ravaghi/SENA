Noe helt eget
Det er fristende å sammenligne onlinespillet «Guild Wars: 
Factions» med lignende titler slik som «World of WarCraft», men det blir galt: 
Dette er nemlig noe helt eget. 

I fjor anmeldte vi onlinespillet «Guild Wars» med stor entusiasme, og delte ut en svært velfortjent femmer på terningen. 
«Factions» er en slags tilleggspakke, men skiller seg ut ved det faktum at det også kan spilles ene og alene uten at du behøver originalspillet. 

Kort fortalt var «Guild Wars» et rollespill du spilte via Internett, men hvor du kunne velge mellom å spille med virkelige personer eller lage en gruppe bygd opp av datastyrte figurer. 
I motsetning til andre onlinespill, var det heller ingen abonnementsavgift. 

«Guild Wars: 
Factions» fungerer på samme måte. 
Du må være koblet til Internett for å spille det, men du kan nyte det uten å så mye som å snakke med et annet menneske. 

For de drøyt 50.000 «World of WarCraft»-spillerne i Norge, må dette høres sinnsvakt ut. 
Poenget med «Guild Wars: 
Factions» er at du rett og slett må tenke i andre baner, og godta et onlinespill der du faktisk har valgfriheter du ikke kjenner til i lignende spill. 

Premissene er likevel de samme: 
Du lager en fantasifigur, velger en klasse og hopper inn i en fantasiverden med troll, trollmenn og det skulle ikke forundre meg om du fant noen snakkende agurker også. 
Du skal slåss, samle gjenstander og bli mektigere enn naboen. 

Underveis skal du utforske en forholdsvis stor verden hvor datastyrte figurer nærmest kaster oppdrag etter deg, som bare skriker etter en helt med dumdristig mot å avse. 

I «Guild Wars: 
Factions» får du tilgang til et helt nytt kontinent kalt Cantha, et slags asiatisk-lignende fantasirike som helt klart drar inspirasjon fra Kina og Japan, både når det gjelder navn, kultur og arkitektur. 
Resultatet er eksotisk og ikke minst vakkert. 

Verdenen er stor og kan utforskes gradvis mens du gjør forskjellige oppdrag. 
Her finner du for eksempel et helt hav som har «frosset fast» i tiden, noe som gjør du kan gå på bølgene og se fantastiske sjømonstre under føttene. 
Fantasien gjennomsyrer alt i «Factions». 

Her får du også to nye spillerklasse, snikmorderen og ritualisten. 
Disse er egentlig ikke så veldig forskjellige fra dem i originalspillet, men de føles i hvert fall nye. 

Det som er helt spesielt med «Guild Wars: Factions», er at det ikke bare er en ren tilleggspakke slik vi er vant til. 
Du behøver ikke originalspillet: 
«Factions» lar deg begynne på første hylle, og er i seg selv et fullverdig spill på absolutt alle måter. 

Har du likevel begge spillene, vil du kunne nyte godt av å reise mellom de to landene og på mange måter fordoble innholdet både når det gjelder oppdrag og verdensareal. 
Denne symbiosen mellom de to spillene er helt unik og gagner både nye og tidligere spillere. 

Akkurat som før behøver du heller ikke betale en månedlig abonnementsavgift, slik som du vanligvis må gjøre i massive onlinespill slik som «World of WarCraft» eller «EverQuest». 

Det er også her forskjellen er størst mellom «Guild Wars: 
Factions» og andre spill av denne sjangeren. 
Verdenen er delt opp i lommer og samlepunkter. 
På samlepunktene, slik som byer, møter du andre spillere. 
Disse kan du snakke med og slå deg sammen med i grupper. 

I lommene er du likevel alene, bortsett fra de spillerne du er i gruppe i. 
På den måten slipper du unna mange problemene du finner i befolkede onlinespill, samtidig som du også går glipp av den følelsen av å bebo et massivt spillunivers som føles ekte og sosialt. 

På den måten er «Guild Wars: Factions» helt likt originalspillet, og godt er egentlig det. 
Utviklerne har med «Guild Wars» og «Factions» skapt en helt egen type dataspill. 

Foruten det nye kontinentet i spillet, er det som virkelig er helt nytt i «Factions», det nye allianse- og krigssystemet. 
Guilds (klaner, om du vil) bestående av spillere slår seg sammen med hverandre og kan kjempe om områder i spillet, samt titler og rikdommer. 

På mange måter er det her nøkkelen til «Guild Wars: Factions» ligger. 
Det krever litt av deg som spiller - både sosiale kunnskaper og tidsinvestering - å bli med i en guild. 
Er det enkelt for deg, vil «Guild Wars: Factions» være helt perfekt. 
Andre faller utenfor. 

For selv om «Guild Wars: 
Factions» skiller seg mye fra andre onlinespill der ute, gjelder fremdeles samme krav til deg som spiller: 
Du skal ha tålmodighet, tid og sosiale evner. 

Har du det, er «Factions» garantert noe for deg. 
