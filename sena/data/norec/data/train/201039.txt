Microsoft Surface Pro
Kanskje det nærmeste du kommer det beste fra to verdener akkurat nå. 

Det tok sin tid, men i dag, 30. mai 2013 er endelig Microsoft Surface Pro tilgjengelig i norske butikker. 
Det er snart et helt år siden den ble vist fram for første gang, og et halvt år siden den ble tilgjengelig i blant annet USA. 

Hva er det egentlig? 

Vi snakker her om et nettbrett med full PC-funksjonalitet. 
Det betyr i praksis at brettet har en vanlig PC-prosessor (Intel Core i5-3317U), full HD-skjerm, 4 GB minne, SSD på 64 eller 128 GB, Windows 8 Pro, og kan kjøre alle de vanlige PC-programmene dine. 
Når brettet kneppes i det medfølgende tastaturet, forvandles Surface Pro i praksis til en fullverdig PC. 

Og vi kan like godt røpe det med det samme: 
Surface Pro er kanskje mer en PC enn et nettbrett, og det er på det området den imponerer oss mest. 
For noen kompromissløs løsning er dette ikke, selv om gjennomføringen er blant de bedre vi har sett så langt. 

Lillebror Surface RT, som har vært på det norske markedet siden i vinter, kan kun kjøre programmer (apper) som er laget for Windows 8 eller nyere. 
Lillebroren er altså langt enklere maskinvaremessig, noe du kan lese mer i vår grundige test fra februar. 

Før vi går videre skal vi ta en kjapp titt på de viktigste tekniske egenskapene: 

Skjerm: 10,6" blank, multiberøringsfølsom IPS, 1920 x 1080 piksler Prosessor: 
Intel Core i5-3317U RAM: 
4 GB Grafikkort: 
Intel HD 4000 Lagring: 128 GB SSD Optisk drev: 
Nei Skjermutganger: mini-Displayport USB-porter: 1 stk USB 3.0 Kamera: 
2 x 1,2 megapiksler (foran/bak) Kortleser: MicroSD, SDHC, SDXC Trådløst nett: b/g/n Kablet nett: 
Nei Annet: 
Bluetooth 4.0, leveres med penn, USB-ladeport på strømforsyningen OS: 
Windows 8 Professional 64 bit Størrelse: 
275 × 172 × 14 mm Vekt: 907 gram Flere detaljer. 
Pris: 
7.490 kroner (jf Prisjakt 29.5.2013) 

Antall tilkoblingspunkter er begrenset. 
Her har hybrider som for eksempel Lenovo Yoga og Dell XPS 12 Duo mer å by på. 
Den store fordelen med Surface Pro i forhold til disse blir uansett vekten. 
907 gram er ekstremt lett for et produkt som i praksis kan brukes som en hvilken som helst PC - bare 250 gram tyngre enn en vanlig iPad. 

Slik er den utformet 

Med en tykkelse på 1,4 cm er den imidlertid tjukk i forhold til iPad, men tynn i forhold til de fleste PC-er. 

Baksiden består av metall, fronten er dekket av knallhardt og ripefritt gorillaglass. 

Det er absolutt ingenting å utsette på kvalitetsfølelsen. 

Skjermen er nesten en tomme større enn på iPad, i praksis er den noe bredere men smalere (16:9-format). 
Kvaliteten er også her meget høy. 
Full HD-oppløsning og god lysstyrke sørger for upåklagelig skarphet og lesbarhet, og skjermen kan dessuten betraktes fra nesten død vinkel - fra alle sider. 
Berøringsfølsomheten er også meget god, og støtter inntil 10 samtidige berøringer. 
Det følger med en penn for signaturer og presisjonsarbeid. 

Ikke mulig å vinkle 

Nedre del av bakplaten kan vippes ut, og fungerer som støtte for brettet, både når det står frittstående eller er koblet til det tynne tastaturet. 

Det fungerer bra når Surface står på et stødig underlag, men fungerer ikke i fanget. 
Merk også at vinkelen er fast - i motsetning til de fleste PC-er, som har skjermer som kan vippes opp og ned etter eget ønske. 
Gjenskinn kan derfor være et problem når det brukes sammen med tastaturet. 
Dette er altså kompromisser du må leve med som eier av Surface Pro. 

Tastaturet kneppes utrolig lett på brettet takket være magnet i kontakten. 
Det smetter på plass bare kontaktene kommer i nærheten av hverandre. 
Liker! 

Magneten er så sterk at det aldri er snakk om at den løsner med mindre du bruker litt makt. 
Det samme gjelder strømpluggen, en løsning Mac-maskiner har hatt lenge, og som vi liker svært godt. 
Snubler man for eksempel i kabelen er sjansen for ledningsbrudd eller annen skade minimal i forhold til kontakter som stikkes inn i PC-en. 

Overraskende bra tastatur 

Tastaturet fungerer også som et deksel til brettet, kvaliteten er overraskende bra med tanke på den syltynne utformingen, og noe helt annet enn tastaturet på RT-utgaven av Surface. 
Dette tastaturet er fast, responsivt, støyer lite og krever rett og slett ingen tilvenning. 
Tastene har stort sett full størrelse, det er bare enkelte spesialtaster vi savner, kanskje først og fremst printscreen-tasten. 

Pekeplaten er litt smal og har integrerte felt for venstre/høyreklikk. 
Det hadde vært optimalt med større flate, men den fungerer helt greit - som alternativ til å peke rett på skjermen. 

Slik er Surface Pro i bruk 

Brettet er utstyrt med en vifte, men er stort sett helt tyst. 
Kun når det utsettes for belastning over tid vil du høre viften. 
Men merk at baksiden kan bli ganske varm, varmere enn hva vi er vant med fra rene nettbrett, og også varmere enn hva som er vanlig på ultrabooks i samme prisklasse. 

Vår brukeropplevelse er uansett generelt god. 
En av tingene vi virkelig liker er at Surface Pro er fritt for "crapware", altså prøveversjoner som i praksis er ren reklame. 
Mange har en stygg tendens til å komme med varsler om registrering i tide og utide, overlappe funksjonalitet som allerede ligger i operativsystemet, bremse ytelsen og på andre måter bidra negativt til totalopplevelsen. 
Alt dette slipper du på Surface Pro. 
Her får du Windows 8 Pro i sin reneste form, og alt flyter pent og smidig. 

Den innebygde høyttaleren byr ikke på særlig dybde eller bass, men fungerer greit til tale, radio og lignende. 

Kameraet fungerer greit til Skype og videokonferanser, men tar ellers bilder av relativt beskjeden kvalitet. 

Her er to bildeeksempler, førstnevnte er tatt med frontkameraet, det andre er tatt med hovedkameraet. 
Kvaliteten er like svak på begge. 

Ytelsesmålinger 

Ytelsen er helt på nivå med ultrabooks (tynne, lette bærbare) i samme prisklasse, og Windows Opplevelseindeks gir oss følgende indikasjoner på ytelsen. 
Her går skalaen fra 1,0 (tregest) til 9,9 (raskest): 

Prosessor: 6,9 Minne: 5,9 Grafikk: 
5,6 Spillgrafikk: 
6,4 Primær harddisk: 
8,1 

Vi brukte også Passmark PerformanceTest 8.0 til mer inngående ytelstester: 

Prosessor og 3D-grafikk: 3547/345 poeng. 
Dette er tall som er sammenlignbare for "gjennomsnitts"-ultrabooken. 
I praksis betyr det god PC-ytelse til det aller, aller meste - også fleroppgavekjøring og spill hvis de ikke er veldig avanserte. 
Alt av 2D-oppgaver flyter alltid lett og greit, inkludert ALT av video i alle oppløsninger inkludert full HD. 

SSD Lesehastighet 311 MB pr sekund, skrivehastighet 250 MB pr sekund. 
Dette er relativt gode tall, flere ganger raskere enn en typisk harddisk for bærbare PC-er, noe som bidrar til at Surface Pro oppleves som rask i de aller, aller fleste situasjoner. 

Batteritid 
Med minimal belastning, bare tilkoblet trådløst nett, holdt batteriet ut i 333 minutter før brettet skrudde seg av. 
Det er litt over 5,5 timer. 
Microsoft anslår 6 timer med variert bruk, vi heller mer mot 5 timer. 
Det er forsåvidt greit, med tanke på at dette i praksis er en PC på beskjedne 907 gram. 
Men samtidig innrømmer vi at vi umiddelbart begynner å tenke "Haswell", neste generasjon Intel-prosessorer som lanseres i neste uke. 
Disse skal bruke vesentlig mindre strøm enn dagens prosessorer, noe som garantert vil komme neste generasjon Surface pro til gode. 
For det er bare å innse at Surface Pro er sjanseløst hvis vi skal sammenligne batteritiden mot for eksempel iPad - som byr på opp mot dobbel batteritid. 

Konklusjon 

Surface Pro er langt fra perfekt, men er kanskje det nærmeste vi har vært det beste fra to verdener så langt. 
Mest imponert er vi over at dette i praksis er en fullblods PC med god ytelse i svært kompakt innpakning. 
Skjerm og byggekvalitet er også upåklagelig. 
Mest negativt er at skjermen kun har én fast vinkel når du jobber med det eksterne tastaturet, samt at utvalget av tilkoblingspunkter er noe beskjedent - sett i forhold til andre hybridløsninger vi har sett på. 
Kamerakvaliteten er under pari, men det tror vi skremmer færre. 

Vi lander til slutt på en svak femmer på terningen, men hadde det gått an å gi delte karakterer hadde vi havnet på 4 1/2 

Vi legger uansett ikke skjul på at vi sitter igjen med en liten "førstegenerasjon-følelse", kanskje først og fremst med tanke på batteritid, men også varmeutvikling, tykkelse og vekt. 
Sånn sett er det litt underlig at Surface kom til landet bare dager før Intel slipper en ny prosessor-generasjon som er langt mer batterigjerrig enn forgjengeren. 
Det er med andre ord duket for kjøligere, tynnere og lettere hybride nettbrett/PC-er i tiden som kommer - og som sannsynligvis også kommer til å bli en god del billigere. 

Så spørs det da - hvor lang tid det vil gå før en ny generasjon Surface Pro kommer på markedet. 
Vi tror neppe det skjer så mye før vi nærmer oss jul, men konkurrentene vil helt sikkert være på banen lenge før det. 

OBS! 
Om du ikke vil vente på neste generasjon, og bestemmer deg for å gå for Surface Pro nå, bør du velge 128 GB-utgaven. 
64 GB-utgaven koster noen hundrelapper mindre, men har liten tilgjengelig lagringsplass takket være at operativsystemet beslaglegger en stor del av kapasiteten. 

Her finner du våre: siste PC-tester og ferske nettbrett-tester 

Microsoft Surface Pro 128GB 
