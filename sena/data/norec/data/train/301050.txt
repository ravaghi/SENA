Er det her det er party?
OnklP & De Fjerne Slektningene med sommerens kuleste plate. 

ALBUM: 
Hvor skal man begynne? 
Det mest åpenbare med OnklP & De Fjerne Slektningenes albumdebut er at dette er en plate man ikke kan lage på kommando. 
«Slekta» er lyden av en gjeng raddiser som har møtt opp i studio, plukket opp instrumentene, jekket en øl og latt det stå til. 

No filter, som det heter på Instagram-språket - alt er lov. 

For hvordan forklarer man en låt som drar veksler på både Queens «We Will Rock You», Ice Cube og det de baler med når det trommes sammen til leikarring? 
For det er da vitterlig en hardingfele vi hører i konspirasjonseposet «Dem»? 

Bra gjeng 
De Fjerne Slektningene består av kjente fjes som Oslo Ess-vokalist og gitarist Åsmund Lande, Knut Oscar Nymo fra samme band, keyboardist Simen Stensland og Turbonegro-trommis Tommy Manboy. 

Midt i festtåka står OnklP som den antihelten han er og rappesynger om å være ekskludert fra det gode selskap der oppe, trøblete damer og om det å ikke klare å stoppe festen i tide. 
Det er utleverende og ektefølt, rørende og underholdende, alt på en gang. 

«Kjelleren» høres ut som Rancid på halvt tempo. 
Den glimrende førstesingelen «Panderosa» skjeler i retning The Clash med sine hektende verselinjer, mens «En til» er valiumstung og vindskeiv rock som kryper sakte inn under huden på deg. 

Åsmund Lande tar vokalt ansvar i «Gæærn» og sørger for at «Slekta» får sitt Beastie Boys-øyeblikk. 
Når man trodde at det meste var gjort, kliner gjengen til i «Tinghus Blues» med skitten blues og rikspoeten, selveste Stein Torleif Bjella som gjestevokalist. 
Det er sløyt og knirkete i aller beste forstand. 

For kort Da OnklP & De Fjerne Slektningene opptrådte under Bylarm i vinter, var det eneste som manglet for at festen skulle maksimere potensialet at publikum kunne sangene. 
Vel, her er lydsporet til sommerens beste party. 
«Slekta» er 100% fri for pretensjoner og dødpunkter. 
Alle låtene har sitt eget musikalske ankerfeste, men sklir allikevel sømløst og naturlig over i hverandre enten det er gammelskole-hip hop, ska, blues eller rock som ligger i bunn. 

Den eneste feilen er at den er for kort. 
