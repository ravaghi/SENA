The Karate Kid
Zwart og Smith er dynamitt! 

The Karate Kid anno 2010 har ingenting å skamme seg for! 

Se: Intervju med Harald Zwart og Jackie Chan i sommeråpent. 

Harald Zwart har regissert en fantastisk hyggelig film som gjør ære på fundamentet den er bygget på, samtidig som den fremstår ny og frisk. 

De fleste aner historiens utfall, men på veien dit får du oppleve heftig kung fu, følelsesladet drama, sjarmerende romantikk og en ubestridelig god kjemi mellom filmens hovedpersoner. 

Zwart og Smith er dynamitt! 

Må møte utfordringen 

12 år gamle Dre Parker (Jaden Smith) flyttes motvillig til Kina, der mora har fått jobb. 
Der møter han vakre Meiying (Wenwen Han), men får trøbbel med en hardtslående gjeng, under ledelse av sjalu og slemme Cheng (Zhenwei Wang). 

Dre blir reddet av vaktmesteren Mr. Han (Jackie Chan), som kan kung fu. 

Han melder på Dre til en åpen kung fu-konkurranse, og må trene Dre for å møte utfordringen. 

Fantastisk filmet 

En flue og to spisepinner er starten på et fantastisk vink til den første The Karate Kid fra 1984. 
Jeg elsker hvordan den scenen løses! 
Har du sett originalen, vil du gjenkjenne flere elementer. 

Zwart nikker respektfullt mot John G. Avildsen, men tilfører filmen sin egen stil og identitet. 

Det nye og gamle Kina møtes i skjønn forening foran kamera, fantastisk filmet av Roger Pratt, og danner et uvant og interessant bakteppe for historien. 
Kulturkollisjonene er mange, men de skildres med en stor porsjon humor. 

Varm skildring 

Dres mor (Taraji P. Henson) forsvinner kanskje litt i historien. 
Men filmens hjerte er likevel forholdet mellom Dre og Han. 
Det får god tid til å utvikle seg, derav den forholdsvis lange spilletiden på 2 timer og 20 minutter. 

Vi får en god forståelse av hva de finner i hverandre, uten at filmen utbasunerer det. 
Zwart viser klok tilbakeholdenhet. 

Jackie Chan har kanskje vært mer kjent som komiker og kung fu-kjempe enn karakterskuespiller, men her gjør han en varm skildring av en aldrende mann som bærer på en dyp sorg. 

Herlig naturlig 

Men stjerna er selvfølgelig Jaden Smith. 
Han er fantastisk sjarmerende, og spiller foran kamera på en herlig naturlig måte. 
The Karate Kid er bare hans tredje film, men han er allerede en stjerne vi kan vente oss mye av. 

Jaden Smith er et selvsagt midtpunkt i en film med mange kvaliteter. 

The Karate Kid vil glede både gamle og nye fans, og Harald Zwart har all grunn til å være stolt! 
