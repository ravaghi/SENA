Halvspennende agentliv
Agent Hugo får litt ensidige oppdrag, og har en tendens til å være klønete. 

Agent Hugo-spillene er en klassiker på barnespill-markedet. 
Denne gangen forsøker onde Dr. Hypno å ta over verden, ved hjelp av en hypnosatellitt som han skal skyte ut i verdensrommet fra en hemmelig base. 
Oppgaven til Agent Hugo er selvsagt å stoppe den gale vitenskapsmannen. 

Dette høres dessverre mer spennende ut enn det er. 
Oppdragene går for det meste ut på å samle sitroner langs veier og baner som har en tendens til å ligne hverandre veldig. 
I tillegg er det ofte klønete å styre agenten, og spillet bugger både her og der. 
Det kunne med fordel ha vært flere oppgaver og utfordringer som barna kunne bryne de små grå på også, for det hele har en tendens til å bli litt repeterende og hjernedødt. 

Det positive er at spillet er med norsk tekst og tale, slik at små barn kan forstå det. 
Et annet stort pluss er at spillet mestrer å være actionpreget uten å måtte ty til vold. 
Litt mer variasjon og utfordrende oppgaver hadde trukket spillet opp på et langt høyere nivå. 

KRISTINE STORLI HENNINGSEN 
