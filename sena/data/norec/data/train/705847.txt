Ai, for ein dårlig idé!
FILM: 
Eit romantisk ungdomsdrama om ei sjel som vaknar i ei ny kropp kvar dag? 
Nei, takk. 

Every Day 

Sjanger: Drama, Romantikk. 
Med: 
Maria Bello, Angourie Rice, Justice Smith, Debby Ryan. 
Regi: Michael Sucsy. 
Nasjonalitet: USA, 2018. 
Lengde: 
1 t. 37 min. 
Aldersgrense: 
Tillate for alle. 

Det er sikkert ikkje lett å vera ung. 
(Til opplysning, kjære, eventuelle unge lesar: 
Det er ikkje bare lett å vera vaksen heller.) 
Det er så mykje ein skal finna ut av. 
Kven ein sjølv er. 
Korleis ein skal forhalda seg til andre. 
Korleis ein skal forhalda seg til kjærastar og slikt. 

Alle desse spørsmåla unge folk balar med, fører til at det blir gitt ut masse bøker og filmar som handlar om å vera ung. 
Ungdomsfilmen «Every Day» baserer seg på ungdomsromanen «Every Day» frå 2012, og handlar om ein person - eller ei sjel - kalla A, som kvar morgon vaknar opp i ein ny kropp. 
(Ja, du las rett.) 

Eller: kanskje handlar det vel så mykje om 16 år gamle Rhiannon (Angourie Rice), som éin dag opplever at drittsekkjærasten hennar Justin (Justice Smith) plutseleg er ein perfekt kjærast. 
Som altså skuldast at snille/greie/kloke og gode A akkurat denne dagen vaknar opp i Justin. 

Dagen etter er Justin drittsekk igjen, mens A vandrar vidare - men bestemmer seg for å ta kontakt med Rhiannon. 
Som dermed må forhalda seg til ein person/sjel som kjem i ny menneskeleg form kvar dag. 
Kroppen kan vera gut eller jente, tynn eller tjukk, blind eller sjåande, men likevel den same snille/greie/kloke sjela. 
Som Rhiannon sjølvsagt blir glad i. 

Dei unge skodespelarane som fyller alle desse rollene spelar godt. 
Dei er fine og naturlege. 
Alt er flott filma. 
Lyden er god. 
«Every Day» er fin å sjå på, som andre, påkosta Hollywood-filmar. 

Problemet er ideen, som denne (godt vaksne) sjåaren ikkje kjøper. 
Kanskje fungerte det som bok. 
Men å sjå på stadig nye personar vakna opp og studera (dei nye) hendene og andleta sine, blir ganske kjedeleg. 
Det blir heller ikkje særleg drama eller temperatur av at Rhiannon etter kvart aksepterer at dette umulige faktisk skjer. 
Til gjengjeld blir det mykje amerikansk klissete livsvisdom om familie og kjærleik på tvers av kjønn, rase og ytre faktorar. 
Tenk heller sjølv. 
