Korrupsjon i moderne tid
Aldersgrense: 
11 år 

«Leviatan” er en interessant og mørk beretning om maktmisbruk og korrupsjon i det moderne Russland. 
Den har vunnet Golden Globe for beste fremmedspråklige film, og er nominert til Oscar i samme kategori. 

Kolya (Aleksey Serebryakov) lever et rolig liv sammen med sin unge kone Lilya (Elena Lyadova) og sin pubertale tenåringssønn i en liten by ved Barentshavet. 

Den lokale ordføreren er svært korrupt og har både politiet og dommere i lomma. 
Han vil ha Kolyas strandeiendom, og skyr ingen midler for å anskaffe seg den. 

Filmen er for lang med sine 2 timer og 21 minutter, og den lille familiens desperasjon og kamp for en liten smule verdighet blir av og til bare kjedelig. 
Jeg savner også motivasjonen til karakterene, noe som jeg ofte synes går igjen i sosialrealistiske filmer. 

Vi blir bare betraktere, fluer på veggen, til en rekke hendelser, men inviteres ikke helt inn. 
Dette medfører at en sitter igjen med mange ubesvarte spørsmål, og en distanse til karakteren og historien. 

Bortsett fra det er filmen et godt stykke håndverk, nydelig kameraføring og troverdig skuespill. 
Den stiller heller ikke det russiske maktregimet i det beste lyset, og det er derfor en positiv overraskelse at filmen er laget med støtte fra blant annet det russiske kulturdepartementet. 
Verdt å se, men litt tung å fordøye. 
