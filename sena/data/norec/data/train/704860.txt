En ny verden venter
For noen av oss er online-rollespillet «World of Warcraft» en livsstil. 
Hva synes du? 
Diskuter i spillbloggen. 

Det går knapt en uke uten at jeg er minst 20— 25 timer i den magiske verdenen Azeroth, der de to sidene horden og alliansen møtes til dyst. 
Jeg fant dama der, jeg har venner der som jeg også møter utenfor spillingen. 
Hvis du ikke allerede er en av oss, er det kanskje på tide. 
Nå har du nemlig enda større grunn. 

Sist uke kom altså tilleggs- pakken «The Burning Crusade.» 
Og selv om jeg ikke liker alle endringene den kommer med, har jeg ikke annet valg enn å gi denne karakteren. 

Flere hundre av oss sto i kø utenfor Dark Portal natt til tirsdag. 
Da åpnet nemlig portene seg til det nye kontinentet Outland. 

MYSTISK: 
Nå har jeg prøvd testutgaven, men det er noe helt annet å spille sammen med hundrevis, kanskje tusenvis av entusiastiske og glade spillere. 
Deler av kontinentet er mystiske og vidunderlige, så ikke la den deprimerende starten ødelegge for deg. 

To nye raser er introdusert, den geitelignende draenei for alliansen og de fascinerende blodalvene for horden. 
Opp til rundt nivå 20 kan du følge utelukkende nye og friske oppdrag for dem, og jeg synes ikke det gjør noe at du derfra stort sett må ta de gamle oppdragene for å gå videre til rundt nivå 60. 
Pakken gjør dermed WoW enda rikere å komme inn i for nybegynnere. 
Den gir flere hundre nye oppdrag og et helt nytt kontinent for alle. 
Folk kan nå velge å bli juvelmakere også, i tillegg til de gamle profesjonene. 
Men alt er altså ikke himmelsk. 
Jeg hører mange jubler fordi antallet som kan arbeide sammen i raids er satt ned fra 40 til 25, siden det gir større sjanse for at nettopp de vinner noe når monstrene dropper snacks. 
Jeg antar de fleste av disse er folk som ikke spiller ofte, eller spiller i tilfeldig sammenraskede grupper. 
Dere som var del av tett sammensveisede raidgrupper, vil antakelig allerede ha merket at de er splittet opp. 
Kanskje var det det vi trengte. 
Ja visst gjør det vondt når raidgrupper brister. 

NYE STEDER: 
For WoW hadde nok for mange blitt en repetisjonsøvelse. 
Vi dro til Molten Core, Onyxia og Blackwing Lair hver uke. 
Noen dro til Naxxramas. 
Og det var stort sett det. 
Nå jubler blaserte spillere over en rekke nye steder å utforske. 
Gode venner vil uansett spille sammen igjen når folk begynner å bli nivå 70, om enn i litt andre konstellasjoner. 

Jeg er ikke glad for at selv tingene du får som belønning for noen av de enkleste oppdragene i begynnelsen av Outland er bedre enn det episke utstyret de fleste av oss møysommelig har samlet over to år, men det er antakelig nødvendig å gi folk skikkelig arbeidsredskap, sånn at de kan takle de nye utfordringene i Outland. 
Jeg liker heller ikke at alle dyr hunteren kan temme nå har lik attack speed. 
Der røyk fordelen ved å ha peiling på hva du gjør og belønningen for å ha tålmodighet nok til å skaffe en sjelden følgesvenn. 
Men jeg mistenker at det vil endre seg senere, så jeg tilgir. 

ET LITE MINUS: 
Det jeg ikke kan tilgi er at hordene nå kan spille paladin og alliansen sjaman. 
Det var den lille forskjellen som gjorde de to sidene litt ulike. 
Jeg ser ingen grunn til å endre på det. 
Men jeg kan ikke trekke en hel karakter. 

Dessuten: 
Det at du kan skaffe flygende ridedyr utgjør jo nesten alene en sekser. 

«The Burning Crusade» er nettopp den utvidelsen vi ventet på. 
Vi sees der ute. 

AVHENGIGE SPILLERE? 
Påstanden om at 40 prosent av WoW-spillerne er avhengige er hentet fra dr. 
Maressa Orzack. 
Men hun har ikke på noen som helst måte underbygget dette med fakta. 
Til gjengjeld mener Statistisk sentralbyrå at 85 prosent av alle nordmenn daglig ser på tv. 

KINESERNE KOMMER: 
Hele åtte millioner mennesker spiller World of Warcraft. 
3,5 millioner av dem er kinesere. 
