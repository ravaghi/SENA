Samsung Omnia HD
TEST: 
Monstermobilen er en imponerende kraftpakke. 

Eller, for å avklare det med en gang: 
I Norge heter denne telefonen noe så kjedelig som i8910 HD. 
Andre steder heter den Omnia HD, noe vi liker mye bedre, og det går raskere å skrive. 
Så vi kaller den Omnia HD utover. 

Nå som navneforvirringen er ute av verden, la oss snakke om telefonen. 
Det er en svært beist av en mobil, en av de største vi har sett i det siste. 
Størrelsen er imidlertid ikke bortkastet - telefonen er svær fordi den har en av de største og beste skjermene verden har sett på en mobiltelefon. 

Herlig skjerm Denne 3.7 tommers AMOLED-skjønnheten er krystallklar, superskarp og med herlig levende farger. 
Det finnes rett og slett ikke noe lekrere på mobilfronten for tiden. 

Skjermen har imidlertid en oppløsning på 640x360 piksler, så telefonens "HD"-betegnelse gjelder kun kameraets støtte for 720p-oppløsning. 
Den kan ikke vise alle pikslene i HD-opptak. 
Men likevel, du finner som sagt ikke en mer spektakulær skjerm på noen andre mobiler så langt. 

Telefonen ellers er elegant, kanskje ikke sjokkerende lekker, men med sine rene sorte og sølvfargede linjer er det et stilig stykke teknologi. 
Det er selvsagt diverse knapper rundt mobilen, for styring av volum, for låsing av skjermen, for å svare og legge på samtaler. 
Ingenting uvanlig her. 
Det er plass til minnekort, til USB og til 3.5 mm-hodetelefontilkobling. 
Alt vi ønsker oss er på plass. 

På baksiden er kameralinsen selvsagt plassert. 
Dessverre er den ikke beskyttet av lokk, men plassert såpass dypt at den bør likevel være nokså sikret mot skade. 

Et minus vi raskt merket var at både skjermen og telefonens bakside er eksepsjonelt mottakelige for fingeravtrykk. 
Det gjør at telefonens elegante følelse forsvinner raskt, med mindre du er flink til å tørke av smusset jevnlig. 

Har det aller meste 
Så hvorfor er mobilen så mektig? 
Det er en fullverdig, fullt spesifisert smarttelefon, som med letthet kan påta seg de fleste oppgaver. 
Den bygger på Symbian S60-operativsystemet, altså det samme som brukes av Nokias N97 og 5800-telefoner. 
Og som mange kanskje husker, var vi ikke uten videre imponert av hvordan den på mange måter flotte N97 skuffet når det gjaldt hastighet og respons på skjermen. 

Vel, det er litt morsomt å se at Samsung klarer å håndtere Nokias system bedre enn Nokia selv. 

For det første er skjermen kapasitiv, i motsetning til de resistive skjermene til Nokia. 
Uten å gå i tekniske detaljer, det betyr at Omnia HD er mye mer responsiv enn N97, at elementer på menyene er lettere å treffe og håndtere. 

For det andre er telefonen kraftig nok til å kunne bla gjennom menyer uten nevneverdige forsinkelser. 
Alt foregår mer enn raskt nok, med mindre du har mange programmer åpne samtidig. 
Så lenge du passer på å lukke programmene ordentlig, vil du ikke støtte på hastighetsproblemer. 

Symbian er fremdeles rotete 
Det skal sies at selv med Samsungs grafiske grensesnitt, mer responsive skjerm og økt kraft, er Symbian S60 fremdeles et ganske rotete system sammenlignet med elegansen til iPhone eller Android. 
Så helt perfekt blir brukeropplevelsen aldri. 
Samsung har heller ingen dedikert applikasjonsbutikk, så det er ikke så enkelt å få tak i nye programmer. 
Selv om mye nyttig følger allerede med mobilen. 

Problemene med grensesnittet kjenner vi igjen fra Nokias telefoner, for eksempel det at noen menyvalg krever ett klikk, noen to. 
Vi irriterer oss også litt over at når vi bruker nummerisk tastatur kan vi kjøre det i portrettmodus, men om vi vil bytte til fullt QWERTY, bytter telefonen automatisk perspektiv til horisontalt og vi blir tvunget til å skrive sånt. 
På den andre siden, QWERTY-tastaturet har separate knapper for norske bokstaver, så du trenger ikke å holde inne noe som helst. 

Tilpass selv Hovedskjermen til Omnia HD lar deg plassere såkalte widgets rundt omkring. 
Disse fungerer som snarveier til diverse applikasjoner, enten det er klokke, kalender og bytting av profiler, eller Facebook, Youtube og Lonely Planet. 
Problemet med disse widgetene er at de er kun snarveier. 
Det er ingen liveoppdateringer på skjermen, klikker du på Facebook-widgeten får du heller ikke opp noe egen applikasjon, du åpner bare nettleseren og havner på Facebooks nettside som er tilpasset mobiltelefoner. 
Så widget-mulighetene er hyggelige, men ikke så avanserte som vi hadde likt. 
Det finnes et fåtall widgeter du kan laste ned som kobler seg mot nettet, for eksempel en CNN-widget som viser de siste nyhetene, men dette er for å være ærlig hverken veldig estetisk eller nyttig. 

Du kan forøvrig sette opp flere "pakker" med widgeter og bytte mellom disse. 
Du kan også fjerne hele widget-forsiden og kun ha et par enkle snarveier synlige. 

Drar du fingeren til venstre på hovedskjermen, får du opp et program som lar deg legge til bilder i kontakter, der du også kan beskjære og tagge bildene. 

Topp kamera 
Som den enorme og gode skjermen tilsier er Omnia HD i hovedsak en multimediatelefon. 
Med spesielt fokus på kamera. 
Oppløsningen på kameraet er 8 megapiksler, og kvaliteten generelt er over gjennomsnittet. 
Helt feilfrie er bildene ikke, det er klart at det er noe støy å spore opp i visse innendørs sekvenser, LED-lyset klarer heller ikke alltid å henge med når det er mørkt, men når alt kommer til alt leverer Omnia meget bra bildekvalitet. 

Det er imidlertid videoopptak som er den store stjernen. 
Telefonen støtter nemlig full 720p, noe som er helt unikt i mobilverdenen. 
Altså, ikke forvent mirakler: 
Dette er fremdeles en mobiltelefon, og bildekvaliteten, fargegjengivelsen og oppdateringsfrekvensen er langt dårligere enn et fullverdig HD-kamera. 
Men sammenlignet med andre mobiltelefonen er videomulighetene helt fantastiske. 
Du vil kanskje ikke klare å filme noe som kan konkurrere med Blu-ray-utgivelser, men Omnia HD er blitt et særdeles kompetent videomaskin som virkelig setter en ny standard for andre mobilprodusenter. 

Heldigvis har Samsung utstyrt telefonen sin med nok minne til å håndtere alt dette, Omnia finnes i konfigurasjoner med 8 og 16 GB (vår telefon hadde 16), og plass til et minnekort på opptil 32 GB. 

Siden mange vil bruke den flotte skjermen til å se på film, er det tatt med full støtte for blant annet Divx og Xvid. 
Glimrende. 

Som nevnt har telefonen standard 3.5 mm-uttak for hodetelefoner, alltid et pluss for musikkelskere. 

Alt av nettfunksjoner 
Når det gjelder teknologi ellers er telefonen selvsagt stappet av alt du trenger og ikke trenger. 
Nettleseren er helt fin, den store skjermen gjør web-browsing til en ganske komfortabel opplevelse, og hvis du dobbeltklikker på skjermen zoomes det inn. 
La oss være ærlig, dette er ikke Safari, ikke helt på nivå med Androids webkit heller, men den gjør jobben sin tilfredsstillende. 

GPSen er faktisk overraskende rask til å finne satelittene og følgelig din posisjon. 
Kartene som følger med er Route66, med full navigasjonsstøtte. 
Du får dessverre ikke bruke Nokia Maps, siden det ikke er en Nokia-telefon, men det er fritt frem for Google Maps, for eksempel. 

Alle disse mulighetene tar logisk nok knekken på batteriet, spesielt hvis du bruker HSDPA-nettet i tillegg. 
Omnia HD er blant telefonene som bør lades hver kveld for å være på den sikre siden - og husk at å filme i HD-oppløsning tømmer batteriet på ekstremt kort tid. 
Så vær forberedt. 

Noe av det beste akkurat nå 

For å oppsummere, Samsung i8910 HD er ikke perfekt. 
Men det er virkelig et imponerende stykke rå teknologi, med den beste, største skjermen, et meget godt kamera, fullt utvalg av øvrige funksjoner, bra design og generell følelse av kvalitet. 

Minuspoengene er at Symbian S60 fremdeles er et nokså klønete system og er blitt forbigått av andre produsenter. 
Implementasjonen av widgets er heller ikke verdens beste. 
Pluss at all denne kraften koster selvfølgelig penger, og dermed blir ikke Omnia HD billig. 

Uten abonnement koster herligheten rundt 6.500 kroner. 
Mest av interesse for hardbarka gadgetfreaks altså, men for en fet mobil... 

(Mobiltesten er et samarbeid mellom DinSide Data og ITavisen) 
