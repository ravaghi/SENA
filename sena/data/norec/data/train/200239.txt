Toyota frir til ungdommen
For å nå yngre kjøpegrupper satser Toyota på friske Aygo 

Nye Aygo sprer smil og kjøreglede. 

Dette er overskriften til Toyotas pressemelding om nye Aygo, og er vel ikke totalt uten substans. 
Noe som går opp for meg idet jeg kjører inn til Oslo grytidlig om morgenen, og plutselig ser i mitt høyre sidespeil en sort bil nærme seg i voldsom fart. 

Men det er bare for å legge seg på siden av meg, og glane på Aygoen. 

Så ja, den sprer smil og mange synes den er kul og stilig. 

Form og farge 

Den viktigste faktoren her er selvsagt form og farge. 
Designen i seg selv er jo ikke så enormt spennende, men ved å forsyne bilens front med en gedigen X, får du et tydelig Transformers/X 
-Men aktig tegneserielook som appellerer til de som gjerne vil ha noe litt annet enn det tradisjonelle. 
Toyota selv sier at inspirasjonen kommer fra japanske tegneserier. 

Her har Toyota tenkt taktisk, og hvis de klarer å lokke potensielle kunder inn i salgslokalene med designet, så vil denne gruppen bli enda mer happy når de får vite at de kan personliggjøre bilen etter egen smak, via ti ulike deler som kan byttes ut med ulike farger eller utførelser. 

Mulighetene er bortimot uendelige, og Toyota sier at det finnes en Aygo til alle. 
Først er Aygo X, med sentrallås, LED-lys, Dab+ Radio, USB og AUX-tilkobling, handsfree telefonssystem og manuelt klimaanlegg som standard. 
Pris fra 139.500 kroner. 

Så har du spesialversjonene av Aygo, hvor man finner x-play, x-cite, x-wave og x-clusiv. 
x-play byr på sort "x-front", skinnratt, elektrisk justerbare sidespeil og en tilvalgspakke med 15 toms alufelger, lakkert diffuser, tåkelys, x-touch 7-toms multimediaskjerm med ryggekamera, autolys og automatisk klimaanlegg. 
Pris fra 149.200 kroner, mens tilvalgspakken kommer på 10.500 kroner. 

x-cite har Orange Twist Edition eksteriørfarge, sort x-front og felger, autolys, automatisk klimaanlegg og nøkkelfri betjening. 
Pris fra 164.300 kroner. 

x-wave har elektrisk skyvetak i sort canvas, nøkkelfri betjening, mørktonede ruter bak og skinnseter som tilvalg. 
Pris fra 175.400 kroner, mens skinnsetene koster 6.500 kroner. 

x-clusiv har Bold Black Edition eksteriørfarge, autolys, automatisk klimaanlegg og nøkkelfri betjening. 
Pris fra 163.900 kroner. 

Alle disse prisene gjelder med manuell kasse, for x-shift kassen må du legge ut rundt 13.000 kroner mer, men vi ville gått for den manuelle kassen som kler bilen bedre. 
Dessuten tar 0-100 15,5 sekunder med x-shift kassen. 

Du kan også gjøre bilen din enda mer personlig gjennom tilbehørspakker som OUTstand, OUTglow og INspire. 
Sistnevnte har f.eks dekor rundt friskluftventilene og deksel rundt girspaken. 

Orange Twist 

Min testbil er knalloransje og er derfor den såkalte x-cite med Orange Twist som eksteriørfarge. 
Den skarpe fargen går igjen på detaljer innvendig og gir bilen et ekstra løft. 
Man blir rett og slett litt glad når man setter seg bak rattet. 

Interiøret er i det hele tatt gjennomført og stilig, samtidig som det er eksemplarisk enkelt og oversiktlig. 
Her må særlig multimediaskjermen få skryt. 
Dab+ er standard, og jeg har aldri opplevd en bil hvor det er enklere å sjalte fra kanal til kanal, eller hurtig finne tilbake til den kanalen du ønsker. 
Det høres opplagt ut, men i alt for mange av dagens biler har du ingen aning om hvordan du finner favorittstasjonen din, så pluss i margen for dette. 

Selve lydopplevelsen er ikke den beste, og det blir en del støy utenfra. 
Den 3-sylindrete motoren høres godt der foran, siden man må gi den en del turtall for at den skal trives. 

Karosseriet i nye Aygo er forsterket gjennom bruk av tykkere stål, og sveisepunktene er økt fra 119 til 544. 
Til tross for dette merker man godt lyden av stein som spretter på grusvei, og bakdørene lukkes igjen med en hul blikkboks-lyd. 

Forbedret motor 

Motoren er kraftig forbedret, og det er stort sett bare selve blokken som er igjen fra forrige generasjon. 
Kompresjonen har gått opp fra 11,0:1 til 11,5:1, og forbrenningskamrene har fått bedre kjøling via nye tennplugger. 
Mye arbeid har også gått med på å minske friksjonen. 

Effektmessig er det nå 1 hestekraft mer enn før (opp til 69 hester), mens momentet har økt fra 93 til 95 newtonmeter. 
Motoren har overraskende nok ikke turbolading, noe som nok ville gjort kjøreopplevelsen vesentlig mer spenstig. 
Som det er nå går 0-100 unna på 14,3 sekunder, med et oppgitt forbruk på 0,38 liter på mila. 

Det positive her er at bilen føles litt raskere enn den er, siden motoren liker turtall, og girkassen er aldeles ypperlig i sine presise og korte girskifter, samt utveksling som passer til 998 kubikk. 
Men den litt aktive kjøringen som bilen liker og som den trenger for, betyr også at forbruket blir litt høyere enn oppgitt. 

På dårlig vei er fjæringen stumpete og gir solide slag, men på vanlig vei merker man ikke noe til det. 
I svinger har bilen et sportslig preg, og den biter seg godt fast. 
Styringen er helt på det jevne, det samme gjelder førerkomforten i forsetene. 

I baksetet kan faktisk to voksne sitte helt greit, og setene kan legges ned 50/50. 
Det gir 580 liters bagasjeplass, mot bare 168 liter med baksetene i vanlig stilling. 

Skal jeg oppsummere Aygo er det en del småting man kan henge seg opp i, men alt dette blir egentlig irrelevant når man ser bilens prislapp. 
For litt over 160.000 kroner får du en morsom og leken småbil, som setter både sjåføren og andre trafikanter i en bedre sinnstemning. 
Det er etter min mening verdt et sterkt terningkast 4. 
