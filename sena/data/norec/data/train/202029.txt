Canon EOS 450D
TEST: 
Canon balanserer hårfint når den mest populære modellen nå er oppgradert. 

Kameraprodusentene lanserer stadig nye modeller, og blant de mest ivrige er Canon, som opptil flere ganger i året avduker en god håndfull nye kameraer. 

Deres mest populære serie på speilrefleksfronten har vært 300- og 400-serien, der seiersrekken 300D-350D-400D har vært de mest solgte speilreflekskameraene år etter år. 

Dagens testprodukt, EOS 450D, er det siste skuddet på denne stammen, og Canon har en stor utfordring når de skal lage dette kameraet bedre enn 400D, men dårligere enn 40D, som er deres semiproffe modell i prisklassen over. 

Vi kommer ikke til å gå dypt inn i alle aspekter ved 450D i denne testen, men konsentrerer oss om nyhetene fra 400D. 
Rett før jul kåret vi EOS 400D til det beste kamerakjøpet i amatørsegmentet, og 450D har såpass mye til felles at 400D-testen gjerne kan leses som et supplement. 

Hva er nytt? 

450D har en rekke forbedringer fra 400D, og faktisk er enkelte av egenskapene såpass gode at kameraet på enkelte punkter har mer å fare med enn storebror 40D. 

Oppløsningen er økt fra 10,1 til 12,2 megapiksler. 
I motsetning til megapikselracet på lommekamerer, er dette slett ingen uting på speilreflekskamaerer med såpass store sensorer, og oppløsningen på 450D er også høyere enn 40D, som er modellen over. 

Spotmåling var ikke tilgjengelig på tidligere kameraer i denne serien, men endelig har Canon fått på plass denne funksjonen, som gjør at du kan måle lyset på ett punkt i bildet. 

Seriefoto er økt fra 3 bilder pr sekund til 3,5 bilder pr sekund. 
Merk at lagringshastigheten da er økt fra 30 «megapikselbilder» pr sekund til 43. 
Antall bilder som kan tas i serie er også økt - fra 27 til 53 bilder (RAW er senket fra 10 til 6). 

Søkeren har endelig blitt større - dette kritiserte vi forgjengeren for, som hadde 95% dekning og 0,8x forstørrelse, men forstørrelsen er nå økt til 0,87x (40D har 0,95x). 
Dette gjør at 450D så vidt har større søker enn Nikon D60, men noe mindre enn Sonys Alpha 100, 200 og 700 og Pentax K100D, K110D og K200D 

LCD-skjermen har økt fra 2,5 tommer til 3 tommer diagonalt, men oppløsningen er den samme. 

Minnekort - 450D bruker nå SD-kort, mens forgjengerne har bruke CompactFlash. 
Dette gjør at de fleste kan bruke samme minnekort på speilreflekskameraet og lommekameraet og må betegnes som et pluss. 

Batterikapasitet er økt, fra 720mAh til 1050 mAh, og kapasiteten etter CIPA-standarden er økt fra 400 til 500 bilder på én ladning, der 50% tas med blits. 

Live view 
- Kameraet har nå mulighet for live view, som betyr at du kan se et levende bilde på skjermen når du skal ta bilder. 
I tillegg har 450D kontrastbasert autofokus, som gjør at speilet ikke trenger å flippes opp for at autofokusen skal virke, men denne type autofokus er veldig, veldig treg, så utbyttet er begrenset. 
Skjermen kan fortsatt ikke flippes, noe som gjør at for eksempel Olympus E-3 etter vår mening har den beste implementasjonen av live view til nå. 

My menu er også tilgjengelig på 40D - dette er en egen meny der du selv kan velge menyelemente; kjekt hvis du har spesielle ting du pleier å justere på som er tungvint å bla frem til gang etter gang. 

Kit-objektivet er betydelig oppgradert og har nå fått innebygget bildestabilisator. 
Brennvidde og lysstyrke er den samme, men de optiske kvalitetene er bedre enn på kit-objektivet på 400D. 

14-bits RAW-modus - flere farger enn forgjengeren, som hadde 12-bits farger og igjen; det samme som 40D. 

Med andre ord er det først og fremst seriefoto, størrelse (og kvalitet) på søkeren og robusthet i kamerahuset som skiller 40D fra 450D. 

Konstruksjon 

Utformingen er noenlunde lik som på det forrige kameraet, men den økte skjermstørrelsen har gjort at Canon har måttet flytte knappene som før satt på venstre side av skjermen. 
To av dem (meny og display) ligger nå over skjermen, mens avspilling og sletteknapp ligger nederst til høyre. 
Vi synes ikke dette hverken tilfører eller hemmer kameraet noe bruksmessig i forhold til forgjengeren. 

En annen forskjell er at 450D nå har fått en dedikert ISO-knapp på toppen av kameraet. 
Fortsatt sverger Canon til å bruke menyer på nært sagt alt av innstillinger, i motsetning til f.eks. Nikon, der du holder en knapp nede mens du roterer på et innstillingshjul. 
Fortsatt er det bare ett slikt hjul tilgjengelig på 450D. 
For øvrig visers også valgt ISO i søkeren, også når ISO står på auto, som ikke har vært tilfelle for de tidligere kameraene i denne serien. 

Som før vil kameraet oppleves som noe lite for de med store hender - grepet er lavt og stikker ikke ut så mye. 
Litt smak og behag blir det, men det bør prøves i butikk før du kjøper kameraet. 

Brukervennlighet 

450D er lett å bruke for en førstegangskjøper. 
Så og si alle innstillinger foretas via lettfattelige menyer - det eneste vi synes er litt klønete (som vi også kritiserte 400D for) er at rutinen for å måle hvitbalansen manuelt er noe tungvint. 

Det overrasker oss også litt at eksponeringskompensasjon faktisk er tilgjengelig på «Nikon-vis», der knappen holdes nede mens innstillingshjulet dreies. 
Dette hjulet funger også i enkelte menyer, men ikke andre - en inkonsistens på 450D. 

Ytelse 

Mens de fleste andre kameraer i dette segmentet har 3 bilder pr sekund, har altså 450D 3,5 bilder pr sekund, som også merkes ved actionfotografering. 
Fremdeles er kameraet lynraskt med tanke på autofokus, og oppleves i det store og det hele som et svært responsivt kamera. 

Vi liker også at batterilevetiden er forbedret, og at sensorristing foretas når kameraet slås av, slik at oppstartstiden i praksis er mindre enn den tiden du bruker på å løfte kameraet til øyet. 
Det er noe veldig umiddelbart ved dette kameraet som det ikke er så lett å sette fingeren på, men som på mystisk vis gjør at vi har tatt svært mange bilder i testperioden - godt over 1000, faktisk. 

Bildekvalitet 

Igjen er det bare å ta av seg hatten - det økte antallet megapiksler har praktisk talt ingenting å si for støynivået, og 450D leverer bilder med svært lav støy helt opp til ISO 1600, som du ser et eksempel på under. 

I tillegg har bildene godt dynamisk omfang, og en varme og intensitet i fargene som de aller fleste vil sette pris på (men som andre igjen vil synes er litt over kanten, men da er det mulig å justere ned via my colors eller fotografere i RAW). 
Lab-tester viser også at sensoren er kapabel til svært høy oppløsning; faktisk enda skarpere enn det 40D klarer å levere. 

Som vanlig er det småplukk å trekke for - autohvitbalansen i vanlig innebelysning produserer noe gule bilder, og utendørssituasjoner med kontraster gjør ofte at kameraet overeksponerer og de lyseste tonene brennes ut, noe du ser eksempel på i bildet til høyre, der himmelen er helt visket ut (øvre kant av bildet tangerer "I tillegg"-linja). 
Kitobjektivet har også tydelig kromatisk feilbrytning i kantene av bildet. 

Hvis du lurer på hva slags utbytte du får av bildestabilisator på kit-objektivet, kan du se eksempelutsnittene under, med brennvidde tilsvarende 55mm og lukkertid på 1/10s. 
Uten stabilisator blir bildet uskarpt, men stabilisatoren klarer strabasene. 

Vi har lagt ut et knippe bilder fra ulike fotografiske situasjoner, som du kan se i fotoalbumet under: 

>> 
Se bilder tatt med kameraet: 
Fotoalbum: 
Canon EOS 450D 

Konklusjon 

Så - har du lest helt hit, skjønner du at vi liker EOS 450D svært godt. 
Det er raskt i bruk, tar svært gode bilder og har fått større søker og flere av funksjonene vi savnet på forgjengeren, som allikevel fikk en sekser på terningen. 

I tillegg er kit-objektivet forbedret fra tidligere - det tar skarpere bilder og har dessuten fått innebygget bildestabilisering, som gir deg bedre muligheter til å ta skarpe bilder i dårlig lys. 

Prisen er dog noe høyere enn konkurrentene, og kitløsningen ligger nå på rundt 6.000 kroner i de billigste nettbutikkene i skrivende stund; drøye tusenlappen over 400D. 

Allikevel synes vi ikke dette er noe upris for et såpass godt kamera som 450D er, og derfor triller vi nok en sekser på terningen til Canon for et utmerket kamera som fort kan vise seg å bli sommerens salgsvinner på speilrefleksfronten. 

Sjekk dog først i en butikk at du er komfortabel med det relativt lille grepet. 

Beste pris på kameraet i øyeblikket: (ikke tilgjengelig) 
