Spring Breakers
Du trodde norsk russefeiring var ille? 

Gjør deg klar til amerikansk vårferie! 
Spring Breakers starter som et rått ungdomsdrama, men tar en brå venstresving ut i mørkere territorium. 

Manusforfatter og regissør Harmony Korine (Kids, Gummo) bretter ut en flik av amerikansk ungdomskultur, og viser vakre jenter fanget i stygge omstendigheter. 

Dette er grov filmpoesi, som dyrker dekadensen med sex, narkotika, penger og våpen. 

Vill festing og flørting 

Fire venninner (Selena Gomez, Vanessa Hudgens, Ashley Benson og Rachel Korine) drømmer om å dra på vårferie, eller «spring break» som det heter i USA. 
De vil vekk fra kjedsomhet og ensformighet. 

Med ukonvensjonell finansiering havner de i St Petes i Florida, og setter i gang med vill festing, flørting og inntak av både alkohol og narkotika. 

Men så møter de den lokale gangsteren Alien (James Franco), og jentene ligner plutselig på vevre impalaer ved en dam full av sultne krokodiller. 

Jeg vet ikke om skildringen av moralsk forfall er en advarsel eller en feiring av den. 
Men innledningsvis fylles filmruta av pupper, rumper og andre kroppsdeler i glinsende nærbilder, til musikk av Skrillex. 

Hemninger finnes ikke, og ungdommene fester som om morgendagen er avlyst. 
Som observatør føler jeg også en slags rus, en følelse av totalt fravær av etikk og moral. 

Jeg føler meg også som en skitten kikker, i det et titalls tenåringsjenter rister puppene inn i kamera samtidig. 

James Franco nærmest ugjenkjennelig 

Jentene vi følger i historien er tøffe, pågående og spiller aktivt på egen kropp og utseende. 
Spesielt Gomez og Hudgens er et godt stykke unna Disney Channel her. 

Men tonen endres når Alien entrer bildet, glimrende spilt av en nærmest ugjenkjennelig James Franco med dreads, tatoveringer, sølvtenner og store solbriller. 

Han tar dem med inn i en tøffere verden, der de fremstår som byttedyr. 
Hvilke planer har han egentlig for dem? 
Faresignalene forsterkes ved at jentene konstant går i bittesmå bikinier, eksponert og ubeskyttet. 

Harmony Korine er kjent som en kontroversiell filmskaper, som gjerne finner sine historier i skyggefulle deler av amerikansk samfunnsliv og ungdomskultur. 

Spring Breakers mangler kanskje et klart budskap. 
Jeg vet ikke om Korine forsøker å si noe her, annet enn å advare foreldre om hva ungdommene deres kan finne på å gjøre når de ikke overvåkes. 

Men det er også en svart skildring av hva som kan skje når ungdomsliv og «the american dream» krysses uten hemninger. 
