Flislegging og koseprat
Kjendiser åpner ytterdør og hjertedør når TV 2 kommer hjem til dem for å pusse opp. 
Kjekt for dem. 
Greit for oss. 

TV: 
I flere år har vi sett dem, norske kjendiser fra A-kjendisstatus og helt ned til Å-status, kokke og spise og stappe og ete og skvale og drikke og kokke mer, i ymse kjendismatprogram. 
Overmette har vi blitt av å se halvcelebre fjes servere hverandre favorittpastaen sin eller «svele stekt slik ho bestemor steikjar dei». 

Tydeligvis har også TV 2 gått lei kjendiser i forkle som koseprater. 
De har klødd seg i huet og spurt «hva pokker kan vi finne på i stedet?». 
Det var nok da en gluping utbrøt: 
«Eureka, vi pusser opp hos dem - og koseprater! 
Hvem sier nei til slik?». 

Åpner hjertedøra 
I kveld ser du resultatet, som er akkurat slik du kan forvente deg. 
Den folkekjære skuespilleren Lise Fjeldstad er første kjendis ut av åtte som åpner ytterdør og hjertedør til sitt vakre hjem. 
Mens Fjeldstad sitter med fotoalbumene sine på kjøkkenet og forteller om smått og stort, alt fra da hun nesten døde i barnefødsel til hva hun har lært av Ibsens kvinner, står en jovial gjeng med håndverkere i kjelleren og viser deg hvordan du legger varmekabler og maler murvegg. 
Hun får ny kjellerstue. 
Vi får bli bedre kjent med Fjeldstad. 

Det er helt okay underholdning. 
Hjemme hos-reportasjer krydret til med litt «bygg og bo» er kurant, dét. 

Gode samtaler Konseptet funker i hvert fall hjemme hos Fjeldstad, som varmt og hjertelig gir av seg sjøl. 
Programleder Katarina Flatland (jadda, dattera til barteflatland), som vi tidligere har sett blant annet i kanalens ungdomsprogram «Waschera», gjør en god, avslappet og interessert figur. 

Flatland fører an i gode samtaler og prøver absolutt ikke å stjele oppmerksomheten bort fra stjerna. 
Takk for det. 

Forseggjort underholdning 
At venner og familie av Fjeldstad dukker opp og deler små og store minner med oss, er et pluss. 
Det viser også grundighet at programlederen blir med Fjeldstad til teateret og ut på tur i parken, de sitter ikke bare på kjøkkenet og skravler. 

Både håndverkere og produsenter tar seg nok tid til at kjellerstua ser ut til å bli pussa opp på anstendigvis, mens intervjuobjektet får snakke ordentlig uten stressklipping og mas. 

At hvert oppussingsprosjekt fordeles over fire halvtimesepisoder som sendes mandag til torsdag, gir rikelig med tid til å gå i dybden - og male nok strøk. 
Takk for det, også. 

Om de andre kjendisene i rekka vil være like interessante og flinke til å dele historier med oss, vil naturlig nok gjenstå å se. 
Det kan bli kjedeligere, det kan bli morsommere. 

Vi vil i hvert fall få se at navn som Arve Tellefsen, Vinni fra Paperboys, Pål Anders Ullevålseter, Terje Sporsem, Henriette Steenstrup, Simen Staalnacke og Terje Schrøder får besøk av TV 2 usser opp hos dem gratis. 

Fett for dem. 
Helt greit for oss. 
