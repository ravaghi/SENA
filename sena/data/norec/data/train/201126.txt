Sony Ericsson W710i
Mobiltelefoner for en aktiv livsstil er tydeligvis det nye i mobilbransjen. 
Sony Ericssons sportsmobil har også innebygd Walkman. 
Les testen her. 

Den siste tiden har det vært mye snakk om å få folk opp av sofaen og ut i naturen. 
Da er det ingen ting som er bedre enn at de store mobilprodusentene bidrar til dette, med sportsmobiler som Nokia 5500 Sport og den nyeste Walkman-mobilen til Sony Ericsson. 
W710i er nemlig en mobiltelefon med innebygd skritt-teller og treningsprogram. 
Det hjelper selvsagt på at Sony Ericsson har lagt ved utstyr som lar en feste mobilen til både belte og armen. 

Ikke robust 

Utseendet på denne Sony Ericsson W710i formelig skriker sport. 
Riktignok har den ikke det gule designet til de gode gamle sportswalkman'ene til Sony. 
Allikevel viser materialer og fargevalg ganske klart at man kan bruke denne mobilen til langt mer enn å ringe med. 
I motsetning til Nokia 5500 Sport er imidlertid ikke denne mobilen like robust. 
Man bør nok ikke utsette W710i for verken unødvendig vannsprut eller støt. 

Tastene på denne foldemobilen er ganske bra. 
Til tider kan kanskje tastene virke litt harde, men i det store og hele er det helt uproblematisk å skrive både tekstmeldinger og e-post på W710i. 
Telefonen er også utstyrt med en stor mengde snarveisknapper, både på innsiden og utsiden. 

Dimensjonene i lukket tilstand er 48 x 88 x 25 mm og vekten er på 101 gram. 
Altså er det ikke snakk noen sylfide dette her heller, som vanlig når det er snakk om foldemobiler fra Sony Ericsson. 
Allikevel føles størrelsen på telefonen meget behagelig, selv om den kan virke noe stor når den er åpen. 
Den ligger uansett meget godt i hånden. 

Oppgrader skjermen 

W710i er utstyrt med en skjerm på utsiden av telefonen og en på innsiden. 
Den på innsiden er av samme type som på de aller fleste mobilene til Sony Ericsson om dagen. 
Oppløsningen er på 176 x 220 punkter og den kan vise 262 144 farger. 
Vi synes godt at det hadde vært greit om Sony Ericsson snart oppgraderer skjerrmen sin. 
Med 320 x 240 som Nokia har på mange av sine modeller er skjermbildet langt mindre kornete. 
Den utvendige skjermen er langt dårligere, både når det gjelder farger og oppløsning, men det er som forventet og faktisk er den langt bedre enn det man vanligvis er vant til av nummer to-skjermen. 

Kameraet på denne Walkman-mobilen har en oppløsning på to megapiksler og gir bra kvalitet på bilder som blir tatt i optimale lysforhold. 
Blir det litt svakere lysforhold merker man umiddelbart at kvaliteten blir ganske mye dårligere. 
Sånn sett er det uforståelig at de ikke har bygd inn en blitz/fotolys. 
Allikevel er kvaliteten på et jevnt godt nivå til å være et to megapikselkamera. 
Muligheten for videoopptak blir imidlertid så godt som uvesentlig, fordi kvaliteten på disse klippene er altfor dårlig. 

Menysystemet på W710 er standard Sony Ericsson, noe som betyr et meget brukervennlig system, med alle de nødvendigste funksjonene. 
Responsen i systemet er også veldig bra. 
Den største ulempen med systemet er at det er relativt lukket, i motsetning til Series 60-systemet som er på sportsmobilen til Nokia. 
Den mobilen har i så måte langt bedre utbygningsmuligheter enn Sony Ericsson sin. 

Dette er en av få Sony Ericsson-mobiler som har EDGE-støtte. 
Riktignok har den ikke støtte for 3G, men med mindre man skal overføre store datamengder eller er veldig opphengt i videotelefoni klarer man seg lenge med bare EDGE. 

Musikk til treningen 

Hovedfunksjonen i denne telefonen er selvsagt musikken og den har i så måte god lyd, i hvert fall via de medfølgende hodetelefonene. 
Vi har også hørt bedre lyd fra de interne høyttalerne på andre Walkman-mobiler, men med et par ekstra høyttalere blir det mer enn bra nok. 
Den største bonusen er alle snarveisknappene, som gjør at man kan styre det aller meste i forhold til musikken selv i lukket tilstand. 

I motsetning til musikkflaggskipet til Sony Ericsson, W850i, som vi testet nylig har W710i den gamle mediespilleren til selskapet. 
Dette er synd, siden den nye versjonen er langt bedre, både i forhold til brukergrensesnitt og funksjonalitet. 
Radio er den derimot utstyrt med. 
RDS-støtte har den også, så underholdningsmulighetene er vel ivaretatt. 

W710i kommer også med et minnekort på 512 megabyte (Memory Stick Micro). 
Det skulle da også bare mangle, siden minnet i telefonen kun er på 10 megabyte. 
Overføring av musikk er en smal sak med den medfølgende programvaren, som også gjør synkronisering av data til en drøm. 
Alt i alt er det enkelt å få musikk til treningen med denne mobilen. 

Få medalje 

For det er tross alt treningsdelen som differensierer denne mobilen fra alle de andre (bortsett fra Nokia 5500 Sport) på markedet. 
Den er utstyrt med skritteller, som gjør at man kan måle antall skritt man går eller løper, hvor mange kalorier som forbrennes og hvor langt man har kommet i løpet av treningen. 

Det følger også med både armfeste og beltefeste til denne mobilen, noe som gjør at det er enkelt å få den med seg når man skal ut. 
Med alle snarveisknappene er det en ideell telefon til treningsøkten. 
I tillegg er den faktisk bra på å motivere brukeren til å komme seg opp av sofaen. 

For med det medfølgende programmet får man flott oversikt over treningsøktene sine. 
Men enda bedre er medaljene man får utdelt etter at man har oppfylt en del treningsmål. 
Dette er glimrende motivering og langt billigere enn en personlig trener. 

Aktive mennesker 

Sony Ericsson har laget en allsidig mobiltelefon, som man spiller musikk, tar bilder og hjelper til med treningsøkten. 
Batteriet er meget bra og stort sett har det vært veldig bra talekvalitet, men noen gang opplevde vi litt bakgrunnsstøy på noen samtaler. 
Prisen ligger på under 3 000 kroner og man vil for den prisen få en stilig og god telefon. 

Vi må si at i disse dager, hvor fokuset på trening er så massivt er Sony Ericsson W710i et meget godt valg. 
Videre håper vi at flere modeller kommer med slik funksjonalitet fremover. 
Genialt for å få folket i aktivitet. 

Tekniske data for Sony Ericsson W710i 
