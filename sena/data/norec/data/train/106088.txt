Jonas Thomassen/JT Scam:«Bold Street» 

(Scam Records) 

Rock slik «Idol»-toeren ser det for seg. 

Til alle som mener at det å vinne «Idol» og dermed få gi ut en strømlinjeformet plate er det verste som kan skje en ung artist: 
Ta en titt og en lytt på alternativet. 
Her er fjorårets sølvvinner Jonas Thomassen ute med sin solodebut, hvor han prøver å leve ut sin fantasi som kredibel indierocker, på en plate som låter like amatørmessig som innpakningen bærer bud om. 

Det er ikke viljen det skorter på, men dette stive, affekterte forsøket på å høres ut som The Strokes er så evneveikt at det stadig påkaller den onde latteren. 
Thomassen har fortsatt en tøff stemme, som gjør seg bra i det fine, akustiske sistesporet, men alt den ellers er omgitt av - låter, tekster, produksjon, spilling - er på et så hjelpeløst plan at man får lyst til å samle inn noen kroner til ham, slik at han kan lage noe ordentlig. 

Undertegnede ga ham en toer for fremførelsen av Nine Inch Nails' «Hurt» i «Idol». 
Den står jeg ved etter å ha hørt ham gjøre den på plate også. 

ANBEFALT KJØP: 
«Wild Country». 
