Mission:Impussyble 

Ifølge den internasjonale filmkritiker-konvensjonen skal man trekke én terningprikk hvis guttenerder i ungdomsfilmer omtaler kvinnelige kjønnsorganer med en begeistring som ikke er kjærlighetsrelatert eller reproduksjons-motivert. 

Man skal også trekke én prikk dersom noen eller noe spyr under samleie. 

Det kan bli nødvendig å trekke to terningprikker hver gang underholdningsorientert munnsex blir omtalt og hver gang kvinnelige overkropper fremheves uten kunstnerisk forsvarlig grunn. 
Fire prikker trekkes hvis humor oppstår i samband med synlige menstruasjoner. 

«Superbad» kom etter en nøye utregning ut med terningkast minus 37. 
Men det er en vanvittig morsom film, og den har med en helt uforglemmelig heisatur med gale politifolk, så hvis man er i stand til å akseptere at menns åndelige liv ikke er noe for innbyggerne i Hundremeterskogen, går det an å le befridd. 
Uhøvisk trivsel oppstår dessuten fordi de unge skuespillerne er nesten umenneskelig gode. 
Det gjelder også birollene. 
Egentlig hadde «Superbad» vært en Oscar-film hvis Tom Hanks spilte Albert Schweitzer. 

Handlingen er klassisk. 
I et forsøk på å miste dyden og oppnå vaginal nattkjenning før utgåelse av videregående, skryter de to nerdevennene på seg en slags mission impussyble: 
De skal skaffe sprit til festen. 
Der starter den magiske mysterieturen, og Kafka ville blitt forskrekka. 
