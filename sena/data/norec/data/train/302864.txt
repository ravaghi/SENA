Kompakt actiondrama
Ben Afflecks «The Town» handler om ran og kjærlighet i Boston. 

FILM: 
Mye har tydet på at Ben Affleck skulle ende sin karriere som storkjevet fjott i annenrangs romantiske komedier, mens barndomsvennen Matt Damon fikk alle de kule rollene. 
I stedet satte Ben seg bak kamera og imponerte mange med sin regidebut, «Gone Baby Gone», basert på en roman av Dennis Lehane («Mystic River», «Shutter Island»). 

I den vanskelige andrefilmen holder Affleck seg fortsatt i hjembyen Boston, men tar nå for seg en annen sjanger. 
Ingen barn forsvinner i «The Town», som portretterer en gjeng proffe ranere fra Charlestown, visstnok den bydelen i USA som har fostret flest bankrøvere. 

Knatrende realistisk 

Vi kan godt spore Afflecks inspirasjon tilbake til 70-tallet og «The Friends of Eddie Coyle», men Boston og kriminelle irskamerikanere har vært i vinden de siste årene, ikke minst takket være «The Departed». 
«The Town» likner en del på Scorseses Oscar-vinner i sin skildring av katt-og-mus-leken mellom politi og røver, med Don Draper ... jeg mener, Jon Hamm, i rollen som iherdig FBI-agent. 

Dette motivet har filmen også felles med «Heat», som sjangermessig er en nærere slektning. 
De dyktig koreograferte ransscenene har en knatrende realisme som går Michael Mann i næringa og vi får også en kjærlighetshistorie mellom hovedskurk Doug MacRay (Affleck) og en «sivilist», Claire, spilt av britiske Rebecca Hall. 

Voldelig venn 

Mer pikant er det at Claire er banksjefen som nettopp ble ranet av Doug og hans effektive gjeng. 
Dougs mer voldelige bestevenn James (Jeremy Renner fra «The Hurt Locker») ønsker å «ta seg av» Claire, så hun ikke kan vitne, men Doug velger en annen framgangsmåte. 

Rebecca Halls rolle er til dels «gammeldags» og for lite utviklet. 
Dessuten er «The Town» i begrenset grad en original film. 
I stedet har den et trøkk som skyldes Afflecks solide grep om sjangeren, lokalmiljøet og ikke minst en rekke dyktige skuespillere (Pete Postlethwaite, Chris Cooper, Renner). 
Jeg er litt mindre sikker på om det var et genigrep av regissøren å gi hovedrollen til Ben Affleck, men noe fatalt feilgrep er det ikke. 
