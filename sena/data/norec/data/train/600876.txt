Personlig og gripende
Danmark 2013 

Drama 

Regi: 
Nils Malmros 

Manus: 
Nils Malmros 

Skuespillere: 
Jakob Cedergren, Helle Fagralid 

Aldersgrense: 
11 år 

Egnethet: 
Voksen 

Tårene triller fremdeles i skrivende stund. 
Nils Malmros har laget sin siste og mest personlige film i hans karriere — filmen om da hans kone drepte deres ni måneder gamle datter. 

Hvordan han i det hele tatt har klart å lage denne filmen, er utenfor min forstand. 
Men her er den altså, ”Sorg og glede”. 
I 1984 drepte Malmros’ kone Marianne, deres datter Anne i en psykose. 
Ved hjelp av behandling og kjærlighet klarte de imidlertid å overleve det umulige. 
Paret er fremdeles sammen i dag, og bor i det samme huset hvor tragedien skjedde. 

Nils Malmros er en av Danmarks mest anerkjente filmregissører. 
På 1980-tallet lagde han blant andre ”Kunnskapens tre” og ”Skjønnheten og udyret”, og han har vunnet en rekke priser. 
Filmen fremstår veldig ærlig, som om han forteller hele historien uten filter og uten å pynte på, eller dekke over ting. 
Det er sterkt av ham å fortelle en så personlig historie med så mange tabuer. 

Jeg har litt blandede følelser rundt å bli invitert inn i en slik personlig tragedie, på en så intim måte. 
Men samtidig påminner filmen meg om menneskets mange sider, både gode og dårlige, og at alt ikke er sort-hvitt. 
Ta med flere lommetørklær, for mer enn noe annet er filmen forferdelig trist. 
