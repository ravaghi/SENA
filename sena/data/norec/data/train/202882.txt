iPod Touch 2012 (5. generasjon)
Nesten som en iPhone 5. 
Tynnere, men ikke fullt så kraftig. 
Og uten ringe- og 3G-muligheter. 

Da Apple lanserte iPhone 5, lanserte de også den foreløpig siste versjonen av iPod Touch. 
I likhet med den nye telefonen, har iPod Touch nå også blitt strekt litt i høyden, og skjermen måler fire tommer over diagonalen. 

Skjermoppløsningen er også den samme som på telefonen, og side om side med iPhone 5 klarer vi ikke å skille de to skjermene fra hverandre. 
Det betyr med andre ord at skjermen på iPod Touch er svært god. 
Høy oppløsning (1136x640), god innsynsvinkel og godt kontrast- og fargenivå. 

Og den er tynn. 
Imponerende tynn. 
Mens allerede slanke iPhone 5 måler 7,6mm over midjen, er det samme målet bare 6,1mm på iPod Touch. 
Vekten er også lavere – 88 gram mot iPhone 5 sine 112 gram. 

Annet enn formfaktoren er det et par forskjeller fysisk på de to enhetene: 

iPod Touch har ikke "mute"-bryteren som ligger ved siden av volumknappene på iPhone 5Kameraet på baksiden er ulikt – 5Mp på iPod Touch og 8Mp på iPhone 5iPod Touch har ingen lyssensor i front, så automatisk justering av lysstyrke er ikke muligiPod Touch har en liten knott i bunnen på baksiden som kan trykkes ut og inn, og som du kan feste en medfølgende stropp i når den er i "ut"-posisjon.iPod Touch er tilgjengelig i flere farger - mørk grå, lys grå, rosa, gul, turkis og rød. 
Kun den koksgrå har sort ramme rundt skjermen på fremsiden; resten hvit. 

Andre forskjeller i funksjonalitet: 

Kun WiFi – du kan ikke ringe vanlige mobiltelefonsamtaler med iPod Touch; ei heller surfe på mobilnett. 
(Men du kan ringe med FaceTime, Viber og lignende apper så lenge du er koblet på et trådløst nett.)Gjenstående batteri i prosent er ikke tilgjengelig på iPod Touch.iPod Touch er tilgjengelig i 32/64GB-versjoner; ikke 16GB. 
Prisen er imidlertid langt lavere - 2390,- for 32GB (6090,- for iPhone 5) og 3190,- for 64GB (6990,- for iPhone 5). 
Litt svakere batteri på iPod Touch, f.eks. 8 timers video vs 10 timers video på iPhone 5. 

Ellers er det alt på plass – stemmesøk via Siri, speiling via AirPlay (slik at du kan vise det samme bildet på en TV tilkoblet Apple TV), panoramabilder på kameraet, iMessage (gratis "tekstmeldinger" til andre iOS/Mac-brukere) etc. 

En glimrende underholdningsenhet 

iPod Touch er den billigste inngangsbilletten til Apples iOS-økosystem, med en app-butikk som nylig passerte 700.000 apper, og der du finner mye med høy kvalitet. 
I tillegg tilbyr Apple filmleie via iTunes, der kvaliteten også er utmerket på den skarpe skjermen, og du kan selvsagt bruke Netflix, Spotify og andre populære tjenester. 

Ja, og høre på egen musikk, da. 
Det er jo tross alt det iPod-konseptet i utgangspunktet dreier seg om, selv om "MP3-spiller" blir en alt for snever betegnelse på denne enheten. 

iPod Touch er en glimrende underholdningsmaskin, og som med forrige generasjon er dette et produkt som utfordrer flere. 

Sony og Nintendos håndholdte spillmaskiner i første omgang, for selv om startkostnaden er høyere, er det et helt annet regnestykke om vi tar med hva det koster å kjøpe spill. 
Mens de koster flere hundre kroner stykket på de nevnte enhetene, er det enormt mange godbiter tilgjengelig til et slikk og ingenting iPod Touch. 
I tillegg til at den kan brukes til langt mer enn å spille, selvagt. 

Enkelte konkurrenter har tilsvarende produkter, f.eks. Samsung Galaxy S WiFi 5.0; en Android-enhet med 5-tommers skjerm uten ringemuligheter. 
Uten å ha testet den utover å prøve den litt på Mobile World Congress, er det åpenbart i våre øyne at iPod Touch tilbyr mer for pengene. 
For det første er skjermen langt bedre (480x800 på nevnte enhet), Galaxy S WiFi har bare 8GB interminne og kjører en gammel Android-versjon. 
Prisforskjellen på en femhundrelapp er i våre øyne vel verdt det. 

En annen er Sony Walkman NWZ-Z1060, som er Android 4.0-basert. 
Men denne er priset langt høyere (ca 3200 for 32GB i de billigste nettbutikkene) og har også bare 480x800-oppløsning, blant annet. 
Men den har i hvert fall FM-radio, noe som mangler på iPod Touch. 

Apple tilbyr uansett svært mye for pengene i iPod Touch. 
Faktisk kan den også være å vurdere om du har en telefon fra en annen produsent enn Apple (eller vurderer å bytte til en fra iPhone), for fortsatt er det en del iOS-ekslusive apps, og de kommer også ofte først på iOS. 
Har du iPhone og lyst til å bytte til et annet operativsystem, men med alt for mange penger investert i apper fra før, kan dette være en rimelig utvei for fortsatt å bruke appene du har kjøpt og ha tilgang til iOS-universet. 

Kamera 

Som nevnt er det ikke samme kamera i iPod Touch som i iPhone 5, med oppløsning på 5Mp kontra 8Mp på iPhone 5. 
Nå er selvsagt ikke oppløsning avgjørende for bildekvaliteten, men bildene fra iPod Touch er ikke på par med de fremste mobilkameraene i dag hva gjelder skarphet og støy i svak belysning. 

Allikevel – det er i hvert fall natt og dag i forhold til forrige generasjon iPod Touch, hvis kamera tok bilder med 0,7Mp-oppløsning og hverken hadde blits eller autofokus. 

Under ser du noen testbilder tatt med den femte generasjonen av iPod Touch: 

Ytelse 

Begynner vi med de syntetiske testene, er ikke iPod Touch like kjapp som iPhone 5. 
iPod-modellen har halvparten så mye arbeidsminne (512MB vs 1GB) og en annen prosessor (800MHz ARMv7-prosessor kontra 1,3/1,1GHz Apple A6-prosessor), som også gir utslag i poengsummene. 

Kjører vi Geekbench får vi 621 poeng; vesentlig lavere enn de 1554 vi fikk da vi testet iPhone 5, men ganske nøyaktig lik ytelsen på iPhone 4s. 
På Sunspider, som måler javascriptytelse i nettleseren, er tallene 947ms (iPhone 5) mot 1802ms for iPod Touch (raskere enn 2200ms på iPhone 4s), der lavere tall er bedre. 
Browsermark: 
101552 for iPod Touch; bare litt over halvparten av ytelsen til iPhone 5 i samme test. 

I praksis er det også en viss forskjell på enhetene. 
iPhone 5 laster inn apper konsistent raskere, men det er sjelden store forskjeller. 
Og hva gjelder ytelse har vi fortsatt til gode å oppleve problemer på iPod Touch, og det inkluderer spilling av Infinity Blade og andre spill som krever litt av maskinvaren. 
Videoavspilling er heller ikke noe problem, og operativsystemet oppleves like glatt og kjapt som vanlig. 

Kameraet er også lynraskt på iPod Touch, og hamrer du i vei på utløserknappen, spyttes det ut bilder i høy takt. 

Lyd 

Også på iPod Touch før du med de nye EarPods-øreproppene som også følger med i iPhone 5-esken. 
De har fått en ny utforming i forhold til tidligere versjoner, og har også en helt annen lydkvalitet. 

I mine ører sitter de mer behagelig enn forgjengerne, men det gjør de ikke nødvendigvis i dine. 
Uansett byr de på god lyd – de er i stand til å spille høyt og har et fyldig lydbilde med dyp bass. 
Vi opplever heller ingen forskjeller mellom iPhone 5 og iPod Touch hva gjelder lydnivået når du har koblet til ørepropper, og med de medfølgende øreproppene tror vi de færreste har behov for å gå over 80% av volumet. 

Den utvendige høyttaleren er imidlertid ikke like god og byr på langt spinklere lyd med svakere bass og mellomtone. 
Her er forskjellen ganske åpenbar. 

Konklusjon 

Det er mye å like ved iPod Touch. 
Den er svært tynn og lett, har en særdeles god skjerm og har nok maskinvare til å dra selv de tyngste spillene som ligger i App Store. 
Som med øvrige iOS-enheter er utvalget av apps enormt, og som en underholdningsenhet med spill, musikk, film etc. fungerer iPod Touch fortreffelig, der du også har mulighet til å bruke AirPlay, sende iMessage-meldinger til andre iOS-brukere etc. 
Riktignok kun når du er koblet til et trådløst nettverk. 

Til en pris på 2390,- for 32GB-versjonen synes vi også du får mye for pengene i iPod Touch. 
Den kan absolutt være aktuell for barn og ungdom, eller om du har (eller vurderer å bytte til) en telefon fra en annen produsent, men (fortsatt) vil ha tilgang til iOS-universet. 

Apple iPod Touch 32GB (5th Generation) 
