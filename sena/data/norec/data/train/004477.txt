American Sniper
Spennende krig med Bradley Cooper. 

I en alder av 84 år kan Clint Eastwood fremdeles regissere film med forbausende vitalitet. 
American Sniper er full av hektisk krigføring med et godt spenningsnivå. 

Filmens budskap er likevel ganske ordinært: 
Krig er fæle greier, som gjør noe med folk. 
Noen vil kanskje reagere på filmens enkle, flaggviftende patriotisme. 
Men her vedder jeg på at Eastwood er tro mot figurene og miljøet som skildres. 

Heldigvis spiller Bradley Cooper avmålt og behersket i hovedrollen, som er med på å sikre filmens kvalitetsnivå. 

Blir skarpskytter i Irak 

Dette er basert på den sanne historien om Chris Kyle, som i 2001 vervet seg til den amerikanske hæren for å kjempe for sitt land. 

I filmen ser vi hvordan han blir skarpskytter i Irak, der jobben er å beskytte marinesoldater fra fienden i farlige gater. 

Samtidig har han en familie hjemme i Texas, der kona Taya (Sienna Miller) merker at Chris blir stadig mer distansert hver gang han kommer hjem. 

Historien spenner over flere perioder, men prøver likevel å ha noen røde tråder, som jakten på den beryktede motstandslederen som går under navnet Slakteren, og tvekampen med den syriske skarpskytteren Mustafa. 

Det fører til noen intense situasjoner, med Slakterens bruk av drill mot et barn som grotesk og vondt høydepunkt/bunnivå. 

Tvekamp mellom skarpskyttere ble gjort bedre og mer spennende i Jean-Jacques Annauds Enemy At The Gates (2001), der Joseph Fiennes og Jude Law jaktet på hverandre i Stalingrad. 

I American Sniper får vi vite så lite om Mustafa, at han blir for anonym. 
Absolutt hele historien er fortalt fra Chris Kyles synspunkt. 
Fienden er kanonføde som får som fortjent. 

Tilfører lite nytt 

Bradley Cooper har bøffa seg imponerende opp til denne rollen. 
Chris Kyle fremstilles som en enkel, velmenende tøffing fra Texas, som tror på ideen om å kjempe for landet sitt, uten å reflektere særlig mye over hva det egentlig betyr. 

Dette er ikke en mann som viser de store følelsene utad, men Cooper spiller på en effektiv og økonomisk måte som gjør at det likevel er mulig å se hva som gjør inntrykk på ham, og hva han kjapt avfinner seg med. 

De figurene han omgir seg med på slagmarken, er dessverre for anonyme til å huskes. 

Til tross for filmens mange kvaliteter, tilfører den lite nytt til en velkjent sjanger. 
Den sier heller ikke mye om hovedfigurens kamp, eller hvilke tanker han gjør seg underveis. 

Vi ser få tegn til at Kyle på noe tidspunkt har moralske skrupler med å plaffe ned motstandere i skjul med kikkertsikte. 
Kanskje var det slik han var mens krigen pågikk. 
Men jeg skulle ønske at Clint Eastwood og manusforfatterne hadde litt mer på hjertet. 

Dette er likevel rått håndverk, med en høyst troverdig miljøskildring, spennende krigssekvenser med en iskald og overbevisende Bradley Cooper. 
Derfor er American Sniper verdt å se 
