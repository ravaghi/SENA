Riffene er store som fjell
Primordial server folk og metal som få andre gjør etter dem. 

ALBUM: 
Det irske metal-bandet Primordial har holdt det gående i siden tidlig 90-tall og vært nære et større gjennombrudd flere ganger. 
Mesterverket «To the Nameless Dead» fra 2007 gjorde at mange utenfor de trangeste metal-kretsene fikk øynene opp for bandets bergtagende blanding av folk, heavy og black metal. 

Det store kommersielle gjennombruddet lar fremdeles vente på seg, men det har åpenbart ikke lagt noen demper på den kreative energien i bandet. 
«Where Greater Men Have Fallen» er nok et prakteksempel på hvor effektiv sammensmeltningen av irsk tonalitet og episke, saktegående metal-epos kan være. 

Melodiene er intrikate, men fremdeles iørefallende. 
Riffene store som fjell og det voldsomme draget som ligger i bunn av låtene griper umiddelbart fatt. 
Tittelkuttet er en monstrøs bauta som trekkes fremover av deres mest allsangvennlige refreng så langt. 
Halvballaden «Babel's Tower» viser at det går an å ta det hele ned i kjellere uten å bli navlebeskuende sentimental. 

Primordial vinner sine slag på smart låtskriving og et ganske så unikt uttrykk i en ellers tett befolket jungel av metal-band. 

Om «Where Greater Men Have Fallen» vil pløye ny mark for gjengen, gjenstår å se, men du kan i alle fall være sikker på at de kommer til å stå rakrygget på en fjelltopp og vaie flagget om de har hundre eller tusenvis av følgere bak seg. 
