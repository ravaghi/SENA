David Holmes:«The Holy Pictures» 

(Mercury/Universal) 

Betagende referanseritt. 

Nordirske Holmes gjorde seg først gjeldende som DJ og klubbmusikkprodusent i Chemical Brothers-gaten på nittitallet, før han ble sugd inn i Hollywood til en meget vellykket karriere innen filmmusikk, blant annet til Steven Soderberghs filmer. 
Nå føder han imidlertid seg selv på nytt. 

«The Holy Pictures» er mest av alt en hyllest til rockreferanser dansefolk vanligvis elsker: 
Her er søtt larmende pop i stil med Velvet Underground og The Jesus And Mary Chain, motorveirock à la Neu! og instrumentalspor som kneler ved Brian Enos ambientalter. 
Det er nydelig produsert, sjarmerende sunget, og rørende melodier triller ut som perler på snor. 

For å si det enkelt: 
Dette er den beste Primal Scream-platen bandet selv aldri har laget. 

ANBEFALTE KJØP: 
«I Heard Wonders», «The Story Of The Ink.», «Love Reign Over Me», «Melanie», «Hey Maggy» 
