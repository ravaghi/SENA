Blodrød kjærlighet
Regi: 
Guillermo del Toro 

Manus: 
Guillermo del Toro, Matthew Robins, Lucinda Coxon 

Skuespillere: 
Tom Hiddleston, Jessica Chastain, Mia Wasikowska, Charlie Hunnam, Burn Gorman, Jim Beaver, Javier Botet, Kimberly-Sue Murray, Emily Coutts, Martin Julien, Gillian Ferrier 

Musikk: 
Fernando Velázquez 

Aldersgrense: 
15 år 

Guillermo del Toro har i senere år brukt det meste av tiden sin på spetakkelfilmer av typen «Hellboy» og «Pacific Rim». 
Men nå — nærmere 10 år etter fantasyklassikeren «Pans labyrint» - er regissøren endelig tilbake der han later til å føle seg mest hjemme: i det overnaturlige, gotiske melodramaet. 

Utallige «found footage»-grøssere har gjort oss vant til at slike filmer skal se billige ut. 
Det gjør ikke «Crimson Peak». 
Med sine staselige kostymer og barokke kulisser - samt en fargepalett som understreker at dette ikke har noe med realisme å gjøre - er filmen tvert i mot storslått inntil det febrile, overdådig inntil det kitschy. 

Og fortellingen står ikke tilbake for innpakningen: 
Amerikansk overklassepike (Mia Wasikowska) faller for pengelens britisk aristokrat (Tom Hiddleston), følger ham og søsteren (Jessica Chastain) hjem til deres ruin av en herregård. 
At gården er bygget på en grunn av blodrød leire og bokstavelig talt blør rød guffe, er ikke nok til å avskrekke henne. 
Til det er kjærligheten for sterk. 

Surpomper vil sikkert mene at det blir for mye av det gode. 
Men alle som er villige til å gi seg fantasien og de store følelsene i vold, har en ordentlig filmopplevelse i vente. 

Roy Søbstad 
