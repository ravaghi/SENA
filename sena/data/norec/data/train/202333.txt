HP Photosmart 375
Den er omtrent like stor og har samme fasong som et brød fra en liten brødbakemaskin, og kan brukes helt uten kabler av noe slag. 

Ingen selger flere blekkskrivere enn HP. 
Det bør derfor ikke komme som noen bombe at deres nye kompakte fotoskrivere, Photosmart 375, benytter blekk når digitalt skal overføres til papir. 

LES OGSÅ: 

Uten en tråd 

Modellen avløser Photosmart 240, som ble lansert i 2003, og er både mindre, raskere, og har større skjerm enn forgjengeren. 
Nytt er også at skriveren leveres med bluetooth-plugg, og kan utstyres med et internt oppladbart batteri (ekstrautstyr). 
Dermed kan den være operativ helt uten kabler. 
Vektnåla stopper på 1,2 kg - eller 1,5 kg med batteri. 

Et enkelt trykk på power-knappen, og frontdekslet legger seg ned og blir til et arkmottak. 
Samtidig løfter skjermen seg, og i bakkant har det åpenbart seg en sprekk der du kan sette bunken med blanke fotoark. 

I fronten sitter det kortlesere for alle aktuelle formater, men vi savner merking av hver enkelt leser. 
I tillegg finner du her en PictBridge-kompatibel USB-leser for direkte tilkobling av digitalkamera, minneplugg eller den medfølgende Bluetooth-pluggen. 
Med sistnevnte på plass, kan du altså skrive ut direkte fra PDAer og mobiltelefoner - trådløst. 

Redigering uten PC 

LCDen på toppen måler to tommer diagonalt, og har meget god fargegjengivelse og bra skarphet. 
Ved hjelp av knappene til venstre og høyre for denne, styrer du altså hvordan utskriftsjobbene skal foregå. 
Til og med enkle redigeringsmuligheter, som fjerning av røde øyne, justering av eksponering, farger og lys, kan gjøres direkte uten behov for eget bildeprogram på PCen. 
Det vi imidlertid ikke var fornøyd med, var at responsen på enkelte knapper var treg - og noen ganger måtte vi trykke flere ganger for at menyene skulle reagere. 

På baksiden sitter det også en standard USB-tilkobling til PC, og det følger med drivere og programvare for utskrift fra Windows-programmer. 

Enkelt 

Installasjon av blekkkassett gikk særdeles enkelt. 
Det er her snakk om én enkelt kassett som kneppes på plass bak et lokk i fronten på skriveren. 
Denne inneholder standardfargene cyan, gult og magenta. 
Ved å blande disse sammen, skapes også sort - og kontrasten blir meget god, viser våre testutskrifter. 

Det finnes også en gråtone-kassett til denne skriveren, bestående av tre nivåer med gråtoner, for utskrift av sort/hvitt bilder. 

Rask nok? 

Papirtype gjenkjennes automatisk, og utskriftsjobben starter så snart du har trykket på Print-knappen. 
Skriveren er forhåndsinnstilt til å skrive ut i best mulig kvalitet, og et 10 x 15 foto er skrevet ut i løpet av 1 minutt og 37 sekunder på papirtypen HP premium plus. 
Det er ikke rasende fort, men til gjengjeld opererer skriveren meget stillegående, og kvaliteten blir i de aller fleste tilfellene bra. 

Kvaliteten er imidlertid ikke på høyde med de beste fullstørrelses fotoskriverne, men vi tror de færreste vil rynke på nesten av disse utskriftene. 
Sort-hvitt utskriftene imponerte oss egentlig mer - her var det nesten helt umulig å oppdage noe som kunne minne om blekkdråper. 

Rekvisita 

Som vi har nevnt tidligere, avhenger driftskostnadene med hva som skrives ut. 
Har du mye sort i bildet ditt, må du regne med at det er dyrere å skrive ut enn et uten sort - fordi det kreves blekk fra alle tankene for å reprodusere sort. 
HP har imidlertid lansert en pakkeløsning, bestående av blekkassett og 130 blanke 10 x 15 ark, som selges for 379 kroner inkl mva. 
I følge HP skal det normalt sett være nok blekk til at du får brukt opp alle arkene, noe som skulle bety en kostnad pr bilde på 2,90 kroner (inkl papir) - og det er slett ikke verst sammenlignet med løsninger vi har sett på tidligere. 

Konklusjon 

En kjekk liten sak som byr på massevis av tilkoblingsmuligheter og funksjoner. 
Litt treg respons på knapper og den litt stive prisen trekker ned. 
