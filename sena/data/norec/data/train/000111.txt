Justified S01
Moderne western med nåtidsproblematikk og tidløs problemløsning 

Westernsjangeren lever i beste velgående, tenker jeg når jeg ser Justified. 

Det er ikke ofte jeg treffer på en serie med en så klar og tydelig hovedperson som Raylan Givens. 
Han har kanskje et noe uklart mål, men et glassklart middel - nemlig evnen til å manipulere loven over på sin side. 
Og da ligger både storskurkene og småskurkene i småbyen tynt an. 

Olyphant gjør kanskje sin beste rolle noensinne som Givens. 

Justified handler om U.S. Marshal Givens som skyter en satan i grenseland til nødverge og dermed hisser på seg sjefene i Miami. 
Sjefene forflytter Givens fra Miami til Lexington, Kentucky - hans barndomsby - og her må sjarmøren i stetsonhatt handskes med ekskjærester, foreldre og gamle kjenninger. 

Hardt, innbitt - nesten bittert 

Serien er skapt av Graham Yost, og i rollen som Givens har Yost valgt Timothy Olyphant. 
Et glimrende valg. 

Olyphant er den nye Clint Eastwood, noe han overbeviste meg om bare ved å låne stemmen sin til skikkelsen "Spirit of the West" i den fantastiske Rango. 

Det harde, innbitte - nesten bitre - som må til for å skape denne typen figur, faller seg naturlig for Olyphant, som i Givens kanskje gjør sin beste rolle noensinne. 

Det er på bygda den virkelige jævelskapen skjer 

Utgangspunktet for Justified er altså at en overkvalifisert bypurk må hanskes med småbykriminalitet, men alle som har satt sitt ben i ei revesaks vet av erfaring at det er på bygda den virkelige jævelskapen skjer. 
Derfor blir det minst like hett å være U.S. Marshal i Lexington som i Miami. 
Og godt er det, for serier fra Miami finnes det fra før. 
Justified føles unik. 
Som en perle. 

En megasjarmerende nabojente med avsagd hagle. 

Figurene i Justified er i det store og det hele bra skildret av mer eller mindre kjente fjes, og selv om ikke alle er like minneverdige holder skuespilleriet en jevn kvalitet hele sesongen gjennom: 

Den alltid fantastiske Walton Goggins MÅ nevnes i rollen som Givens' motpart, Boyd Crowder; en fyr som ikke tar fem øre for å blåse ei kirke i lufta med rakettkaster i den ene øyeblikket og sitere bibelen i det neste. 

Pappa Crowder, spilt av M.C. Gainey, er en fantastisk slemming og seriens ruvende, uhyggelig faderlige gærning. 

Joelle Carter sitter som ei kule som Givens eks-kjæreste Ava - den megasjarmerende nabojenta som selvfølgelig kan å skyte med avsagd hagle. 

Manusarbeidet åpner sterkt og avslutter sterkt med en liten dypp i midten. 
Justified er altså best i begynnelsen og slutten - en klassisk førstesesong. 

Gangstagrass, gresshopper og hunder som bjeffer 

Justified er lyden av Gangstagrass' temalåt 'Long Hard Times To Come', gresshopper og hunder som bjeffer. 
Det er en moderne westernserie med nåtidsproblematikk og en tidløs måte å hamle opp med problemene på. 
Dessuten er serien et kjempebra følge til bourbonen. 

(Hør forresten hele Gangstagrass' nye album i Spotify. 
Det anbefales.) 

Blir det Justified under treet i år? 
Sesong én kommer i alle fall for salg i dag. 

Har du kommentarer? 
Fyr løs (i nødverge, da). 
