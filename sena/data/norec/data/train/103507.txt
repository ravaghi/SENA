Robi Draco Rosa:«Mad Love» 

(Columbia/Sony Music) 

Robi er mest kjent som Ricky Martins låtskriver og produsent. 
Glem det med en gang! 

Her kommer det nemlig en puertoricaner med sans for råere rocklyd enn hans gamle Menudo-kompis. 
Robi Draco Rosa har tydelig sansen for mørkere stemninger, selv om latino-innflytelsen merkes på flere spor - et par ganger minner han faktisk om Sting med dybde («My Eyes Adore You», «Como Me Acuerdo» og tittellåten). 
Variasjonen er imidlertid enorm, fra tungrockeren «Heaven Can Wait» via R.E.M.-tyveriet «This Time» til den intenst suggererende bluesflørten «Lie Without A Lover» - platens aller beste. 
Det bredbente spennet i uttrykket dekker dessverre også over det Robi måtte ha av originalitet. 
Dermed ender platen mer som en demonstrasjon av låtskriveren Robi Draco Rosa snarere enn av artisten. 
