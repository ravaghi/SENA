Få denne låta inn på Rock Band!Nå! 

The Strokes' beste på åtte år. 

LÅT: 
Man skal ikke anklage The Strokes for å i det hele tatt forsøke å revolusjonere rocken når de trosser indre splid og egokonflikter for å presse ut deres første livstegn på fem år. 

For retrorocken de ga et nytt liv gjennom 2001-klassikeren «Is This It» har akkurat blitt så retro igjen at The Strokes anno 2011 gjenoppliver Rolling Stones- og Television-arven for andre gang på ti år. 

«Under Cover of Darkness» består nærmest av en medley av høydepunktene fra debutalbumet, med blant annet «Last Nite» og «Hard to Explain» som umiddelbare referansepunkter fra egen låtkatalog, ispedd drivet fra Dexy's Midnight Runners' «Come On Eileen». 

Låta skal ha blitt spilt inn mens gutta ennå var ganske så sure på hverandre, slik at Julian Casablancas måtte legge på vokalsporet sitt aleine etter at resten av bandet hadde festa instrumentene sine til teip. 

Men artistisk friksjon eller ei: 
Dette er The Strokes' beste stykke musikk siden «Reptilia». 
