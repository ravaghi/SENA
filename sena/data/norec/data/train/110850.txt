Test av Jaguar XJ:Vakker aristokrat 

Det tradisjonsrike og luksuriøse interiøret har i Jaguar XJ blitt blandet med det nye og moderne. 
Det fungerer ikke helt optimalt. 

Den ruver i terrenget, nye Jaguar XJ. 
Luksusdoningen er faktisk nesten 15 centimeter lengre enn konkurrenten og har mange av de kupelignende linjene som tyskeren. 

Her sørger skinn, treverk og fete sømmer for en luksusfølelse som ikke Mercedes greier å matche. 

Det hele er imidlertid ikke på langt nær så dempet og gjennomført som i konkurrenten. 

Her er det kromdetaljer hele veien. 
I tillegg er bilen utrustet med et led display som viser instrumentene for fart, drivstoffmåler og turtall i instrumentpanelet. 
Dette funker ikke spesielt godt rent visuelt, selv om funksjonen på utstyret er helt greit. 

Rent kjøremessig er den svære bilen et mareritt og manøvrere i trange parkeringshus fordi det er dårlig sikt nærmest alle veier. 
I fri dressur på motorveien er den derimot en drøm. 

Selv om de tekniske spesifikasjonene kan tyde på en sprek bil (0-100 km/t på 6,4 sekunder leverer den seks sylindrede 275 hestekrefters varianten VG og NAF prøvekjørte) oppleves denne mindre direkte og sportslig enn utfordreren. 

Det er imidlertid ikke nødvendigvis noe minus. 
Den har bare en annen karakter i kjøreoppsettet enn Mercedes CLS. 

Eksteriøret på Jaguar XJ er intet mindre enn lekkert. 
Det lange panseret, de nydelige linjene langs siden og de tøffe kattekloaktige baklyktene er virkelig verdt superlativer av positiv valør. 

Kjøper du en bil som koster 1,37 millioner kroner (som vårt testeksemplar kostet) er dette nok det som teller mest. 
Den rimeligste utgaven av det rå kattedyret får du til 1,15 millioner kroner. 

Her er våre vurderinger: 

Førermiljø Gode om enn litt trange seter i ryggen, vanskelig å ha kontroll rundt hele den enorme bilen, store a-stolper. 
Støysvak. 
Lite leservennlig størrelse på symboler i led-skjermen. 
Vanskelig å komme til seteinnstilling på førersetene. 

Kjøreegenskaper 
Ikke så direkte styring som på CLS. 
Likevel bra respons når sportsmodus benyttes, sømløse girskift fungerer meget bra. 
Mer cruiser enn CLS. 

Familiemiljø 
Vinner på litt bedre plass bak, litt mer takhøyde. 
Taper på ikke nedfellbare rygger i bagasjerom, mangler skihull. 
Fem seter. 

Miljø Ikke bra utslippsmessig i forhold til konkurrentene 

Sikkerhet 
Ikke testet av EuroNCAP, får derfor ikke delvurdering, men antatt høy sikkerhet. 
Sammenlignet med Mercedes CLS mangler mange av de aktive førerstøttesystemene som skiltgjenkjenningssystem, oppmerksomhetsassistent etc. 

Å eie Lite erfaring hos NAF på denne bilen. 
Den har sin menighet og står nok ikke noe tilbake for Mercedes rent verdifallsmessig. 

Pris Dyrere enn «kupe» konkurrentene men rimeligere enn de store luksuslimousinene som Audi A8, Mercedes S-klasse og lignende. 

Design Utvendig helt lekker, men mangler litt på helheten i interiørutrykket innvendig. 
En litt uheldig blanding av konservativ luksus og det moderne. 

Gjennomsnittlig poengscore: 4,57 
