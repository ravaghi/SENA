En tour de force for fans av 70-tallets monstrøse gitarrock
Motorpsycho- og Cadillac-medlemmer slår hodene sammen. 

ALBUM: 
Det kommer sikkert ikke som en stor overraskelse at Spidergawds debutalbum med samme navn er en tour de force for alle med et hjerte som banker for 70-tallets monstrøse gitarrock. 

Her bades det i flanger, rullende bassganger, store gitarvegger og gyngende trommegroover fra første spadetak. 
Kanskje ikke så rart, all den tid medlemmene heter Per Borten, Rolf Martin Snaustad, Bent Sæther og Kenneth Kapstad. 
De to sistnevnte fra Motorpsycho og de to andre fra henholdsvis Moving Oos/Cadillac og Hopalong Knut. 
Mye feinschmeckerkapital på et brett der. 

Om man plukker opp estetikken til band som MC5 og The Stooges og parer det med Black Sabbath på sitt tyngste, samt legger til en forkjærlighet for progrockens overraskende vendinger og psykedelians meditative jamsekvenser, så er du noenlunde i nærheten. 

Retroprosjekter er gjerne mest interessant for de involverte, men Spidergawd er dypt underholdende fra melodiøse og funky «Blauer Jubel» til mastodonten, fjorten minutter lange og referansetunge «Empty Rooms». 
