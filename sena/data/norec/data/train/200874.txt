HTC Desire S
Taiwanerne har snart sluppet flere mobiler enn det finnes fjell over 1000 meter i Norge, men det gjør ikke noe så lenge det blir så bra som dette. 

Det er forsåvidt mange ting som skiller Googles operativsystem, Android, fra Apples iPhone, men én av hovedforskjellene er likevel det vanvittige tempoet som toneangivende produsenter som HTC, Samsung og LG spyr ut Android-mobiler. 

Innholdsfortegnelse: 
Faller mellom to stoler? 
Elegant over altEnda bedre SenseIngen sinkeKamera som overdriver littFlott karttjenesteSikkerheten svikterKonklusjon 

Samsung Galaxy S II 

Spørsmålet er bare om HTC Desire S klarer snike seg inn i et slags øvre mellomsjikt, hvor det begynner å bli veldig fullt med toppmodeller, som i tillegg til å ha nesten samme pris også er lynraske. 

Faller mellom to stoler? 

For i motsetning til allerede nevnte Galaxy S II, og forsåvidt også LG Optimus 2X, er dette "bare" en mobil med énkjerneprosessor. 
Svært enkelt og svært folkelig betyr det simpelthen at den er tregere enn modellene vi allerede har nevnt. 
Desire S blir rett og slett blåst ut av vannet av både Samsung og LG. 

Regnestykket blir enda litt mer komplisert ved at HTC selv lanserer en, på papiret, råtass av en mobil - Sensation - i løpet av juni. 
Den blir riktignok en del dyrere enn Desire S, i tillegg til å ha en betydelig større skjerm. 
Desire S sin skjerm måler 3.7 tommer, Sensation blir på hele 4.3 tommer (samme som Galaxy S II, men med enda høyere oppløsning). 
De som ikke liker at mobilen sprenger istykker bukse- eller jakkelommer har allerede funnet et argument for mer beskjedne Desire S. 

Kvaliteten på displayet er det ingenting i veien med. 
Fargemetningen, skarpheten og lysstyrken er strålende. 

Elegant over alt 

Utseendet til Desire S har vi i alle tilfelle lite å utsette på. 
Selv om enkelte i redaksjonen synes den er kjedelig (vi ser på deg, desksjef Paulsen), har vi likt den nesten Jay Leno-aktige kjeven nederst på mobilen helt siden Desire kom i sin opprinnelige utgave for et drøyt år siden. 
Den oppleves ikke like tydelig denne gang, men du ser den garantert likevel. 

Borte er dessuten det lille scrollhjulet nederst på mobilen. 
Nå følger Desire S samme mal som mange andre mobiler, med bare fire navigasjonssymbol nedenfor skjermen (hjem, meny, tilbake og søk), mens et såkalt unibody-design der dekselet er støpt i én form tilfører mobilen enda noen centimeter med eleganse. 

Minnekortplassen er fortsatt plassert på innsiden (tungvint for de få som bytter ofte), mens skjermen har beholdt samme antall punkter som på forrige modell (480 x 800). 
Byggekvaliteten er det ingenting å si på, mobilen føles både elegant og solid på én og samme tid. 

Desire S har siste versjon av Android, versjon 2.3.3, også kjent som Gingerbread, i tillegg til siste versjon av Sense, et slags "lag" med tilleggsprogramvare og -funksjoner utviklet av HTC. 

Enda bedre Sense 

Vi har sansen for Sense, og det sier vi ikke bare fordi det er morsomt å si høyt. 
Android er i ferd med å bli et svært bra operativsystem for mobiler, men det betyr ikke at det ikke har rom for forbedringer. 
Noe såpass trivielt som å samle alle epost-kontoene i én enhetlig innboks er for eksempel fortsatt ikke standard i Android. 
Det har HTC ordnet opp i, slik at du kan lese både jobbmail og privatmail (og andre mailkonti) samtidig. 

Andre fikse idéer som ligger pakket inn i Sense er automatisk høyere ringelyd hvis mobilen legges i veska eller ryggsekken (som så blir lavere igjen idet du tar den ut), sammenfletting av Facebook-kontakter med kontaktlista (slik at du blant annet kan få beskjed om at vedkommende som ringer har bursdag i dag), lokale kartdata (slik at du slipper å bruke nettforbindelsen når du navigerer) og andre avanserte kart- og kompasstjenester, og automatisk stillemodus når du snur mobilen fra ene til andre siden. 

HTC har også beholdt det lille, diskret varsellyset øverst til høyre for skjermen. 
Det blinker eller lyser ved viktige anledninger, som hvis du for eksempel har mottatt en melding eller gått glipp av en samtale. 

Ingen sinke 

Til tross for at Desire S altså ikke kan skilte med den raskeste prosessoren, er ikke dette noe som oppleves som et problem ved daglig bruk - snarere tvertimot. 
Mobilen føles overraskende hurtig, og vi har ikke sett tegn til forsinkelser eller andre irriterende småstopp underveis. 
Nettleseren er naturlig nok ikke like rask som fartsfantomet Galaxy S II, men det skulle bare mangle. 
Du kan heller ikke spille av HD-videoer, ihvertfall ikke uten hakking eller forsinkelser, hvilket betyr at du må konvertere eventuelle 720P eller 1080P-videoer du ønsker å bruke før de legges over på enheten. 

Tunge multimediabrukere som ønsker en Android-mobil bør med andre ord vurdere raskere modeller. 

Ellers mangler ikke Desire S noe. 
Allerede nevnte epost-støtten er utmerket, nytteprogramvaren tilbyr alt fra redigering av Office-dokumenter til e-bokleser, lommelykt, PDF-leser, og du kan selvfølgelig bruke Flash i nettleseren. 
Det er fortsatt ikke en sømløs affære på tregere mobiler, men som nødløsning fungerer det. 

Kamera som overdriver litt 

Virkeligheten er som regel finest hvis en pynter litt på den (selv om fisken jeg fanga forrige sommer faktisk var så stor), men hvis en pynter for mye nærmer en seg plutselig en verden som likner litt for mye på, tja, en tegneserie. 

Bilder tatt med HTC-kameraet på fem megapiksler ser svært bra ut på den 3.7 tommer store mobilskjermen,nesten for bra ut. 
Etter at bildene er hentet over på Macen og en studerer bildene på en betraktelig større skjerm falmer derimot inntrykket en del - først og fremst fordi bildene gjør alt annet enn å falme. 
HTC mener bildene skal være fulle av farger, og har derfor justert opp fargemetningen ørlite for mye. 
Det er ikke synlig på alle bildene en tar, men du ser fort at for eksempel blå himmel med skyer blir for blå, og at trær gjerne blir for grønne. 

Støynivået er akseptabelt, selv om innendørsbilder er litt mer kornete enn vi ser på de aller ypperste kameramobilene. 
Lysbalansen er heller ikke veldig god, og tar du bilder av områder med like store deler sol som skygge tar gjerne førstnevnte overtaket, med det resultat at store deler av bildet undereksponeres. 

Den middelmådige lysbalansen er også tydelig når en bruker kameraet til å filme HD-video (720p). 
Videokvaliteten er forsåvidt god, til dels meget god, men ved panorering fra områder med mye lys til områder med litt mindre lys er overgangen alt annet enn elegant. 
Lysbalansen tilpasser seg langsomt, og du kan se på videoen under hvordan lysforholdet nærmest pusler seg tilbake del for del idet en panorerer fra en solfylt himmel til mørkere partier. 

Du kan se bilder tatt med HTC Desire S sitt kamera her: 1, 2, 3, 4, 5, 6. 
Du kan se video filmet med HTC Desire S her: video. 

Flott karttjeneste 

Det er verdt å bruke litt tid på karttjenesten som følger med Desire S. 
Den er, som nevnt innledningsvis, en del av Sense-pakken, og kommer med blant annet fullstendig norgeskart. 
Dermed slipper du å kontinuerlig laste ned kartdata hvis du for eksempel bruker mobilen som GPS i bilen. 
Nedturen er at en kun får 30 dager gratis hvis en ønsker å bruke det HTC kaller "førsteklasses navigering", som vil si stemmenavigering kombinert med lokale, allerede nedlastede kart. 

Det er også mulig å kjøpe ekstra kartpakker for kortere perioder, eller for alltid. 
Dette gjøres fra selve kart-appen. 

Såkalte "interessepunkter", eller "POI" ("Points Of Interest") om du vil, finner du også her, og listen er lang. 
Designet på appen er utmerket, og selv om vi vet at HTC kan sin presentasjon og er flinke på brukergrensesnitt, er det alltid hyggelig å bruke GPSer som ikke ser ut som de ble tegnet med sløv gråblyant på en serviett fra McDonalds. 

Sikkerheten svikter 

En i utgangspunktet fin funksjon i Sense er sikkerhets- og lokaliseringsstyringen. 
Den kontrollerer du fra nettleseren (htcsense.com). 
Brukeren opprettes via mobilen, og deretter kan du for eksempel styre videresending av meldinger og viderekobling av anrop. 
Du kan også låse mobilen hvis den blir stjålet eller hvis du mister den, og, skulle du somle den bort i sofaen eller på soverommet, kan du sende den et varselsignal slik at du kan gå etter lyden slik en sporhund går etter lukta. 

Dette er teorien. 
I praksis fungerer det ikke, slik det heller ikke gjorde forrige gang vi testet dette – da med HTC Incredible S. 

Når vi låser mobilen får vi ingen tilbakemelding på at den faktisk er låst, selv om det påstås på htcsense.com at lås er foretatt. 
Det ble den aldri så lenge vi testet funksjonen. 
Videreformidling av anrop fungerer heller ikke, selv om det påstås at tjenesten er aktivert. 
Pussig nok så virker varselsignaldelen som den skal. 

Hvis HTC får dette til å virke er det en strålende tilleggstjeneste, som dessuten er gratis, men slik ståa er nå bør de vurdere å kutte ut htcsense.com i de delene av verden hvor det åpenbart ikke fungerer. 

Konklusjon 

HTC gjør det ikke så veldig lett for forbrukerne når de denne måneden lanserer en så attraktiv mobil som Desire S, mens de neste måned kommer med HTC-mobilen over alle HTC-mobiler, som de i tillegg har gitt det forlokkende navnet Sensation. 
Skal du bruke en tusenlapp mer på Sensation neste måned, eller skal du kjøpe Desire S nå? 

Det er selvfølgelig vanskelig å gi et skikkelig svar på nå. 
Vi har fortsatt ikke testet Sensation, og det finnes alltid en mulighet for at et nytt produkt skuffer. 
Den påståtte sensasjonen har dessuten betydelig større skjerm, og det er faktisk ikke alle som synes det er hyggelig å dra på 4.3 tommer i lommen. 

Desire S er nemlig en veldig bra mobil. 
Kameraet skuffer ørlite, og HTCSense.com fungerer rett og slett ikke som det skal. 
Bortsett fra det er det veldig mye å like her. 

Sense-skallet blir bedre og bedre, og fyller ut mange av hullene i Android 2.3. 
Skjermen er strålende, og formfaktoren gjør at den ligger godt i hånda. 
Samtalekvaliteten er utmerket, og tastaturet og ordlista er noe av det beste vi har vært borti. 

Prisen er grei, men hadde HTC satt den enda litt lavere hadde dette vært enda mer fristende for enda flere. 

HTC Desire S 
