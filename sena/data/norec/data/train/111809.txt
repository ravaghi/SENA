Spillanmeldelse:Tidenes beste boksespill 

EA leverer knockout i første runde med årets «Fight Night». 

Tre år har gått siden EA ga ut det første boksespillet til nestegenerasjonskonsollene. 
I år får vi på nytt snøre på oss hanskene og tre inn i ringen med storheter fra boksesporten. 

Det aller første som møter deg når du starter spillet er en tåkete EA logo, tett etterfulgt av en knallhard rett høyre fra Mike Tyson som får deg til å glise bredt der du sitter i sofakroken. 

Etter det tidlige sjokket «Kid Dynamite» har påført deg blir du introdusert til ringen i en treningskamp mellom Tyson og Muhammed Ali. 
Her får man en rask innføring i de nye spillkontrollene og grunnleggende bokseteknikk. 
Denne innføringen gir deg et greit fundament å ta med deg videre inn i spillet. 

De nye spillkontrollene legger alt av bevegelser og slag til de to spakene. 
Dette gir en litt brattere læringskurve enn ved bruk av knappene, men belønningen er desto større. 

Når man først får dreisen på det fungerer det utmerket, det nytter derfor ikke å hamre i panikk på knappene og sette sin lit til flaksen. 
Her må det times og planlegges, og dessuten gir det en herlig følelse når du sender motstanderen i matta med et slag du virkelig mente å slå. 

Man må også vektlegge en god del taktikk når man kommer inn i ringen. 
Man kan satse alt på en tidlig knockout ved å gå hard ut fra start og dominere motstanderen, men dette koster utholdenhet - og en sliten bokser tar mer skade. 

Det gjelder derfor å bokse smart, lese motstanderen din, vente på det ene øyeblikket hvor du ser åpningen og så kapitalisere på dette. 
Som treneren i spillet så fint sier det: 
«make him miss, and make him pay!». 

«Fight Night Round 4» er en fryd for øyet. 
Alle de 45 bokserne som er gjenskapt er helt like sine virkelige motstykker og oppfører seg akkurat likt, både på vei mot ringen og etter å ha berørt hansker og gjort seg klare til å sloss. 

Den første gang jeg så «Iron» Mike Tyson gå konsentrert mot ringen ikledd sitt klassiske håndkle rundt halsen gikk det frysninger nedover ryggen min. 
Når han så står ansikt til ansikt med meg inne i ringen kjente jeg frykten og usikkerheten for hva han kom til å gjøre med meg. 

Fysikkmotoren er også i en klasse for seg selv. 
Alle bokserne beveger og slår på en så realistisk måte at man tror det er en virkelig kamp man ser på. 
Man både ser, hører og føler raske jabber og harde uppercuter. 

EA har vektlagt karrieremodusen «Legacy Mode» mest i årets utgave. 
Her skal man lage sin egen bokser og klatre opp rankingen for å vinne mesterskapsbeltet i sin vektklasse. 

Spillet byr på den beste karakterskaperen jeg har sett til dags dato, og kombinert med EA sin «Game Face»-funksjon, som gir deg muligheten til å legge inn ditt egen ansikt, er det utrolig enkelt å få spillkarakteren lik seg selv. 

Utviklerne har virkelig klart å fange essensen og nyansene boksesporten har å tilby, og leverer med «Fight Night Round 4» det beste og mest realistiske boksespillet noen sinne. 
Du fornemmer hele tiden lukten av lær og svette, og når du har gått en kamp på ti runder sitter du helt utslitt igjen i sofakroken. 

Det eneste negative jeg kan si om spillet er at kommentatorene kan bli noe gjentagende til tider, men dette er noe som er umulig å unngå. 
Dessuten er kommenteringen så upåklagelig bra at det gjør lite at de gjentar seg innimellom. 

Dette er det beste kampsportspillet jeg noensinne har spilt, det har til og med gitt meg mareritt om Mike Tyson. 

Se Muhammed Ali og Mike Tyson i ringen i PS3- og 360-spillet Fight Night Round 4. 
