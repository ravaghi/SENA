Vakker, varm og morsom
Regi: 
Theodore Melfi 

Manus: 
Theodore Melfi 

Skuespillere: 
Bill Murray, Melissa McCarthy, Naomi Watts, Chris O’Dowd, Jaeden Lieberher 

Aldersgrense: 7 år 

Bill Murray er fantastisk som alltid , og denne filmen er virkelig skreddersydd for ham. 
I rollen som den desillusjonerte og deprimerte Vincent, klarer han å virke både elskelig og frastøtende på samme tid, og alltid med en undertone av humor. 
Murray er ikke den eneste som er lett å like i denne filmen heller. 

Melissa McCarthy spiller en noe lavmælt rolle til en forandring som den nyseparerte moren Maggie, som gjør alt hun kan for å få endene til å møtes. 

Hennes sønn Oliver (Jaden Lieberher), er fantastisk med sin optimisme, pågangsmot og sin evne til å se det gode i alle uansett hvor godt gjemt det er. 
Oliver og Vincent blir de mest usannsynlige bestevennene, men vennskapet redder dem begge på hver sin måte. 
Gjennom Oliver blir alle andre også minnet på at det alltid er mer med et menneske enn det som er synlig på utsiden. 

Regissør, manusforfatter og produsent, Theodore Melfi, kommer plutselig tilbake på radaren med denne herlige filmen. 
Han har ikke laget spillefilm siden 1999 (”Winding Roads”), men kommer nå også snart med filmen ”Going in Style”, som han også har skrevet og co-regisserer sammen med Zach Braff. 

Til slutt må jeg nevne kronen på verket i vakre og varme ”St. Vincent”, avslutningsscenen. 
Den beste jeg har sett på lenge, og må bare oppleves. 
Spesielt hvis du liker Bob Dylan. 
