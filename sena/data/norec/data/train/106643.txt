Anonym håndholdt agent
Gabe Logan vil så gjerne leke med Sam Fisher og Solid Snake. 
Men han er fortsatt en divisjon under. 

Sjansen er stor for at du ikke helt vet hvem Gabe Logan er. 
Logan er nemlig så uheldig å være hemmelig agent i den mer ukjente spionspill-serien Syphon Filter. 

Dark Mirror er det fjerde spillet i serien, og det første på et håndholdt format. 
Tidligere versjoner av spillet har vært av svært variabel kvalitet, men PSP-utgaven overrasker positivt. 

Det føles nemlig ikke som om man spiller en kjip konvertert versjon av et PS2-spill. 
Spillet er delt opp i korte kapitler med mindre og oversiktlige brett, noe som passer det håndholdte formatet perfekt. 

Kontrollene kan være litt vanskelig å lære seg, men også disse sitter bra etter hvert. 

Som hemmelig agent har Logan et avansert skytevåpen med duppedingser bygd inn i kulene. 
Dessverre finner man fort ut at det som regel er mer effektivt å bare løpe fram med et maskingevær, i stedet for å snike seg rundt med duppedingsene. 
Det er nemlig nok av helse å plukke opp underveis, så spillet blir fort en skytefest i stedet for et intenst snikespill. 

Allikevel er det hele en fornøyelig opplevelse. 
Men Fisher og Snake trenger neppe å frykte Logan med det aller første. 
