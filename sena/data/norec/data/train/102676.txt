Film:Snut på tur 

Kompis-film, fra innsiden av en politibil i røffe South Central, Los Angeles. 

Vi kastes inn i den daglige dont med noe som later til å være «private» opptak tilsynelatende gjort av politimennene selv. 
Vi forledes til å tro at dét skal brukes til noe intelligent fortellermessig utover, men nei. 
Grepet glemmes fort, og kombineres med konvensjonell stil - og utover i filmen blir en sittende å lure på hvem det er som skulle ha filmet «dokumentar»-sekvensene som dukker opp i utide. 

Røvere fakkes, folk plaffes ned for fote, uten at det ser ut til å ha særlig konsekvens. 
Det brygger opp til krig mellom South Centrals svarte og latinamerikanere, sistnevnte utrolig karikerte. 
Det smeller høyt og ofte, og noen av biljaktene ser heftige ut fra vår posisjon bak rattet. 

«End of Watch» forholder seg imidlertid ikke spesielt trofast til noen historie og føles ikke sjelden som en flere episoder «Cops» satt sammen: 
Regissør Ayer kan for eksempel godt finne på å bruke ti minutter inne i en leilighet hvor en av gutta «setter seg i respekt» overfor en gangster ved hjelp av knyttnevene. 
Det har lite med hovedhistorien å gjøre. 

Godt er det ihvertfall at samspillet mellom Peña og Gyllenhaal svinger. 
Vi aner at de har kost seg med improvisert dialog, og sekvensene hvor det fleipes med etnisk bakgrunn er humreverdige. 
Macho-praten - dette ER guttas kveld - tværes imidlertid ut før filmen formelig eksploderer i vold mot slutten. 

ØYSTEIN DAVID JOHANSEN 
