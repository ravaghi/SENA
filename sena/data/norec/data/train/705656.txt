Kongen heter Krohn
Gi ham et gitarriff, en basslinje og noen trommedunk, og han lager tøffe sanger av hva som helst. 

Michael Krohn: 
"Unwanted" (Drabant) 

Du trenger ikke en gang å gi ham det; Michael Krohn kan sørge for spillingen selv. 
Vanligvis har han resten av Raga Rockers i ryggen, men denne gang er han alene. 

Han har i lang tid hatt en bunke halvferdige låter liggende. 
Nå er de klare, innspilt etter det Krohn kaller "fort og gæli-prinsippet". 
Den forte biten kan også overføres til selve albumet: 
De ti kuttene gjøres unna på godt under halvtimen. 

Så gæli er det derimot ikke. 
Jo da, det humper og halter, men det er slik det skal være. 
En finpusset Michael Krohn ville stridt mot alle naturlover. 

Han åpner albumet med sommersinglen "Ikke bare bare" og legger i vei med jeg er ikke bare et sexsymbol, mens mannskoret svarer: 
Han er også et menneske med tanker og følelser. 

Der finner vi Atle Antonsen, Bjørn Myrene og Eivind Staxrud, mens damekoret som dukker opp i "Babylon" består av Monica Rennan Hjelle, Marianne Pentha og Maria Sandsdalen. 

"Adam og Eva" har kassegitar, skramlende trommer og aaa-ing a la Mott the Hoople. 
Sangen handler om syndefallet, sett på khronsk vis: 

Siden den gang har livet vært et åk 

Adam jobber hardt for å betale bil og kåk 

Men Eva stuller hjemme og drømmer om den gangen 

hun var i paradiset og hadde seg med slangen 

I "Nero" er gitarriffet på plass mens en av historiens mest hatede herskere beskrives som en følsom fyr. 
Nero (år 37-68) så på seg selv som kunstner, men endte som slakter. 
Krohn ser det fra keiserens side. 

I "Nemesis" er det seg selv han gransker nærmere, med et riff skrevet i rockehimmelen. 
Sangen handler om livet som er gått i grus, mens han gamle fiende lykkes med alt. 

Jeg sitter her og sipper som du sikkert ser 

mens du feier over eksen min og koser deg og ler 

"Krise" er noe nær en politisk sang, der Krohn mener at gutta på gølvet må overta. 
Hele nasjonen er på vei ned i dass, så hva gjør du her på en byggeplass? 

Men Krohn er Krohn. 
Tar du alt han sier bokstavelig, kjenner du ikke mannen. 

"Den harde veien" har samme tema som "Nemesis", om den tidligere stjernen som sliter. 
I "Nemesis" har han nådd bunnen, her er han på vei utfor kanten. 
Krohn er 58 år, to år igjen han blir 60. 
Fire år igjen til AFP. 

Skulle dødd når jeg ble grå, blitt legende etterpå. 

Ørkenriffet "For en neve dollars" klokker inn under to minutter, mens "Drone" er to droneaktige minutter. 
To skisser til sanger han ikke har gjort noe mer med. 

I "En ny dag truer" er det folk som ønsker ham borte vekk, på bunnen av en innsjø i en sekk. 
Han går mot øvrigheten og betaler prisen for det. 

Det var sånne som dere som korsfestet Jesus 

det var sånne som meg som tok han ned 

Det var sånne som dere som fulgte Hitler 

Det var sånne som meg som ble ført avsted 

I "Babylon" søker han ly mot vær og vind. 
Seigt og tungt komp med befriende koring. 
Igjen et hint til at et langt liv kan tynge: 
Jeg er en romantisk sjel av den gamle skolen, strakk meg etter stjernene, men ble brent av solen. 

Det er kanskje slik han oppsummerer karrieren, men den er langt fra over. 
25. januar spiller Raga i Folken og drar i gang 2018 på beste vis. 

Beste spor: 
"Ikke bare bare", "Adam og Eva", "Nemesis", "Krise". 
