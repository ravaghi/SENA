D-link DIR-652
Gigabit-ruter til hjemmebruk - trenger du det? 

Mange internett-tilbydere leverer en boks som både er modem og ruter med WLAN (trådløst nett). 
Men det er ikke alltid at denne boksen tilfredsstiller de som stiller krav til litt mer avansert nettbruk. 
Andre tilbydere leverer enklere tilkoblinger og lar det være opp til brukeren å anskaffe ruter som passer til bruken. 

For de som har flere datamaskiner, en hus-server, flere smartmobiler og kanskje spillkonsollerer og mediespiller i tillegg, blir det fort behov for en ruter med gode egenskaper. 

D-link DIR-652 

DIR-652 er en ruter beregnet på moderne nettbruk med krav til høy hastighet på hjemmenettverket. 
Derfor er den utstyrt med fire porter som støtter Gigabit nettverk. 
De aller fleste stasjonære datamaskiner som har vært solgt i de siste årene har nettverkskort som støtter dette, det samme gjelder nyere bærbare og NAS-enheter. 

Skrivere, mediespillere og spillkonsoller støtter som regel ikke mer enn 100 Mbit nettverk. 

I den trådløse delen har DIR-652 støtte for 802.11n, men bare på 2,4 GHz. 
Dette er tilstrekkelig for de fleste formål, men hvis man er omgitt av svært mange andre trådløse nett kan det være en fordel å bruke rutere som også opererer på 5GHz-båndet. 
Dette støttes ikke av så mange klienter, og har ikke like lang rekkevidde så det er heller ikke alltid dette er noen bedre løsning enn 2,4 GHz. 

I bruk 

Ruteren er kjapp å sette opp. 
Har man ikke satt opp noen ruter tidligere kan man bruke installasjonsprogrammet som ligger på CD-en som følger med. 
Er man allerede kjent med rutere er det bare å skrive inn ruterens IP-adresse (som står på undersiden av ruteren) i nettleseren og kjøre veivisere eller manuelt oppsett derfra. 

DIR-652 støtter alle standardfunksjoner som forventes av rutere, og konfigurasjonsoppsettet er oversiktlig og greit. 

Trenger du kontroll over brukerne av nettverket kan du sperre for tilgang til nettsteder ved å føye dem til i listen: 

Ruteren kan også prioritere trafikken avhengig av hva som krever rask respons (spill, video og andre sanntidsoppgaver). 
Dette er i utgangspunktet satt opp automatisk, men er du vel bevandret i protokollene kan du føye til programmer og porter på listen og sette prioriteringen manuelt. 

Vi likte også støtten for trådløse gjester. 
Du kan settes opp ett eget nett, med eget navn (SSID) og sikkerhetsløsning, som fungerer uavhengig av det andre trådløse nettet. 
Her kan du også velge om brukerne skal få tilgang til de delte nettverksresursene eller ikke. 

Rekkevidde 

I vårt trehus har vi alltid plassert og testet rutere oppunder mønet midt i huset, der vi har tilkobling fra nettleverandøren og vårt hjemmekontor på hemsen. 

Herfra bød DIR-652 på god dekning ned i 2. etasje, 1. etasje og nede i kjelleren. 

Ut fra huset dekket den også terrassen og ca 20-30 meter utover i hagen, avhengig av hindringer. 
Med garasjen i mellom (ca 30 meter fra ruteren) var det ikke brukbar dekning, her er det også mange andre nettverk i nabolaget. 

Konklusjon 

DIR-652 er en ruter som er enkel å sette opp for enkel bruk, men har i tillegg støtte for det aller meste av det avanserte og krevende brukere forlanger. 

Rekkevidden er utmerket, og med våre 8 klienter merket vi ingen problemer. 
