Stjernekvalitet
Regi: 
Alex Proyas. 
Med: 
Will Smith, Bridget Moynahan, Bruce Greenwood. 
Am. action/sci-fi. 
11 år. 
Frarådes barn under 11 år. 

- En dag vil roboter få hemmeligheter. 
En dag vil de ha drømmer, advarer Dr. Alfred Lanning i U.S. Robotics. 
Underforstått: 
En dag vil de ta over. 
Nå kan dagen være kommet. 

Året er 2035. 
Dr. Lanning er myrdet. 
Will Smith tar saken. 

«I, Robot» er filmen - rålekkert designet og fotografert, strømlinjet regissert av Alex Proyas («Dark City»), basert på en fremtidsnovelle av den legendariske sci-fi-forfatter Isaac Asimov. 

Filmselskapet Fox lanserer den dels som «action», dels som «high-tech-thriller». 
Neppe tilfeldig. 
For i den tradisjonsrike genre science-fiction er «I, Robot» ytre lekker, innholdsmessig unektelig grunn. 

Men som action er den drivende velskapt: medrivende og handlingsmettet, spennende og påkostet i en slående visuell, nærmest sømløs fremtidssetting - et fascinerende, lyst og velfungerende Chicago 2035. 
I det hele tatt: ypperlig underholdning. 

Velspilt er den også. 
Av de få levende og de uhyggelig mange roboter - sølvglinsende og kraftfulle, utstyrt med isblått blikk og vepsetaljer - som med ett synes å få liv og sjel. 
Manifestert i et fryktet, voldsomt opprør mot den rollen de er skapt for: utelukkende å tjene mennesket. 

Muligheten benektes på det sterkeste av det mektige robotkonsern U.S. Robotics, som akkurat nå skal lansere sin nye robotmodell. 
Og derfor vil se mordet på Lanning dysset godt og grundig ned. 
Frykt for produktet er det siste de trenger. 

Dessuten: 
Roboter er skapt av mennesker, og kan ikke romme mer enn hva mennesket selv har programmert inn i dem. 

Blant robotveldets sterkeste skeptikere er Will Smith - politimann med integritet av det slag en hel filmgenre er bygd opp rundt. 

Jakten på mysteriet forgår i U.S. Robotics' fantastiske skyskraper og i et Chicago av luftputebiler, autotunneler og et parkeringssystem en dagpendler vil gråte sine lengselstårer over. 

Will Smith er filmens stjerne, så å si den eneste. 
Og gjør ikke skam på sin status som superstjerne i særstilling. 

For Will er langt mer enn bare enda et vakkert ansikt over en utilslørt perfekt kropp. 
Han er en god skuespiller, samt innehaver av det udefinerbare begrep «stjernekvalitet». 

Som sjelden konkret kan dechiffreres. 
Men som umiddelbart oppfattes av kamera. 

ELLEN MARGRETHE SAND 
