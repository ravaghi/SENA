Dette er bedre, TV3
TV3 har to tøffe sesonger bak seg med dalende seertall. 
Det har fått kanalledelsen til å gå i tenkeboksen og tenke nytt. 

«Det blir bedre» Tirsdager kl. 21.00 på TV3 

Et resultat av nytenkningen er en programserie med den optimistiske tittelen «Det blir bedre» - og det gjør det.. 

For «Det blir bedre» er faktisk mye bedre enn det vi har sett fra TV3 på lenge. 
Ikke bare det, dette er en programserie man ikke trodde en kanal som har brakt det norske folk programmer som «Paradise hotel», noen gang ville sende. 

La det være sagt med en gang: 
«Det blir bedre» er godt TV. 
Svært godt TV. 

Dette er en serie som like gjerne kunne gått på NRK1. 
Den henvender seg til et mer voksent publikum enn mye annet man forbinder TV3 med - og programleder Anbjørg Sætre Håtun, gjør det på en ordentlig måte. 

Det handler om mennesker. 
I utgangspunktet kjente mennesker som deler sin personlige historie om hvordan de har taklet motgang og vanskelige livssituasjoner. 

Budskapet er enkelt og greit: ikke gi opp - det blir bedre. 
Men samtidig tar Sætre Håtun historien videre. 
Ikke bare trekker hun inn vanlige mennesker som har opplevd tilsvarende problemer, samtidig som de også får møte andre mennesker og der av sine erfaringer ansikt til ansikt. 

Anbjørg Sætre Håtun er ikke bare programleder. 
Hun fremstår også som samtalepartner og trøstende venn. 
En vanskelig balansegang, men hun behersker den. 
Når hun i det første programmet med tidligere Turboneger-vokalist, artist og skuespiller Hans-Erik Dyvik Husby, legger en trøstende hånd på armen hans mens han kjemper med tårene når han forteller om moren han mistet da han var seks år gammel, så virker det bare naturlig. 
Det ville jo de fleste av oss ha gjort. 
