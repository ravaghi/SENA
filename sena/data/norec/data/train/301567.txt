Dybdahl fant godlyden i Los Angeles
Smakfullt USA-album fra melankolikeren Thomas Dybdahl. 

ALBUM: 
Etter suksesen med «...That Great October Sound» i 2002, fulgte Dybdahl opp med tette utgivelser - i 2003, 2004 og 2006. 
Så tok han en pause til 2010. 
Ny pause, med et lengre opphold i USA, og tre år etter er «What's Left Is Forever» klar - hans sjette studioalbum. 

Og pauser kan være en bra ting. 

Bylarm Dybdahl var i hvert fall i kjempeform da han spilte noen av sine nye låter under Bylarm i februar. 

Live sto han da fram som litt av en gitargud. 

Mykt og melankolsk 
Denne siden av ham slipper nesten ikke til på «What's Left Is Forever», som i stedet føyer seg inn i rekka av myke, melankolske Dybdahl-plater i et musikalsk landskap der soul møter vestkystpop. 

Uansett er det én ting han ikke rokker ved, sin karakteristiske sangstil - myk og dempet, av og til hviskende og litt tilbaketrukket. 

Der har han på mange måter skapt en egen sjanger. 

Noe er likevel annerledes. 

Kjent produsent I Los Angeles har Dybdahl jobbet med Larry Klein, som debuterte som produsent med Joni Mitchells «Wild Things Run Fast» i 1982. 
De giftet seg samme år, men ble skilt i 1994. 

Klein produserte flere Mitchell-plater, i tillegg til artister som Melody Gardot, Madeleine Peyroux, Tracy Chapman og jazzfolk som Herbie Hancock, Freddie Hubbard og Walter Becker. 

Klein er nok også årsaken til at Dybdahl har fått tilgang til ei imponerende liste med musikere på dette albumet. 

Plant & Krauss Trommeslager og perkusjonist Jay Bellerose har for eksempel de siste åra spilt med folk som Robert Plant & Alison Krauss, Joe Henry, John Mellencamp, BB King, Loudon Wainwright III og Steve Earle. 

Andre musikere er David Pitch (bass), Dean Parks (gitarer), Jamie Muhoberac (tangenter) og Klein (perk./bass) og Dybdahl (gitarer/piano/synth/perkusjon). 
Silje Salomonsen korer på to låter. 

Her hjemme har Trondheimsolistene vært særdeles viktige som skapere av det stemningsfulle lydbildet på dette albumet. 

Vakkert 
Og jeg tar sjansen: 
«Easy Tiger» kan være den vakreste låta du får høre på plate i år. 
Det er kanskje ikke tilfeldig at Ryan Adams har gitt ut et album med samme tittel, for her er de brødre i ånd og americana. 

«So Long», med sine knirkelyder, er nesten der. 
«The Sculptor» er en liten genistrek. 
Og - det fine er at det er flere andre låter som strekker seg etter «best of»-målet. 

Gjennomført 
Prosjektet er planlagt og gjennomført til den minste detalj, fra produksjon og strykerarrangementer (ved Vince Mendoza) til det smakfulle coveret med art work av musikerkollega Jens Carelius. 
Miksinga er besørget av renommerte Tchad Blake, som har en imponerende cv som produsent. 

Turné En lengre turné følger, med start i London tirsdag - og med flere jobber ute i Europa enn i Norge. 

Med Kleins kontakter kan han kanskje få til noe i USA også. 
Kanskje det går troll i ord: 
I 2004 ga Dybdahl ut albumet «One Day You'll Dance For Me New York City»... 

«What's Left Is Forever» er i salg fra mandag. 
