«Mad Men»-premiere:Er du klar? 

Dette er starten på slutten av «Mad Men». 
Snufs. 

TV-premiere «Mad Men» sesong 7 VOX søndager klokken 22.30 

Det starter like stilrent, like deilig, like «Mad Men»sk som ever. 
Med en monolog av selveste Freddy Rumsen (reklamemannen som var så full at han tisset i buksene før et møte med Samsonite og fikk sparken i sesong 2). 

«Are you ready,» spør den forlengst tørrlagte Freddy. 
Svar: 
Ja, det er vi så absolutt. 

«This is the beginning of something, fortsetter han. 
Det er jo ikke Mad Men han snakker om, men for fansen, for oss som har fulgt med siden starten i 2007 - så vet vi jo at dette er begynnelsen på slutten for serien. 

De første 7 episodene av sjuende og siste sesong vises nå i vår, mens de siste 7 episodene kommer på nyåret 2015. 
«Breaking Bad»-style, altså, og skikkelig godtvondt at de haler det ut. 

Monologen viser seg å være et reklameinnsalg av beste sort for Peggy Olsen (Elisabeth Moss) som blir mektig imponert av sin gamle kollega. 
Hun mener det er noe nytt - og dere kan jo gjette hvem som er hjernen bak Freddys innsalg! 

Men den nye sjefen i Sterling Cooper & Partners, bryr seg ikke. 
Han synes bra er godt nok, han verdsetter ikke at Peggy streber etter det beste. 
Nok en gang møter Peggy motstand. 

En etter en blir de etter hvert så kjære karakterene introdusert. 
Joan. 
Roger. 
Don. 
Megan. 
Det gjøres på en nærmest overdreven måte, kanskje litt vel overdrevent i Roger Sterlings tilfelle - der han våkner opp naken etter tidenes fest med minst tre nakne damer rundt seg. 

Men likevel så riktig. 
Musikken, kulissene, antrekkene, sminken, blikkene, close-up-bildene av Don som barberer seg på et flytoalett. 
Alt stemmer. 

Men stemmer det for karakterene i livene deres? 
Bortsett fra en solbrun og tilsynelatende overblid Pete i Los Angeles, virker det som om alle sliter på forskjellige plan. 

Sjette sesong sluttet jo også mørkere enn noensinne, og produsent Matthew Weiner tar opp den mørke tråden - og lar seriens to hovedpersoner Don Draper og Peggy Olsen nå en slags bunn i denne begynnelsen på slutten. 
Første episode slutter nemlig med at de bryter sammen på hvert sitt sted. 

Året er 1969. 
Ni år har gått siden historien om reklamemannen Don begynte. 
Nå er han fortsatt i tvungen permisjon på ubestemt tid, det vil si - mye tyder vel på at han har fått sparken. 

På TV-skjermen i Don's stue ser vi bilder fra president Nixons innsettelsesseremoni, og når Megan (Jessica Paré) plukker opp sin Don i cabriolet og kort-kort-kjole på flyplassen i Los Angeles - skjer dette i sakte film. 

Alt er så vakkert, men på underflaten ulmer det. 

Av CAMILLA NORLI 
