Nabolagsidyll fra helvete
Når du trodde at den mørke fortiden var tilbakelagt og du endelig har senket skuldrene. 
Da viser fascinerende og spennende «Kielergata» hvor fort og grotesk alt kan snu. 

Kielergata 

TV-serie i 10 deler. 
Premiere på TV 2 og TV 2 Sumo torsdag 18. oktober. 

Sjanger: Drama/thriller. 
Nasjonalitet: 
Norge 2018. 
Regi: 
Patrik Syversen og Cecilie Mosli. 
Manus: 
Patrik Syversen, Jesper Sundnes og Stig Frode Henriksen. 
Skuespillere: 
Thorbjørn Harr, Andrea Bræin Hovig, Ylva Lyng Fuglerud, Nicolai Cleve Broch, Ingrid Bolsø Berdal, Johan Rheborg, Alexandra Rapaport, Kyrre Haugen Sydness, Anneke von der Lippe, Sigurd Myhre, Kyrre Hellum, Nader Khademi, Pihla Viitala, Janne Heltberg, Cecilie Mosli, Iselin Shumba m.fl. 

Småstedet Slusvik et sted i Norge sies å være Nordens minst kriminelle sted. 
Her ligger Kielergata. 
En tilsynelatende typisk norsk middelklassegate, med fine, store hus, velstelte hager og grill på terrassen. 
Kielergata er en sånn familiegate der naboene går på grillfest til hverandre og hjelper hverandre der det trengs. 
Tilsynelatende. 

Hovedpersonen er Jonas Shulman, som er ny både på stedet og i gata. 
Han har en enkel jobb, og et tilbakelagt alkoholproblem. 
Familielivet er trygt og A4. 

Utpressing-sjokk 

Helt til den dagen en ny bekjent prøver å presse Jonas for ting han har funnet ut om fortiden hans. 
På et øyeblikk rakner idyllen han omgir seg med, og avløses av et mareritt av den paranoide typen. 
Men så viser det seg at det ikke bare er Jonas i gata som har en skjult, mørk fortid. 

Å starte et helt nytt liv, for eksempel gjennom vitnebeskyttelse, og så bli innhentet av fortiden, er langt fra et ukjent grep i populærkulturen. 
Likevel føles «Kielergata» både original, og ikke minst befriende norsk i uttrykket. 
Lange tagninger og dvelende nærbilder i all hverdagsligheten får oss til å til å se menneskene på en engasjerende og intim måte. 
Så brytes hverdagsligheten av sjokkartede hendelser og handlinger på en svært så uforutsigbar måte. 

Overflaten revner 

Jonas, kona Elin og datteren Sofie spilles av glimrende og troverdig av Thorbjørn Harr, Andrea Bræin Hovig og Ylva Lyng Fuglerud. 
I seriens første episoder er det først og fremst dem vi blir godt kjent med. 

Historien hopper fram og tilbake i tid, og pusles gradvis sammen med nye biter. 
Og jo flere brikker vi får, dess flere innser vi at vi mangler. 

«Kielergata» bæres fram av fiffige, og ofte sjokkerende og groteske kontraster mellom idyllisk småbyfamilieliv på skinner og beksvarte fortidshemmeligheter. 
Og når revnene i overflaten blir større, bare stiger spenningen og fascinasjon for både gata, menneskene som befolker den og alle hemmelighetene de omgir seg med. 

«Kielergata» ligger an til å bli en super serie å følge utover høsten! 

Anmeldelsen er basert på de to første episodene. 
