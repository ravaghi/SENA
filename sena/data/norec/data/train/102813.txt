FILM:Blodfattig vuggevise 

Til å være en film som har både blod, sex og død på oppskriften, har det siste «Twilight»-verket fått skuffende lite ut av de saftige ingrediensene. 

«Twilight: 
Breaking Dawn - Part 1» har det takknemlige utgangspunktet at den dekker en del pikante hendelser. 
For alle som har sett traileren, eller lest bøkene, vet at Bella nå skal gifte seg med Edward, konsumere ekteskapet og bli gravid med et vesen ingen vet hva er. 
Da blir det selvsagt bråk. 

Når regissør Bill Condon (ja, med navn til forveksling likt «True Blood»-vampyren Bill Compton) da klarer å fortelle historien med traurige dødpunkter, er det nesten en bragd. 
Condon, med filmer som «Gods and Monsters» og «Dreamgirls» på samvittigheten, må sammen med klipper Virginia Katz, som han jobbet med på de samme filmene, ha følt han var kommet til en godtebutikk av fantasy-elementer. 
Og så gått amok. 

Foruten CGI-effektene på varulver og vampyrer, som funker helt fint, er filmen spekket med plutselige tilbakeblikk, drømmer og visjoner. 
Disse minner tidvis mer om «best of»-kavalkader enn byggstoff som beriker historien. 
Fotograf Guillermo Navarro («Pans labyrint», «Jackie Brown», «From Dusk Till Dawn») sørger i det minste for at bildene er dysterdelikate. 

Det mest påtakelige er kanskje likevel at et par av skuespillerne har koblet inn autopiloten. 
Kristen Stewart ser ut til å ha gått lei av Bella. 
Hun veksler på å svelge bekymret, se litt ned og smile skjelmsk. 
Og det er i grunnen hele registeret. 

Når hun finner ut at hun er gravid, er det øyeblikk med tilløp til grøssende «Rosemary's Baby»-angst, mens det andre stunder er mer spennende å se en episode av «Unge mødre». 

Et av høydepunktene i filmen er scenen med bryllupstalene. 
Der truer Bellas far med pistolbruk, skolevenninnen er bittersjalu og Bellas mor synger vuggesang. 
Det er pinlig med overlegg, og funker fint. 

Blant bunnpunktene har vi en mental «samtale» mellom varulvene som høres like metallisk ut som et rådslagningsmøte for autobotsene i «Transformers». 

I tre filmer har vi sett Bella tigge etter å få gjøre noe mer enn bare kysse Edward. 
Når vi nå ENDELIG har kommet fram til et lovlig ligg, er det svært antiklimaktisk å kun få se et par kjærtegn, og deretter hoppe til et rasert soverom dagen etter. 
Jada, vi har lest at sex-scenen måtte kuttes for å få lav nok aldersgrense på filmen, men hallo: 
NRK-programmet «Trekant» er mer erotisk. 

«Breaking Dawn - del 1» er hakket spenstigere enn andrefilmen «New Moon», som hovedsakelig viste Bella som gikk rundt og lengtet. 
Men den har fått mindre ut av potensialet sitt enn tredjefilmen «Eclipse». 
Filmen som helhet etterlater deg like skuffet som Bella etter bryllupsnatten. 
Du får en anelse av hvor bra det kan bli, men så er det full stopp. 

INGVILL DYBFEST DAHL 
