Et lite stykke «Norge»
Britiske «The Innocents» lider under sitt eget gravalvor, og - i hvert fall for oss nordmenn - ufrivillige komikk. 

«The Innocents» 

Britisk tv-serie i 8 deler 

Slippes på Netflix fredag 24. august 

Den amerikanske strømmegiganten Netflix har de siste årene satset stort på såkalte egenproduksjoner, og de har gjort en stor jobb med å produsere denne typen serier i mange forskjellige land. 
I et intervju i Aftenbladet i vår, anslo visepresident for internasjonale egenproduksjoner, Kelly Luegenbiehl, at det er 35.000 mennesker som jobber med å lage europeiske Netflix-serier. 

Med disse betydelige tallene i bakhodet, er det grunn til å forvente en del når nye serier lanseres. 
I så måte faller dessverre britiske «The Innocents» fullstendig igjennom. 
Den har fått en del oppmerksomhet her til lands fordi deler av den er filmet i Modalen i Hordaland, og den har flere norske skuespillere på rollelisten. 
Og noen «norske». 
Mer om det senere. 

I sentrum av handlingen finner vi det vakre tenåringsparet June (Sourcha Groundsell) og Harry (Percelle Ascott). 
På førstnevntes 16-årsdag rømmer de hjemmefra. 
I Junes tilfelle er rømningen fullt forståelig. 
Hun bor sammen med en ekstremt kontrollerende far, som følger henne helt fram til klasserommet, tar fra henne mobiltelefonen og for alle praktiske formål holder henne fengslet og avskåret fra omverdenen. 
Grunnen er at June er en såkalt hamskifter, noe faren har unnlatt å informere om. 
Det kommer raskt for en dag når hun plutselig er på egen hånd. 
Snart er det flere som jakter på det unge paret, som på sin side roter seg borti noen tvilsomme folk, og før vi vet ordet av det selger de ecstacy på en klubb i hovedstaden og finner på all slags ting som var utenkelige for bare kort tid siden. 
Denne delen av historien framstår dessverre som temmelig moralistisk. 
Ja, der ser dere, ungdom, hvis dere ikke er lydige mot far, risikerer dere å bli kriminelle stoffmisbrukere i løpet av ettermiddagen. 
Det blir for dumt. 

Det som er enda dummere, i hvert fall for oss her hjemme, er framstillingen av det som muligens, eller kanskje ikke, er seriens skurker. 
På et billedskjønt sted i Norge bor en slags sekt som foretar eksperimenter på andre hamskiftere, deriblant Junes mor. 
Norge i denne serien er et grisgrendt sted hvor man slakter kaniner på tunet og alle går kledd i islandske strikkekofter. 
Men det verste er at man har hyrt inn en del skuespillere som ikke er norske til å snakke norsk. 
Det blir ufrivillig komisk og leder tankene til scenene med the norwegians i «Twin Peaks». 
Kanskje ikke et stort problem ute i verden, men fullstendig feilslått i Norge. 
Spesielt når serien er så blottet for humor som den er. 
Selv ikke den alltid vittige Trond Fausa Aurdal klarer å redde denne serien fra sitt eget gravalvor. 

Serien har noen stilige anslag i åpningsscenene, men så skrus tempoet ned. 
Som seer blir man ikke spesielt nysgjerrig på hva sekten i Norge egentlig holder på med, og hvem og hva disse hamskifterne egentlig er. 
Hele opplegget oser av en likegyldighet til både karakterene og plottet. 

Hvis dette er nivået Netflix skal legge seg på i sine lokale produksjoner, er det grunn til å ha lave forventninger. 
Og det burde egentlig ikke være nødvendig når man har med en av de aller største aktørene på film- og tv-markedet å gjøre. 
