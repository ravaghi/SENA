Blodig hevndrama
Kreativ kameraføring, tøffe actionsekvenser og en sterk, kvinnelig hovedrolle, er noe av det du får servert i «The Villainess». 

The Villainess 

Sør-Korea 2017 

Action/gangsterfilm/spenning 

Regi: 
Byung-gil Jung 

Manus: Byung-gil Jung og Byeong-sik Jung 

Skuespillere: 
Kim Ok-Vin, Shin Ha-Kyun, Sung Joon, Kim Seo-Hyung 

Foto: Jung-hun Park 

Aldersgrense: 
18 år 

Ja, og så mengder med blodsprut, da. 
Lett årets blodigste film faktisk. 
I åpningsscenen for eksempel, ser vi gjennom hovedpersonens øyne mens hun slakter en hel gangsterbande helt alene. 
Og takket være filmfotograf Park Jung-hun og kampscenens koreograf Kwon Gui-duck, er det en scene som etterlater deg med åpen munn og en smule svimmel. 

Vi følger Sook-hee (Kim Ok-Vin) i både nåtid og fortid, og det er fine overganger og godt driv i historien. 
Filmen er tydelig inspirert av filmer som «Kill Bill» og «La femme Nikita», spesielt sistnevnte når det gjelder plottet. 
Etter at Sook-he blir arrestert etter nedslaktingen av gangsterne våkner hun nemlig opp hos en hemmelig organisasjon, som vil at hun skal jobbe for dem som leiemorder. 

Selv om det er mye likt, har regissør og manusforfatter Byung-gil Jung («Confession of Murder») likevel laget noe mye mer enn en kopi. 
Med et pulserende tempo, akrobatiske slåsscener og en fabelaktig, kvinnelig hovedrolle, og med nok tvister og vendinger til å overraske til siste slutt, er dette absolutt et underholdende hevndrama. 
