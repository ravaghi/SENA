Her er Stephen King-utgaven av «Lost»
Første episode bærer bud om mye spenning og uvisshet. 

TV-SERIE: 
Da «Under The Dome» hadde USA-premiere forrige uke, samlet serien flere seere enn noen sommer-dramadebut på over 20 år — 13,5 millioner. 
Det er det et par ikke ubetydelige grunner til. 

For det første er den basert på en bestselgende roman av Stephen King, og igangsatt og produsert av blant annet Stephen Spielberg. 
Den er dessuten utviklet av «Lost»-veteranen Brian K. Vaughan, som burde ha et godt utgangspunkt for å håndtere en historie i krysningspunktet mellom skrekk, drama og science fiction. 

Småby-setting 

I «Under The Dome» møter vi en småby av den typen der politiet sjekker opp ukjente biler som dukker opp på vei inn i byen. 

Alle kjenner alle, noen har mørkere hemmeligheter enn andre, og én driftig sjel (politikeren og bruktbilselgeren «Big Jim», spilt av «Breaking Bad»s Dean Norris) vet veldig godt å gjøre seg til lokal småkonge. 

Dette hverdagslivet blir forstyrret den dagen en usynlig, men ugjennomtrengelig halvkule dundrer ned over hele Chester's Mill og sperrer noen inne, noen ute, og noen veldig uheldige litt av begge deler. 

Rastløse Angie og den yngre broren Joe separeres fra foreldrene sine, mens et lesbisk par på vei gjennom byen sperres inne sammen med sin tenåringsdatter. 
Også den handlekraftige kjekkasen «Barbie», en tidligere militær som kan finne det for godt å grave ned lik i skogen, er plutselig fanget på et sted han ikke hører hjemme. 

Det viser seg snart at byen er fullstendig isolert, med både kommunikasjonsmidler og forsyningslinjer ute av drift. 
Dermed må innbyggerne og noen stakkars forbipasserende klare seg som best de kan. 

Flere spørsmål enn svar 

Store deler av pilotepisoden går med til å etablere dette premisset, sammen med det omfattende persongalleriet. 

Det som tegner seg ut er imidlertid en gjennomgående urovekkende og mystisk stemning, der seeren ikke kan regne med å få svarene servert med det første. 
Er domen menneskeskapt eller overnaturlig, og ikke minst: 
Hva ønsker de som står bak å oppnå? 

Samtidig er serien både spennende og handlingsdrevet, til det punktet at det kan bli litt mye av dramatiske «i siste liten»-situasjoner. 

Potensiale i persongalleriet 

Som så ofte i postapokalyptiske fortellinger, ligger det største potensialet i dynamikken mellom figurene og effekten situasjonen har på dem (kimen til konflikt tegner seg ut mellom sheriffen og «Big Jim» allerede ut i første episode). 

Utgangspunktet er godt, med et gjennomgående sterkt ensemble og karakterer som har mye å gå på. 
Unntaket er den altfor karikerte unge psykopaten som åpenbarer seg allerede i første episode. 

Hvor godt «Under The Dome» står seg, vil stå og falle på svarene på domens gåte og karakterenes hemmeligheter, og hvor godt serien balanserer avdekking og tilbakeholdelse av informasjon underveis. 

Lykkes den, kan dette bli et ganske så underholdende sommereventyr. 
