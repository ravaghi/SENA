A4Tech trådløst minitastatur og mus
Dette lille trådløse tastaturet og musen er kompakt, billig og har god rekkevidde. 
Hva mer trenger du til stue-PC-en? 

Stadig flere ser de mange fordelene med å ha en stillegående PC i stua, ikke minst har tjenester som Spotify og Voddler bidratt til dette. 
Mange bruker en eller annen fjernkontroll til å styre PC-en, men du skal ha bra flaks hvis den fungerer optimalt med alle applikasjonene du benytter deg av. 

Personlig har jeg kommet frem til at ingenting foreløpig slår det gode gamle tastaturet og musen. 
Utfordringen er å finne en løsning som ikke tar for stor plass på stuebordet, og som samtidig har en design som får aksept hos husstandens mest interiørbevisste medlemmer. 

I tillegg skal må problemer knyttet til rekkevidde være ryddet av veien, og musen bør fungere på hvilket som helst underlag. 
Dessuten bør batterilevetiden ikke være noe irritasjonsmoment. 

Rimelig løsning 

Den som leter litt, vil finne mye å boltre seg i på dette området i nettbutikker i inn- og utland. 
Dessverre ligger mye av utstyret i øvre prisklasser, men det finnes imidlertid unntak, som for eksempel A4Tech G6 Saver. 

Designmessig er det slett ikke snakk om noen perle, men tastaturet er kompakt og diskré, noe som kan være vel så smart. 
Tastaturet har de vanlige tastene, i tillegg til noen snarveier på toppen beregnet til å gjøre navigasjon i nettleseren samt starte epostprogrammet ditt lettere. 

Helt til venstre sitter en power-knapp. 
Merk at den ikke brukes til å skru av tastaturet, men PC-en. 
Hvis PC-en din støtter det, kan den samme knappen også brukes til å skru på eller vekke PC-en fra dvale. 

Norske taster følger med 

Tastene er i 100% normal størrelse, og det er derfor ikke noe problem å skrive hurtig på det, for eksempel ved hjelp av touch-metoden. 
Men merk at dette er et tastatur i budsjettklassen, og tastene avgir ganske mye klikkelyd ved skriving. 
I utgangspunktet hadde vårt testeksemplar svenske taster, med norsk Ø og Æ fulgte med i esken. 
Det var en enkel sak å vippe av tastene og klikke de nye på plass. 

Musen er interessant. 
Den har flere hurtigknapper, blant annet en egen "dobbelklikk"-knapp ved siden av skrollehjulet. 
Ett klikk på denne oppfattes som dobbelklikk av maskinen, og dermed har alle som sliter med dobbelklikking funnet en løsning på det problemet. 
Midt på musa sitter en hurtigknapp for å hente fram en egen meny på skjermen for å starte diverse kontor-relaterte oppgaver (klipp og lim, kopiere, sende etc). 

Strømsparende og god rekkevidde 

Både tastaturet og musen drives av et AAA-batteri, og slår seg automatisk av når det ikke er i bruk. 
Så snart du trykker en tast eller knapp, våkner det til live igjen. 
Starter du for eksempel Word med musen, må du altså taste første bokstav i dokumentet ditt to ganger, hvis det er en stund siden tastaturet ble brukt sist. 
Litt uvant i starten, med definitivt en løsning som gjør at batteriet holder lenge. 

Tastaturet og musen kommuniserer i 2,4 GHz-området, og rekkevidden skal være inntil 10 meter. 
Vi hadde ikke noen problemer i vår stue, der vi sitter 3-4 meter fra TV-en. 
Musen fungerer på det meste av naturlig underlag, inkludert bukselår, stuebord i eik samt sofaputer i ull... 

A4Tech G6 Saver importeres og selges hos Clas Ohlson, prisen er i skrivende stund 349 kroner. 
