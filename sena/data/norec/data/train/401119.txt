Ingen dødpunkter i den nye Elias-filmen
Den lille redningsskøyten Elias opplever skumle saker i en film som vil glede de yngste. 

Redningsskøyten Elias får heltestatus etter å ha reddet skipet Våghals i opprørt sjø ved det skumle Storegap. 
Han flytter til storbyen og får nye, kule venner, men også store utfordringer. 
Elias skjønner raskt at noe ikke er helt som det skal være. 

Den nye Elias-filmen er morsom, spennende og akkurat passe skummel for de minste. 
Også voksne kan glede seg, for her er det kvalitet i alle ledd, morsomme situasjoner og stemningsfulle bilder og et medspillende lydbilde. 

Kjendisstatus og hektisk storbypuls 

Elias er godt kjent fra bøker, film og TV. 
I denne filmen får den lille redningsskøyten smake både på kjendisstatus og en gryende forelskelse. 
Men han får også smake medaljens bakside når venner snur ham ryggen fordi han blir litt for fascinert av storbylivets hektiske puls og ikke utfører jobben som ønsket. 

Det er vanskelig ikke å bli sjarmert av dette fargesprakende universet. 
Man glemmer nesten at Elias og vennene ikke er levende, men detaljrik animasjon. 

Både småjoller, kule partybåter, rappende speedbåter og trauste frakteskuter blir levendegjort gjennom en variasjon av dialekter. 
Artisten Samsaya gir stemme til Elias, artisten Ravi står bak storbyrap’en til Racer. 
For øvrig gir mange kjente skuespillere stemmer til lekne småjoller og store skuter med særdeles vellykket dialektbruk. 
Her går det i alt fra klingende nordnorsk tonefall til finstemt bergensdialekt og traust Fredrikstad-mål. 

To glupske måker er humoristiske sidekicks. 
De velter seg forspist rundt på diverse båtdekk etter å ha slukt for mye sild. 

Marcus og Martinus 

Handlingen går unna for full speed. 
Her er rap og party, party, party i havnebassenget. 
Marcus og Martinus dukker også opp som identiske småbåter. 

Musikken bygger også opp mot handlingens klimaks, når Elias bestemmer seg for å undersøke hva som egentlig foregår i den mørke og mystiske Storegap-grotten. 

Historien har fint driv frem mot løsningen på mysteriet, men det blir litt for klisjéfylt mot slutten. 
En dose miljøvern og vakre ord om vennskap får barna på kjøpet. 
Men de kommer garantert ikke til å kjede seg på kino. 
