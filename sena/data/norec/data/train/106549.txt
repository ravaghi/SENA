Kelis:«Kelis Was Here» 

(Virgin/EMI) 

Kelis er for sint, sær og egenrådig til å oppnå maksimal suksess. 
Samtidig er hun så god at hun har hostet opp frekke hits som "Caught Out There", "Milkshake" og "Trick Me", uten at det har hjulpet mye på albumsalget. 

Hennes fjerde album er det første uten Neptunes-hjelp på produksjonssiden; et bra trekk. 
Bidragsytere her er klassefolk som Raphael Saadiq, Bangladesh, Will.I.Am fra Black Eyed Peas og Cee-Lo fra Gnarls Barkley. 
Det er en moden og dempet Kelis vi møter, mer amorøst orientert - muligens en konsekvens av at hun nå er godt gift. 
Den hese stemmen kommer godt til sin rett på de mange stilfulle soulsporene som gjør albumets sluttspurt til en ubetinget fryd. 

Hennes obsternasige fremtoning og teft for yppig pop er dog fortsatt til stede. 
"Blindfold Me", for eksempel, viser hvor godt Kelis behersker balansen mellom det aggressive og det stilfulle. 
Hun er en stor artist som henter det beste ut av talentfulle bakmenn, noe "Kelis Was Here" er et solid vitnesbyrd på. 

Anbefalte kjøp: 
"Living Proof", "Goodbyes", "Blindfold Me", "Lil Star" 
