Kurt Nilsen:«Push Push» 

(RCA / SonyBMG) 

Reddes av gullstøv i stemmen 
Det er på mange måter ønskelig at Kurt Nilsen snart anser seg ferdig med å utforske hvor mye man kan tvære et radiovennlig «middle of the road»-uttrykk som fort kunne ha blitt drepende kjedelig dersom ikke Kurt var i besittelse av en eksepsjonelt klangfull stemme. 
Uttrykksmessig skiller «Push Push» seg lite fra hans foregående plater, selv om anslagene er der. 
Spesielt der han skaper storslåtte stemninger ved et enkelt grep som et gjennomgående gitartema, er han inne på noe helhetlig atmosfærisk som kler stemmen godt - som i «Reality Kicks In», tittellåten og «Come On», der han flørter med et uttrykk mellom U2 og The Cure. 
Sistnevnte låt har også et groove som ofte savnes på en plate med velslipte kanter, myk melodiføring og masse vakker sang. 
Neste gang forventer vi imidlertid at Kurt våger å ta et enda lengre skritt til siden for å utfordre seg selv og sine medarbeidere. 

Anbefalte kjøp: 
«Reality Kicks In», «Push Push», «Come On» og «Dance With Me». 
