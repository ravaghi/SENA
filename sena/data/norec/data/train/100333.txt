Politisk komedie
Veteranen Mike Nichols har et satirisk blikk på amerikansk politikk, men er noe lettvint i persontegningene. 

HANDLING: 
Kongressmannen Charlie Wilson (Hanks) er ungkar med sans for damer og whisky. 
Men hans brennende ønske om å jevne kommunismen med jorden, gjør at han ønsker å støtte Afghanistan i krigen mot russerne tidlig på 80-tallet. 
Med hjelp av den styrtrike antikommunisten Joanne Herring (Roberts) og en energisk og rufsete CIA-agent (Seymour-Hoffman), samt offisielle og uoffisielle myndigheter i ymse stater, skaffer han til veie penger og våpen til Mujahedin i deres kamp. 
Den uortodokse kongressmannen tar alle midler i bruk. 
Men når kampen over russerne er vunnet, og amerikanerne stille overlater Afghanistan til seg selv, innser han at dette kan gå fryktelig galt. 
Hvilket det også gjorde. 

DOM: 
I perioder hagler det med verbale godbiter i denne lett satiriske kommentar til amerikansk politikk. 
Regissør Nichols er elegant satiriske i sine beskrivelser av lobbyvirksomheten i maktens korridorer. 
Men som formidler av et betent brennbart tema, er filmen i liten grad provoserende. 
Til tross for et saftig galleri av personligheter, så skorter det også noe på den dramaturgiske utvikling dem imellom. 

Philip Seymour Hoffman, kongen av biroller - mannen som åler seg inn i enhver rolle med skarpskodd presisjon og praktfull karakterbegavelse, tilraner seg igjen oppmerksomheten. 
Her briljerer han som småslesk russiskhatende CIA-agent. 

Selv Tom Hanks blir statist i samspill med Hoffman. 
Hanks er for øvrig habil som den whisky-slurpende kvinnebedåreren og kommunisthatende kongressmannen. 
Julia Roberts innsats som styrtrik antikommunist er også ok, men heller ikke mer. 

Filmen gir et oppsiktsvekkende innblikk i faktiske hendelser; et skarpt bilde på storpolitikk i gråsoneland. 

Men det siste stinget og den hvasse slutten mangler. 

Politisk komedie 
