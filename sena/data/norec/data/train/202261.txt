TEST:Nokia E60 

Vi har testet den tredje av mobilene i Nokias nye proffmobilserie. 
Men er den like bra på innsiden som yttersiden tyder på? 

For de to første modellene vi testet i E-serien til Nokia (E61 og E70) karakteriseres mer av en plastikkfølelse enn av eksklusivitet. 
Riktignok er det da heller ikke designet som sådan som er det viktige i disse modellene, som i stedet fokuserer på teknisk ytelse, kombinert med fullstendig tastatur. 

Nokia E60 på sin side er ikke utstyrt med fullstendig tastatur, men den har allikevel teknisk funksjonalitet som er mer eller mindre av samme type som de to ovennevnte modellene. 

Klassisk lekkert 

Nokia har imidlertid skjønt at selv proffbrukere kan være opptatt av design. 
Derfor har de prøvd å lage et eksklusivt preg på en telefon som i seg selv kan virke litt kjedelig. 
For E60 har et klassisk firkantet candy bar-design. 
På grunn av en rekke lekre detaljer fremstår imidlertid telefonen som en riktig lekkerbisken. 

Designet er imidlertid et såkalt tveegget sverd. 
For selv om den ser lekker ut, er den designet på en måte som får telefonen til å virke en smule større enn den faktisk er. 
Størrelsen på E60 er nemlig ikke så ille, med dimensjoner på 49 x 115 x 17 mm og en vekt 117 gram. 
Men på grunn av det firkantede designet kan den føles stor, noe som nok kan få noen til å mislike den. 
Vi har imidlertid stor sans for designet. 

Det samme må vi si om tastene, som er noe av det bedre Nokia har levert de siste årene, og milevis fra de skuffende tastene til Nokia E61. 
Til tider kan det faktisk virke lettere å skrive lange meldinger og e-post på denne telefonen, enn det er på de nevnte modellene med fullstendige tastaturer. 

Meningsløs skjerm? 

En av de mest imponerende elementene med denne telefonen er imidlertid skjermen. 
Med en oppløsning på 352 x 416 punkter, og mulighet for hele16 millioner farger er denne skjermen enormt bra. 
Dette er også den samme skjermen som vi tidligere denne sommeren skrøt opp i skyene under testen av Nokia E70. 
Man har også mulighet til å snu menysystemet, slik at man bruker skjermen i widescreen-lignende format. 
Men siden tastene er plassert der de er blir den da i overkant knotete å bruke. 

Skjermen er som sagt enormt bra, med uvant skarpe skjermbilder. 
Problemet er imidlertid at telefonen ikke legger opp til å benytte den flotte skjermen. 
For det er stort sett underholdningsfunksjonalitet som kan utnytte slikt til fulle, men Nokia E60 er i så måte en enormt kjedelig telefon. 
Kamera er det ikke, radio glimrer med sitt fravær og alle spor etter spill er fjernet fra operativsystemet. 

Telefonen har riktignok MP3-støtte, men med tanke på at det hverken følger med minnekort eller et godt headset blir jo denne funksjonen i praksis ubrukelig. 

Jobb skal ikke være moro 

Men nå er jo dette en såkalt proffmobil og da skal man tydeligvis ikke ha det moro. 
Derfor er kontorfunksjonene satt i fokus og i likhet med de to andre E-mobilene til Nokia som vi har testet gjør den dette veldig bra på akkurat dette punktet. 

E-post og internett fungerer prikkfritt, selv om e-postleseren på nevnte E61 er en god del bedre enn på E60. 
Selvsagt er e-post og nettfunksjonaliteten godt hjulpet av rask datakommunikasjon via EDGE, 3G og Wi-Fi. 
I forhold til Wi-Fi sliter imidlertid Nokia E60 med enormt dårlig batterilevetid. 
Kobler man telefonen ofte til det trådløse nettet forsvinner nemlig batterikraften som dugg for solen. 
Dette kunne for så vidt også vært et problem på E61, men denne er utstyrt med et langt kraftigere batteri, noe som fjerner problemet helt. 

Har basisfunksjonene 

Det er naturlig nok nærliggende å sammenligne E60 med de andre E-mobilene. 
Men selv om E60 gjør proffjobben ganske bra, når den ikke like høyt opp som de to andre mobilene. 
Den mangler spesielt det store antallet ekstraapplikasjoner som E61 kom utstyrt med. 

Nokia E60 har imidlertid det den trenger av de vanlige Office-programmene til å ta seg av det aller meste av e-postvedlegg. 
Samtidig gir det god mulighet til å lage begrensede tekstdokumenter og regneark når man er på farten. 
Utskriftsmulighetene er også en bonus, med enkelt oppsett og overføring. 

Vi er imidlertid litt skuffet over minnet på telefonen. 
I praksis har man rett i overkant av 30 megabyte tilgjengelig minne på denne telefonen. 
Dette er snaut for en businesstelefon, som bør kunne lagre både store mengder kontakter, meldinger, dokumenter og e-post. 
Riktignok er det minnekortstøtte (RS-MMC), men som nevnt følger det ikke med noe kort når man kjøper telefonen. 

Prøv de andre E-mobilene 

Operativsystemet er Series 60, som vi etter hvert har blitt riktig så fornøyd med. 
Hastigheten er også ganske bra. 
Om ikke like rask som Nokia E61 er den imidlertid langt raskere enn det man forbandt med Series 60 for et snaut år siden. 
I tillegg til Windows Mobile er Series 60 det desidert beste operativsystemet for proffmobiler. 
Synkronisering går selvsagt smertefritt, med enkel tilkobling via medfølgende PC Suite og datakabel. 

Alt i alt er Nokia E60 en god mobiltelefon for proffbrukerne, men det er en enklere variant enn de to andre mobilene i serien. 
Vi vil nok derfor anbefale at man vurderer de to andre E-modellene til Nokia før man går for denne modellen. 
Med tanke på at prisen på E60 og E61 er nesten lik er stort sett den eneste fordelen med E60 designet. 
Spørsmålet er om dette er nok for proffbrukerne. 

Tekniske data for Nokia E60 
