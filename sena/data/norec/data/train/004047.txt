Searching for Sugar Man
Større enn Elvis, uten å vite det selv. 

Bergen Internasjonale Filmfestival 2012: 
En historie om en mann som er fattig gatearbeider i eget land, men profet i et annet, har noe mytisk og grandiost over seg. 

Searching for Sugar Man skildrer den amerikanske artisten Rodriguez’ liv på eventyrlig vis, og er en effektiv musikkdokumentar. 

En kald natt i Detroit 1969, langs kaiene ved elva, i nattens mørke med tung tåke og ulende frakteskip i bakgrunnen. 

Musikkprodusentene Mike Theodore og Dennis Coffey hadde hørt om de utrolige tekstene den amerikansk-meksikanske sangeren skrev, og var på vei til en skitten bar for å høre ham. 
Samme kveld spurte de ham om han ville spille inn en plate. 

Lydsporet til en generasjon – og en revolusjon. 

Året etter kom Cold Fact ut i USA – ingen kjøpte den, ingen visste hvem Rodriguez var. 
Et annet sted i verden ble han lydsporet til en generasjon og en revolusjon, uten å vite det selv. 

På slutten av 70-tallet vokste motstanden mot det brutalte apartheidregiment i Sør-Afrika. 
Selv med streng statlig sensur på både kringkasting og ytringsfrihet, ble musikken stadig viktigere. 
Både hvite og mørke musikere satte ord på følelsene, og tente kamplysten hos stadig større deler av befolkningen. 

Historien vil ha det til at Rodriguez' første plate, Cold Fact, kom inn i landet på kassett – etter kort tid ble den så populær at den solgte mer enn både The Beatles og Elvis. 

Med tallrike kilder, både fra Detroit, Hollywood og Sør-Afrika, skaper den svenske regissøren Malik Bendejelloul en følelse hos dem som ser dokumentaren av å være detektiver. 
Litt etter litt avdukes en ny brikke i mysteriet om hvordan en mann kan lage lydsporet til et generasjonsopprør uten å vite det selv. 
I en tid uten Wikipedia eller sosiale medier var det ikke lett å finne informasjon om artisten Rodriguez. 

Har du ikke hørt om artisten, hans livshistorie eller levemåte, blir du med på dramatiske topper underveis i den undersøkende fortellinga. 

Når du tror historien om den fattige amerikansk-meksikanske folksangeren er over, kommer et vendepunkt i filmen som både overrasker og forsterker myten rundt ham. 

Searching for Sugar Man forteller en emosjonelt engasjerende historie på effektivt vis, selv med noen svake ledd i oppbygninga. 

Tegner, animerer og gjør fortellingen levende 

Blant de mange intervjuene, arkivopptakene og stemningsbildene, blander den svenske regissøren Malik Bendejelloul inn tegninger, animasjon og andre effekter for å skildre livet til Rodriguez. 

Alt mens han gir filmen rom til å formidle musikken – og tekstene. 
Sammen med nyhetsbilder fra voldelige opptøyer i Johannesburg og Cape Town på slutten av 70-tallet, blir strofene mer slagkraftige. 

– The mayor hides the crime rate, council woman hesitates, public gets irate but forget the vote date. 
Fra sangen "The Etablishment Blues" fra albumet «Cold Fact (1970)» 

Dokumentaren forteller et moderne eventyr som nesten er for fantastisk til å være sann, men det er den. 
Det gjør også det å oppdage eller gjenoppdage musikken til en opplevelse. 

Dokumentaren er den første til den svenske journalisten Malik Bendjelloul, som til vanlig jobber i SVT, men det blir nok ikke den siste. 

Bendejelloul bruker de dokumentariske grepene på en god måte, og bygger en solid musikkdokumentar opp rundt en helt ukjent artist. 
Dramaturgien holder på interessen, og engasjerer ikke bare musikkinteresserte filmseere. 

Searching for Sugar Man er en av årets beste dokumentarer. 

Filmen har premiere i Norge 30. november, og vant prisen for beste dokumentar under årets Film fra sør. 
Legg inn dine kommentarer under traileren. 
