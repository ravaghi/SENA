Dremel Micro
En mindre Dremel er lansert, Micro er navnet. 
Duger den? 

Dremel har laget små roterende verktøy i en årrekke, faktisk helt siden 1932. 
Maskinene har hele tiden vært roterende verktøy som kjører med høy hastighet, og som på grunn av størrelsen er godt egnet til presisjonsarbeid. 

Etter at batteriene har blitt mer kapable har det også dukket opp flere oppladbare varianter, i flere fasonger. 
Vi har selv hatt en Dremel Stylus i mange år, og Dremel lanserte i fjor en større batteridrevet modell 8100 som vi har testet. 

Den siste tilveksten i utvalget er Dremel Micro, som er vesentlig mindre enn de tidligere modellene. 

Innhold i pakken 

Dremel Micro leveres med et etui som minner om et brilleetui, hvor det er plass til noen verktøy i en lomme i lokket. 

En liten eske med en samling av forskjellige slipeverktøy følger også med, i tillegg til ladeadapteren og selve laderen. 

Liten, men kraftig 

Dremel Micro veier bare 250 gram og er 20 centimeter lang. 
Diameteren er rundt fire centimeter på det tykkeste. 
Dermed er den både kortere og slankere enn de andre maskinene i sortimentet, og er lettere å jobbe med på grunn av mindre vekt. 

Dimensjonene gjør det også lettere å komme til på trange steder. 

Hastigheten kan reguleres i fem trinn, fra 5 000 til 28 000 omdreininger i minuttet, med pluss og minus-knapper i god Dremel-tradisjon plassert bakerst på maskinen, hvor de ikke er i veien under bruk. 

Start/stopp-knappen befinner seg praktisk plassert nærmere fronten, lett tilgjengelig for tommelen. 

Drivspenningen er 7,2 volt, det samme som den større modellen 8100 vi nevnte over. 
Batterikapasiteten er 1 Ah og det er selvsagt et lithium-ion batteri som sitter i. 

Lading foregår ved å sette maskinen ned i ladeadapteren, som kobles til en liten ekstern lader. 
Ladetiden er 3,75 timer i følge Dremel, som vil si tre timer og 45 minutter. 
Batteriet er ikke utbyttbart. 

I bruk 

Maskinen er som nevnt vesentlig mindre enn de andre maskinene og det går an å holde den i et blyantgrep selv om man bare har normalt store hender. 

Det som var umiddelbart svært positivt var at den har vesentlig mindre vibrasjoner enn den større 8100-modellen og dessuten tilsvarende mindre støy. 

Selv på full hastighet var den helt kurant å bruke, selv om det er sjelden man egentlig trenger å kjøre en Dremel mer enn på det nest øverste trinnet. 

En annen svært positiv egenskap var at Micro er utstyrt med LED-lys i form av en rund linse rundt spennhylsen. 

Dermed får du arbeidslys i kriker og kroker, noe vi har savnet mange ganger. 

Til tross for dimensjonene er kraften ikke langt tilbake for den større varianten, og både kutte/slipeskiver, sandpapirtromler og roterende filer av forskjellig slag fungerer utmerket på denne maskinen. 

Det er som regel først når du bruker mer krevende tilleggsutstyr i form av forsatser til fresing og saging at du trenger vesentlig mer kraft. 
Og da er det absolutt best å bruke en Dremel med ledning, som går på 230 volt. 

Konklusjon 

Dremel Micro er en utmerket maskin, den er klart mest ergonomisk i bruk for mer omfattende file/slipe/forme-jobber. 

Den har også kraft nok til det aller meste av typiske Dremel-oppgaver. 

Det eneste negative er at ladetiden er noe lang, og sammen med fast batteri kan det by på noen utfordringer for intens hobbybruk. 
Men bruker man ladeadapteret som stativ, som det egner seg utmerket til, så får man likevel lang brukstid. 
Hvor lang den vil være er umulig å si generelt, det vil variere med oppgavene, materialet, verktøyet og belastningen. 
Men for de fleste fikse-oppgaver er den mer enn lang nok. 
