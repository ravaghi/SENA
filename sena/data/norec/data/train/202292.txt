Samsung UE46D5005
Den billigste og peneste TV-en i testen, men her blir det jumbo-plass. 

Prisen på 5.995 kroner gjør at Samsung D5005 er mye TV for pengene: 

Godt utstyrt: 
100Hz (=CMR* mer om dette lenger ned), fire HDMI-innganger, VGA-inngang for PC-tilkopling, og to USB-innganger. 
TV-en har også kablet nettverk for avspilling av medieinnhold via nettverket ditt, og ikke minst til softwareoppdateringer. 
Det er også mulig å kjøpe en USB-dongel som ekstrautstyr hvis du vil koble til ditt trådløse nettverk, men siden TV-en ikke er en Smart-TV, får du uansett ikke utnyttet Samsungs nettfunksjoner på denne modellen. 
Personlig ville jeg derfor bare spilt av video-innhold via en laptop, eller via en minneplugg i USB-inngangen. 

Bildekvalitet 

Førsteinntrykket av Samsungen er godt: 
Den er svært detaljrik, og har et fint sortnivå. 
For deg som hovedsaklig ser på nyheter, barne-TV, eller dokumentarer gjør den altså en helt grei jobb, og jeg hadde for eksempel ikke hatt noe problem med å anbefale denne til mine gamle foreldre. 

Det er imidlertid tre ting som trekker ned på Samsung: 

Hovedproblemet er at bildet hakker ved sideveis panoreringer og raske bevegelser. 
I den "Avanserte bildemenyen" kan du riktignok aktivere funksjonen "LED Motion Plus", som i følge Samsung skal redusere svakheten. 
På vårt testeksempler hjalp imidlertid ikke dette i særlig grad, og liker du å se på actionfilm eller sport er ikke dette heldig. 
Oppdatert 10:45: 
I spesifikasjonene oppgir Samsung 100Hz Clear Motion Rate, men i praksis er dette en 50Hz TV, hvor bildet bearbeides for å simulere 100Hz. 
Det fungerer altså ikke i praksis. 
(Til sammenligning oppgir både LG og Philips 100Hz, og 400 CMR (eller PMR som Philips kaller det. 
)Vi er heller ikke helt fornøyd med bildemodiene på Samsung. 
Nesten uansett hvilken du velger, er bildet enten for skarpt eller for lyssterkt. 
Både lysstyrke og kontrast står for eksempel ofte på 100%, og selv om det kan fungere i butikken, så blir det alt for kraftig i en vanlig stue. 

Siden Samsung gir deg mange innstillingsvalg i bildemenyen, er ikke dette noen krise. 

Det er nemlig fullt mulig å stille inn D5005 slik at den blir bra. 
Poenget er at dette forutsetter at du faktisk gjør det, og det er det langt i fra alle som kan - eller vil. 
Moralen er altså enkel: 
Hadde Samsung hatt mer edruelige modi ville det vært langt enklere for kunden. 

At det er vanskelig å gi en TV god lyd når den blir så slank er ingen overraskelse. 
D5005 har imidlertid både lav og spinkel lyd, og bass er omtrent ikke å finne i det hele tatt. 
Denne TV-en forutsetter nærmest at du tar lyden gjennom ditt surroundanlegg, eller kjøper en lydplanke. 

Konklusjon 

Det er ikke lett å være kritisk når du får en så lekker 46-tommer til en så lav pris. 
Dessverre for Samsung er imidlertid konkurransen nå så stor at det finnes bedre alternativer. 

D5005 kan likevel være et greit valg hvis du liker å finstille i bildemenyen, for med litt justering blir TV-bildet helt fint. 
Hakkingen får du imidlertid ikke gjort stort med. 

Alle resultatene 

Takk til MPX.no for lån av test-modeller. 
