Jenta med truse i stedet for fjes
Denne grøsseren er en overraskende påminnelse om at det ikke er nok med ei passe tynnribba jente i hvite truser. 

Odette Yustman ble hyra for at hun skal stå ved badespeilet med rompa til og forundre seg over at det onde barnet Jumby plutselig dukker opp mellom nervetablettene og pepsodenten. 
Noen har tenkt at skinke er sannelig nok, for dama fikk utlevert ett ansiktsuttrykk ved fødselen i 1985, og det tar hun av og på som om det skulle være billig konfeksjon. 
H & M ansikt. 
W 24, L 30. 
Hun ser for seg døde bebier og oppsøker først en rabbi og deretter ei gal dame som kjente mor hennes. 
Det viser at nazistene har skylda, akkurat som hos Stieg Larsson, for det er de som har sendt den opprørske dybbuken inn i folk slik at Gary Oldman til slutt må ta en von Sydow med coaster på hodet og en katolikk som medsammensvoren. 

Gravide kvinner bør ikke se denne filmen, for den har en form for livmor-bø som jeg ikke tror de vil like. 
Den er ikke spesielt god heller, bare litt fornøyelig. 
