Film:Stilige superkrefter 

Jeg hadde ikke voldsomme forventninger til nok en film basert på «forsvunne opptak» med veivende håndholdte kameraer og tilsynelatende hverdagslige passiar avbrutt av monstre eller annet utenomjordisk gru. 

Men «Chronicle» overrasker - og sjarmerer tolv år etter «Blair Witch Project». 

Ravende i skogkanten under en fest finner tre gutter en mystisk hule under jorden, en hule som skjuler hemmeligheter som gir dem alle evner til å bevege saker og ting med tankeoverføring. 
Ustyrtelig morsomme rampestreker på kjøpesenteret følger - se opp for flygende bamser og handlekurver ute av kontroll - men trioen finner snart ut at kreftene kan (mis) brukes til langt drøyere ting enn å skremme vettet av småbarn. 
Mer skal ikke avsløres, men manuset fulgte definitivt ikke stiene jeg fryktet det ville etter premisset er etablert. 

«Chronicle» har et forfriskende driv og henvender seg like stilsikkert til YouTube-generasjonen som til oss som vokste opp med «E.T«. 
Og jaggu klarer man å si noe passe intelligent om hakkesystemet og mobbing på amerikanske gymnas også! 

ØYSTEIN DAVID JOHANSEN 
