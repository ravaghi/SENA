Kraftwerk:«The Catalogue» 

(EMI) 

Nesten hele maskinparken i boks. 

Eremittilværelsen de frister i Kling Klang-studioet i Düsseldorf, kun avbrutt av sporadiske turneer, har trolig medført at Kraftwerk - nå i praksis redusert til «mesterhjernen» Ralf Hütter - stadig er mindre anerkjente enn de fortjener. 
Men faktum er at de elektroniske pionerene er rockhistoriens mest innflytelsesrike gruppe som ikke kommer fra USA eller England. 
Uten Kraftwerk, ingen synthpop. 
Uten Kraftwerk, ingen - eller i alle fall en veldig annerledes - elektronisk dansemusikk. 
Uten Kraftwerk, ingen «Planet Rock» 
- Afrika Bambaataas epokegjørende hiphop-singel fra 1982. 

«The Catalogue» samler de engelskspråklige utgavene av alle bandets album fra «Autobahn» (1974) til og med «Tour de France Soundtracks» (2003). 
De tre første, utmerkede og interessante langspillerne deres er dessverre ikke med, og tendensiøs historieskriving kan spores i både de «nye» omslagene og den oppdaterte lyden. 
Men de tre klassikerne fra årene 1977-1981 forsvarer alene innkjøp av denne musikkhistoriske bautaen i solid, respektavkrevende tolvtommersformat. 
