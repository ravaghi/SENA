TEST:Eye-Fi Mobi 

Minnekort med WiFi gjør et gammelt kamera nymoderne. 

På mange nye kameraer er det nå blitt mer og mer vanlig med støtte for trådløst nettverk. 
Det gjør at du for eksempel har muligheten til å sende bildene over til telefonen din for deretter å dele dem på Facebook, slik at du slipper å vente til du kommer hjem til PC-en for å vise skrytebildene fra hotellbassenget. 

Allerede i 2011 etterlyste jeg slik funksjonalitet i kameraene, der de kom på løpende bånd med flere megapiksler, sminkefunksjoner og annet, mens folket var mer enn villige til å ofre bildekvaliteten i et godt kamera for lettvintheten til et mobilkamera, samt muligheten til å dele bilder med andre der og da. 

Eye-Fi mobi er et høst uvanlig minnekort. 
Konseptet er at du putter det inn i kameraet på vanlig måte, men der minnekortet har mulighet til å opprette et trådløst nettverk rundt seg som du kan koble deg til med mobiltelefonen og dermed overføre bildene. 

Kameraet og telefonen trenger ikke å være koblet til et trådløst nettverk, så dette kan du godt gjøre på telttur midt i skauen. 

Medfølgende app 

Alt som kreves er at du laster ned Eye-Fi-appen fra App Store eller Google Play; avhengig av om du har en iOS- eller Android-enhet. 
På esken til minnekortet finner du en aktiveringskode du angir, som da er knyttet til minnekortet du har kjøpt slik at resten av oppsettet går automatisk. 

På kameraet må du imidlertid aktivere Eye-Fi-funksjonen. 
Siden minnekortet oppretter et trådløst nettverk vil dette selsvagt trekke sitt av batteriet, og kortet er smart nok til å slå av funksjonen igjen ved inaktivitet. 

Men dette støttes vel ikke av alle kameraer? 

Kanskje ikke alle, men flere enn du muligens tror. 
Du kan selv sjekke om kameraet ditt støttes på denne siden. 
Da vi testet første gang tok vi frem et Canon EOS 550D – et kamera vi testet for fire år siden, og det fungerte i hvert fall smertefritt. 
Eye-fi-minnekortene har vært i markedet en god stund, selv om Mobi-utgavene (med støtte for å opprette trådløse nett) ble lansert i fjor. 

Slik virker det 

Vi testet først med en Android-telefon og lastet derfor ned appen fra Google Play-butikken. 
Etter å ha angitt aktiveringskoden på baksiden av kortet var vi klare til dyst. 

Når minnekortet er puttet inn i et kompatibelt kamera, dukker det opp et menyvalg kalt Eye-fi innstillinger. 
Derfra kan du aktivere den trådløse funksjonaliteten. 
Så er det bare å åpne appen. 

Etter noen få strakser begynner kameraet å overføre bilder til mobiltelefonen. 
Dette tar bare 2-3 sekunder pr bilde (typisk én megabyte i sekundet), før de deretter er lagret på telefonen. 
Enkelte ganger opplevde vi imidlertid at det tok et halvt minutt før overføringen begynte. 

Ikke så elegant 

Det er imidlertid et par ting som ikke er så elegant: 

Alle bilder på minnekortet overføres – du kan altså ikke utforske minnekortet fra telefonen og plukke ut de bildene du vil ha. 
Bilder overføres også kun én gang, så hvis du har flere enheter tilkoblet det samme Eye-fi-kortet, får du kun lagret bildet på én av dem.Appen kunne også vært bedre. 
På den nederste linja vises et miniatyrbilde når det er overført, men det kan man ikke trykke på. 
På Android-appen fant vi ut at de dukket opp i den øverste oversikten først når vi holdt fingeren nede på et bilde (for å velge det) og deretter trykket på tilbakeknappen. 

geotagge 

Bedre iOS-app, men … 

På iOS finnes en egen app for Eyefi Mobi-kortet (den på Android er kun for Eyefi-kort generelt). 
Den er mer elegant og lar deg blant annet se bildene i et pent albumformat og tagge bildene med stikkord. 

Appen er imidlertid kun tilgjengelig i den amerikanske versjonen av App Store og krever derfor en amerikansk konto om du vil bruke den. 
Det skal også sies at bildeoverføring er litt mer tungvint på iPhone – mens Android bruker en WiFi Direct-forbindelse som bare opprettes automatisk, må du manuelt koble deg til Eye-Fi nettverket via innstillinger på iOS-enheter. 

Til opplysning finnes ingen app til Windows Phone. 

Konklusjon 

Eye-Fi Mobi minnekortene er selvsagt dyrere enn vanlige minnekort, med en prislapp på 5-600 kroner i nettbutikkene for et 16GB-kort. 
Til sammenligning koster et 16GB-minnekort fra Sandisk under 100 kroner i enkelte nettbutikker. 

Og joda, det funker jo. 
Bildene du har tatt på kameraet overføres til telefonen. 

Løsningen er imidlertid langt fra elegant, særlig med tanke på at alle bilder overføres uten at du selv får velge hvilke. 
At iOS-appen ikke er tilgjengelig i Norge og Android-appen virker ganske upolert er ikke akkurat med på å trekke opp helhetsinntrykket. 

Eye-Fi Mobi SDHC Class 10 8GB 
