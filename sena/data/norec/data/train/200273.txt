Helt ny Smart Fortwo prøvekjørt
16 år etter starten er en virkelig smart Smart på veien. 

Den opprinnelige Smart, som kom i 1998, var på mange måter mer et marketing-prosjekt enn et bilprosjekt og for oss som observerte prosessen den gangen virket det hele utrolig glupt. 
Smart var et slags bilindustriens svar på Swatch-klokkene, og det dreide seg da også om et samarbeid mellom Daimler-konsernet og Swatch-grunnleggeren Nicolas Hayek. 

Bilen ble først introdusert i Norge i 2004 - den aller første versjonen var omtrent ubrukelig på norsk vinterføre, hadde man funnet ut. 
Vår første test av Smart kan du for øvrig lese her. 

Helt ny plattform 

Nå er det duket for tredje generasjon Smart, men denne gangen er det et mer radikalt brudd med forgjengeren i motsetning til hva som skjedde sist, da Smart ble fornyet i 2007. 

Nå er nemlig bilen bygget på en helt ny plattform og den er utviklet og bygges i et samarbeid mellom Mercedes-Benz og Renault. 

Smart Fortwo bygges for øvrig som tidligere i fabrikken i Hambach i Frankrike, mens den mer komplette Forfour (som vi snart kommer tilbake med test av), konstrueres i Slovenia sammen med søskenmodellen, Renault Twingo. 

To smart på en S-klasse 

Første generasjon 
Smart var bare 250 centimeter lang, og kunne fint parkeres på tvers, noe som av og til er litt mer sjenerende med generasjon 2, som vokste til 270 centimeter. 
Heldigvis har ikke generasjon 3 vokst ytterligere i lengden - den holder seg fortsatt innenfor 270 centimeter. 

Mindre enn det er rett og slett ikke forenelig med dagens krav til sikkerhetssoner, men bilen er kort nok til at det virkelig gjør en forskjell i trafikkbildet. 

Det er da heller ikke langt fra at det går to Smart Fortwo på lengden til en Mercedes-S-klasse, lang versjon. 
Og det er nettopp mot S-klasse Smart-produsenten har villet måle kollisjonssikkerheten på nye Fortwo. 
Resultatet ser du her: 

Derfor ser den bedre ut 

Ellers er designen gjenkjennelig fra forgjengeren, men likevel heldig oppdatert. 
Det er særlig det faktum at den er blitt ti centimeter bredere som gjør at den ser mer moden ut nå - med sine 166 centimeter i bredden er den nå bredere enn den er høy, hvilket gjør at den fremstår mindre som en "veltepetter" rent visuelt. 

Proporsjonene er rett og slett bedre enn før. 

Akselavstanden er samtidig, med sine vel 187 centimeter, så lang det har vært mulig å få til, noe som gir «ett hjul i hvert hjørne», som borger for best mulig stabilitet. 

Spenstig interiør 

I tidligere tider var knøttliten bybil som oftest ensbetydende med spartansk og billig utseende interiør med steinhard, kjip plast, bortimot totalt fravær av komfort og trangt førermiljø. 

Ingenting av dette er dekkende for nye Smart Fortwo. 

Smart er jo tross alt et søstermerke til Mercedes-Benz og der i gården kan man ikke tillate seg å gi et dårlig kvalitetsinntrykk. 
Det er da heller ikke tilfellet i denne bilen. 

Kabinen er overraskende romslig i forhold til eksteriøret og det hevdes da også at innvendig plass utgjør 70 prosent av bilens lengde. 

Smart.... nok? 

Setene er relativt gode å sitte i og gir tilstrekkelig støtte. 
De er også godt avstemt mellom det komfortabelt myke og det nødvendig faste. 
Man utretter selvsagt ikke mirakler i en så liten bil og sitteputen er kortere enn vi hadde ønsket, men vi skjønner at det ikke ville vært forenlig med de øvrige praktiske hensynene å gjøre den lengre. 

Praktisk er for øvrig et nøkkelord. 
Det er gjort plass til oppbevaringsrom i dørene og forrest på konsollen og under konsollen finner man til og med en praktisk skuff på passasjersiden. 

Men: 
Her kunne Smart faktisk vært enda litt ... smartere. 

Det klassiske håndbrekket tar forholdsvis mye plass på midtkonsollen for eksempel - her kunne man hatt oppbevaringsrom i stedet hvis man hadde gått for elektronisk parkeringsbrems. 

Likeledes er plasseringen av SD-kortet til navigasjonen, i en slisse bak brekket, til besvær fant vi ut da vi gjentatte ganger slo ut navigasjonen ved å komme borti det med gjenstander som skulle plasseres bak setene. 
Ikke så heldig når man for eksempel kjører i Barcelona sentrum og skal rekke pressekonferansen på en for oss ukjent adresse. 

Hvor mye bedre? 

Det var litt vanskelig for oss å bedømme akkurat hvor mye bedre enn før nye Smart er å kjøre. 
Sist vi kjørte Smart var nemlig da vi testkjørte den elektriske kabriolet-utgaven i New York for hele fire og et halvt år siden, og den bilens kjøreegenskaper var ikke direkte imponerende. 

Men den var likevel bedre enn de bensin- og dieseldrevne søsknene. 
Dette selvfølgelig takket være batteripakken i bunnen som sørget for lavere tyngdepunkt. 

Stabil - og agil 

Allikevel er det på dette området vi kan si at Smart-produsenten har gjort størst fremskritt. 
Fortwo overrasket oss med voksnere kjøreegenskaper enn vi ville trodd var mulig, og dette skyldes en kombinasjon av to faktorer: 
At bilen er blitt bredere og at den har fått et helt nyutviklet chassis. 

Også i høy motorveihastighet fremsto bilen som stabil og trygg, og i kjapt driv gjennom svinger og rundkjøringer viste den seg også retningssikker og betryggende. 
Dette til tross for muligheten bilen har til store utslag på hjulene i sving. 

Denne egenskapen gjør for øvrig at bilen setter ny rekord i svingradius - med under 3,5 meter kan den snus til og med i en relativt smal gate uten plundrete manøvre. 

Sprek nok 

Vårt testeksemplar var godt motorisert med den utmerkede 3-sylindrede bensinmotoren fra Renault, som vi ga en del lovord da vi testet den i Renault Clio. 
Den lille maskinen er en 898 kubikkcentimeters turboladet kraftpakke som, med 90 hestekrefter og 135 newtonmeter, gir gode ytelser. 
Men altså ikke mer enn bilen fint kan takle. 

Den karakteristiske metalliske og ganske musikalske duringen akkompagnerer en frisk akselerasjon (0 - 100 klarer den på 10,4 sekunder) og et godt fremdriftstempo uansett veiforhold. 

Toppfarten er mer enn tilstrekkelige 155 kilometer i timen. 

Alternativt og for å få en rimeligere Smart, kan man gå for versjonen med en mer klassisk 1.0-bensinmotor som yter 71 hester. 

Ikke rørende billig 

Prisene vi har fått oppgitt er ikke hundre prosent fastlagt da typegodkjenningen vil ta noen dager til - men de er uansett rimelig nær endelige. 

Testbilen vi kjørte koster fra 145.000 kroner, mens den rimeligere 1.0 uten turbo koster fra cirka 130.000. 
De fleste vil nok legge til en eller flere utstyrspakke og listen over ekstrautstyr er overraskende lang for en så liten bil. 
Man kan for eksempel betale 610 kroner ekstra for å få en 35-liters bensintank i stedet for 28 liter, som er standard! 

Fargeskjerm til lydanlegg og navigasjon er ekstrautstyr, men som standard kommer nye Smart med dokkingstasjon til smarttelefon. 

Fyller et behov 

Er så nye Smart Fortwo en bil vi kan anbefale? 
Som vanlig avhenger det av typen behov man har. 

Trenger man en veldig kort bil som er lett å manøvrere, har man nå et klart bedre alternativ i nye Smart enn noe man har hatt tidligere. 
Bilen er dessuten i våre øyne både snerten og kul og som nevnt overraskende god å kjøre for kategorien. 

En god firer på terningen tilsvarer dermed et godt skussmål fra vår side. 
