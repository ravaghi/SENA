NHL 12
Kvalitetsspill fra sportsgiganten EA. 

21 spill er kommet i NHL-serien siden 1991, og ishockeyspillene til EA er fortsatt blant de beste sportsspillene det er mulig å få tak i. 

I NHL 12 er dynamikken i spillet, og i kampene, blitt enda bedre - men spillet er et par trappetrinn fra en topplassering. 

Den beste spillopplevelsen får du ved å invitere noen venner over, slik at du kan ydmyke de på en måte som kun er mulig på isbanen. 

Bedre motstandere 

Den kunstige intelligensen som styrer motspillerne har, sammen med bedre styring rundt målområdet, gjort spillet og kampene mer naturlige. 

Motstanderne leser hvordan jeg går inn i angrep, og det samme gjør medspillerne mine. 
Jeg kan i større grad stole på at de hjelper meg og det jeg forsøker å gjøre i kampens hete. 

Tidligere var min greieste taktikk å kjøre et sololøp, og håpe at jeg fikk pucken inn i mål. 
Nå er det mer mening i å stole på lagkameratene mine, selv om de er datastyrte. 

Én plasserer seg strategisk godt unna mål, for å være klar om en puck plutselig havner på feil banehalvdel. 
Andre sentrer, eller prøver å skåre på sjanser selv. 

Vær-en-proff-da-liksom 

Karrieremodiet (enkeltspillermodus) heter, som i de fleste av EA sine sportsspill, 'Be-a-pro'. 
En nyinnpakning og et mer spennende navn enn 'singel player', men ikke veldig revolusjonerende. 

Forskjellen ligger i at du nå kan lage deg egne spillere for alle posisjoner på banen. 
Når du sitter på benken under en kamp, kan du ikke bare velge å spille - eller vente på at din figur skal komme på banen. 
Du kan også følge med på oppdateringer fra kampen mens du venter, med en TV-studiolignende tekstlinje nederst. 

Det viktigste er uansett at, om du ikke liker å vente - kan du bare hoppe rett til neste bytte i kampen og komme rett inn i spillets hete når du vil. 

Irriterende reklame 

En ting som ikke har noe med spillmekanikken å gjøre, er reklame inne i spillet. 
EA har i mange år vært de flinkeste på å samarbeide med andre kommersielle krefter. 

NHL 12 er det første spillet hvor produktplassering er så åpent en del av produktet som selges. 

Det er litt irriterende å bli foret med merkevarenavn, spesielt når en fortsatt må betale fullpris for spillet. 

Forbedringene fra NHL 11 er ikke markante, og NHL 12 føles i stor grad ut som en lettere oppgradering fra forgjengeren. 
Derfor er det naturlig å stille seg følgende spørsmål: 

"Trenger jeg virkelig enda ett NHL-spill?" 
Det er et legitimt spørsmål, og svaret i de aller fleste tilfeller er nei. 
De siste par årene har spillserien vært knallgod, og fjorårets utgave endte med terningkast 6 fra meg. 

Har du en av disse tidligere utgavene, bør du være en stor entusiast for å få mye verdi ut av NHL 12. 

Er du ikke kjent med spillserien, eller kanskje har anskaffet den en spillkonsoll det siste året - da bør du kjenne din besøkelsestid; NHL 12 er et spennende og bunnsolid sportsspill 
