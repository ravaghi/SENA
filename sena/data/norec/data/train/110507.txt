Falske Nintendo-toner
I sin streben etter å nå ut til alle, treffer Nintendo en skjærende falsk tone med «Wii Music». 

Jeg har stor respekt for måten Nintendo har fridd til atypiske spillere på med både Nintendo DS og Wii. 
Spill som «Wii Sports» er med sitt intuitive kontrollsystem morsomt for alle, og bevegelsessensorene i Wii-kontrolleren har gjort mer tradisjonelle spill som «Super Mario Galaxy» tilgjengelig for flere. 

Men ett sted setter jeg grensen for min anerkjennelse av det som utvilsomt er og har vært en betydningsfull utvidelse av spillverdenen. 
Og den grensen går ved «Wii Music». 

Tanken her er at man skal plukke opp ett av 60 forskjellige, virtuelle instrumenter (fra fiolin, gitar og piano til hundebjeff og kubjelle) og «jamme» med til både kjente Nintendo-låter og kjøpesenter-versjoner av diverse andre hits. 

Du holder Wii-kontrollerene som du ville holdt instrumentet og veiver og trykker på knapper i takt med musikken. 
Hvis du treffer bra vil musikken høres OK ut, og treffer du dårlig vil det ikke høres fullt så OK ut. 

Du får ikke poeng for utførelse, og «Wii Music» kan derfor ikke egentlig karakteriseres som et spill i det hele tatt. 
Dette er mer en opplevelse hvor verdien ligger i å kose seg med musikk og dele dette med venner og familie. 

Det er tanken, i det minste. 
Men veien til helvete er som kjent brolagt med gode intensjoner, og det føles virkelig som et helvete dette her - både for spillinteresserte og for musikkinteresserte. 

Fraværet av mål og mening gjør «Wii Music» til en dørgende kjedelig opplevelse etter svært kort tid, og den elendige plastikkmusikken skjærer i ørene. 

Det kan kanskje ha en viss underholdningsverdi å samle hele familien til en jamsession, og det er mulig barn vil finne mer glede i konseptet enn meg. 
Jeg vil også tro at det å samle et helt band med sterk rytmesans og god musikkforståelse kan heve opplevelsen noe. 

Men jeg nekter allikevel å tro at noen vil finne glede i «Wii Music» i lengden - til det er konseptet alt for grunnt og begrenset. 

Og har du sterk rytmesans og god musikkforståelse i utgangspunktet, vil virkelige instrumenter og friheten de bringer med seg være uendelig mer underholdende enn å bli tvunget inn i de kjipe rammene til «Wii Music». 

Trailer for og innføring i Wii Music. 
