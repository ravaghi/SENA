En usikker fremtid
Det amerikanske metalcore-bandet Of Mice & Men prøver ut nye veier på sitt femte album. 

Etter at vokalist Austin Carlisle måtte slutte i bandet på grunn av helseproblemer og musikalske uenigheter, har bassist og tidligere clean-vokalist Aaron Pauley tatt over rollen som frontman. 
Det er i tråd med forventningene at det da ville bli en forandring i bandets sound, men denne gangen har de også tøyd sjangergrensene over til rockeballader og tyngre extreme metal. 

Albumet starter opp i kjent stil på tittellåten «Defy» og Pauley viser raskt at han ikke har noen problem med å fylle skoene til Carlisle. 
Han flyter elegant mellom de to vokalteknikkene fra tunge, rytmiske screams til fengende melodilinjer. 
Den største forandringen finner man i låten «Vertigo», hvor scream er helt utelatt og uttrykket heller mot rock. 
Det samme gjelder avslutningssangen «If We Were Ghost». 
Dessverre virker disse utskeielsene mer som en kommersialisering av musikken deres enn noe annet. 

På den andre siden har du deres tyngste låt «Warzone» som er skapt for å glad gjøre mosh pit-publikummet. 

«Defy» viser er band i forandring. 
Hvilken retning de velger kommer til å være avgjørende for bandet. 
Velger de core-fansen eller massene? 
