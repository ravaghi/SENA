Robert Plant / Alison Krauss:«Raising Sand» 

(Rounder / Universal) 

Mens Robert Plant forbereder seg til Led Zeppelin-gjenforening, har han alliert seg med bluegrassdronningen Alison Krauss, plukket frem noen kjente og noen ukjente opp til femti år gamle låter og laget dette svært stemningsfulle albumet med produsent T-Bone Burnetts velkjente signatur over hele prosjektet. 
Med tanke på dette parets stemmeprakt venter vi hele tiden på at de skal slippe seg løs enda mer enn de gjør, uten at det skjer annet enn ved et par anledninger. 
Likevel står stemmene utmerket til hverandre der de utforsker dvelende lydbilder i et genreløst, men rotnært landskap. 

Enkelte ganger låter det helt overjordisk, som i Tom Waits' «Trampled Rose» (Krauss) og ikke minst i Townes van Zandts «Nothin'» (Plant). 

Robert Plant har også begått en vellykket oppdatering av «Please Read The Letter» fra sitt 1998-samarbeid med Zeppelin-kollega Jimmy Page, «Walking Into Clarksdale». 

Tom Waits' faste våpendrager, Marc Ribot, er for øvrig såpass sentral i arrangementene her at store deler av platen får en kledelig skygge av Waits selv. 
Dette er en laidback plate som sakte, men sikkert kryper inn i hjernebarken og etterlater et sug etter en oppfølger når tiden er inne. 

ANBEFALTE KJØP: 
«Trampled Rose», «Nothin'», «Sister Rosetta Goes Before Us», «Through The Morning, Through The Night» og «Please Read The Letter». 
