FILM:Bestefar Arnold 

Arnold returnerer til filmlerretet på ordentlig for første gang på nesten ti år. 
Klart dét er en begivenhet for mange. 

Så stort har det vært for skaperne av «The Last Stand» å få med den aldrende actionhelten at det til tider står i veien for filmen selv. 
Selvsagt er det mer enn festlig for folk oppvokst i Arnies glansår å igjen høre ham keitete levere fra seg «ikke kødd med meg»-oneliners med sin karakteristiske monotone Østerrike-aksent. 
Det blir garantert jubel i salen. 

Men den som kommer helt blank og ikke aner hvem Arnold Schwarzenegger er/var vil muligens stusse på hvorfor denne kraftige bestefarbamsen er gitt en så stor rolle. 
Oppholdet fra lerretet har nemlig ikke forvandlet ham til noen Al Pacino, for å si det forsiktig. 
Men det er vel litt av moroa, er det ikke? 
Og selv om han er blitt tyngre i sessen får han til tider slått fra seg i «The Last Stand». 
Arnold er politisjef i en søvnig Arizona-småby, en omtenksom arbeidsleder for noen særinger av noen politifolk. 
Flere av dem hører nok mer hjemme i en Coen-film, men la gå. 

På vei dit er den råbarkede narkobaronen Cortez, rømt fra fengselet i Las Vegas og på flukt i over 300 kilometer i timen (superbil, helt sant!). 
Det blir Arnold og hans skranglete kumpaners jobb å stoppe ham. 
Filmen er koreanske Jee-Won Kims første amerikanske. 
Han skal ikke beskyldes for å være noen Bergman på personinstruksjon, og flere av karakterene han har skapt klovner det til mer enn hva godt er. 
Manuset byr på null overraskelser. 

Men, og helt essensielt i en actionfilm: 
Koreaneren er mer enn kompetent til å mekke skytescener (lenge siden jeg har sett så mange våpen fungere så bra sammen - la oss ta våpenlov-diskusjonen en annen gang!) og heftige biljakter (vi tror på at skurkens superbil klarer mer enn 300 km/t!). 

Ingrediensene som MÅ fungere i en actionfilm gjør det til gangs - da er det lettere å tilgi kladding på andre områder. 

Å få megaspenning ut av to biler som jager hverandre i en maisåker er dessuten en surrealistisk bragd. 
Og med dét er nok Arnie sikret parade-roller langt inn i pensjonsalderen. 

ØYSTEIN DAVID JOHANSEN 
