Som før sagd
Vi i Aftenbladet slutta egentlig å anmelde Saw-filmer, for det ble som å evaluere hundebæsj mot kråkespy. 

Men jeg kikket likevel innom denne DVD-versjonen, som for øvrig ikke var i 3D. 
Det er etter hvert et besynderlig C-film-preg på denne serien. 
Den første filmen var i hvert fall effektivt avskyelig. 
Denne er bare en fraksjonert udugelighet. 

Tre syndere er fanga i et utstillingsvindu som om de skulle være en performance for Pasjonsuka, men det skjer i fullt alvor, og filmen markerer allerede da et håpløst amatørnivå. 
Siden flytter vi oss over i sadistiske tablåer som er så ubehjelpelig filma og så ukonsentrert sammensatt at filmen må være laget av råttent avkapp som bare lå der og slang i utslagssluket. 

Jeg tror ikke at filmer som «Saw 3D» er skadelige. 
Men jeg tror heller ikke at du er helt frisk fra før hvis du trives med den. 
