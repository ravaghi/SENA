Prefab Sprout - «Let's Change The World With Music»
En smått fortapt helt reiser seg fra asken. 

Paddy McAloon, mannen som bærer Prefab Sprout-navnet, har mye aske å reise seg fra; store syn- og hørselsproblemer er ikke gøy for noen, og etter en håndfull knallplater i perioden 1984 - 1990 har denne popens feinschmecker kun bidratt med tre ujevne utgivelser. 

Dette er en monumental revansj, kanskje den mest rørende platen i år: 
Et konseptalbum med stikkordene musikk, romantikk og religion. 
McAloon synger ydmykt og inderlig om disse tingene, hva de betyr for ham og hvordan de knytter seg til hverandre. 
Gud er tungt til stede i detaljene, og det er oppsiktsvekkende hvordan McAloon får selv de mest banale betraktninger til å fremstå som visdomsord. 

«Music is a princess/I'm just a boy in rags», synger han, men sannheten er at han er den nevnte prinsessens ridder på hvit hest. 
Dette er en klassisk «studiofrik»-plate, møysommelig arrangert med synth i sentrum og porøse blåsere i kantene. 
Sangene berører jazz og house så vel som Broadway-musikaler, men er hele tiden pur pop - skoleflink, men ikke belærende. 

Slippes mandag 7.september. 

ANBEFALTE KJØP: 
«Ride», «I Love Music», «God Watch Over You», «Music Is A Princess», «Sweet Gospel Music», «Meet The New Mozart» 
