«Colette»:Vakkert om skandaløs forfatter 

Sidonie-Gabrielle Colette var kjent som den mest skandaløse kvinnen i Paris på begynnelsen av 1900-tallet, og er fremdeles en av de mest solgte franske forfatterne. 

Colette (Keira Knightley) inspirerte unge kvinner med sine skildringer av den moderne kvinnen. 
Foregangskvinnen viste også åpent at hun var tiltrukket av både menn og kvinner, og hun nektet å innrette seg etter samfunnets vanlige normer og regler. 
Hun hadde blant annet et lengre forhold til transseksuelle Matilde de Morny (Denise Gough). 

Filmen tar ikke for seg hele hennes skandaløse og frigjorte livsstil, men handler først og fremst om ekteskapet hennes med den 15 år eldre Willy (Dominic West), starten på hennes litterære karriere og hennes frigjøring. 
I mange år skrev hun flere suksessfulle romaner basert på egen oppvekst og erfaringer som ble publisert under Willys navn, og han fikk all æren. 

Keira Knightley er fabelaktig i rollen og får frem Colettes komplekse personlighet, og Dominic West skildrer den selvsentrerte Willy på en så troverdig måte at han blir direkte uspiselig. 
Filmen er vakkert filmet med nydelige detaljer og tidsriktig koloritt. 
Men mest av alt er det en veldig relevant film, og et fortjent portrett av en sterk og uredd kvinne. 
Samtidig er det tankevekkende at vi ikke har kommet lengre på over 100 år. 
