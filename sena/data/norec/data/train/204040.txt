Enkel deling av mobilt internett på tur
Ypperlig til alt fra bilen, båten til leirbålet i skogen 

Vi konsumerer stadig mer data på dingsene våre via mobilnettet, og nylig avslørte Ookla (selskapet bak surfometeret Speedtest.net) at Norge har verdens raskeste mobilnett. 

Men fortsatt er det relativt dyrt å surfe på mobilnettet i Norge, sammenlignet med våre naboland. 
Datapakkene som følger med de rimeligste abonnementene er dessuten svært begrenset, og egner seg ikke til våre nye medievaner der spesielt videostrømming står sentralt. 

Smart deling av mobilt internett 

Et alternativ er at ett familiemedlem tegner et abonnement med romslig datapakke, og deler denne med de andre ved hjelp av en 4G-ruter - for eksempel på hytta eller i ferieleiligheten. 
Man kobler seg til denne ved hjelp av vanlig trådløst nettverk, og så sørger ruteren for å rute datatrafikken via mobilnettet. 

Hva om du ikke har tilgang til strøm? 

Dersom du har tenkt å dele abonnementet på steder der du ikke har tilgang til nettstrøm, for eksempel i bilen, i teltet, i båten eller rundt leirbålet, kan du enten opprette en delt internettoppkobling direkte på mobilen (trekker mye strøm) eller benytte en 4G-ruter som går på batteri. 

TP-Link Mobile Wifi M7350 er en slik løsning. 
Den lille ruteren koster rundt en tusenlapp, og er så liten at den får plass i skjortelomma. 

Den sørger enkelt forklart for at inntil 10 enheter kan være oppkoblet samtidig og dele samme mobile internettilkobling (4G/3G). 
Enhetene kan også kommunisere med hverandre direkte når de er oppkoblet. 

Som en liten rosin i pølsa, har ruteren også innebygd kortleser for microSD-kort. 
Der kan du for eksempel legge inn filmer som tilkoblede PC-er kan dele. 

Dette er en ruter som har vært på markedet en god stund, men den er fortsatt en av de mest aktuelle, ifølge Prisjakt. 

Slik er den i bruk 

Installasjonen er ganske enkel. 
Du åpner lokket, tar ut batteriet og skyver inn SIM-kortet. 
Adapter fra Nano og Micro til standard SIM, følger med. 
Har du et microSD-kort, kan du også skyve dette inn i sporet ved siden av. 

Deretter setter du inn igjen batteriet og klikker på lokket. 
Hold inne power-knappen i noen sekunder, til displayet på enheten lyser opp. 

Via displayet får du tilgang til en liten meny. 
Her finner du blant annet navnet på det trådløse nettverket samt passordet. 

Når du har koblet opp mobilen eller PC-en, åpner du en nettleser og taster inn ruterens IP-adresse, 192.168.0.1. 
Så er det bare å legge inn koden på SIM-kortet, og vips - så er du på nett. 

Du kan be ruteren huske koden til neste gang den skrus på, og du kan også sette en grense for hvor mye data de tilkoblede enhetene kan konsumere via dette oppsettet. 

Ikke full 4G+-hastighet 

Vi koblet til en iPhone 6s, og oppnådde rundt 50 Mbps i nedlastingshastighet via Telenor 4G. 
Direkte på telefonen nådde vi derimot over 90 Mbps på samme sted. 
Årsaken til denne begrensningen er at M7350 ikke støtter LTE-A-standarden (4G+), men 50 Mbps er uansett nok til å håndtere det som er av strømmetjenester på nettet i dag. 

Batteritiden er oppgitt til rundt 10 timer med kontinuerlig bruk. 
I standby-modus skal den vare rundt 600 timer, ifølge produsenten. 
Skal du på langtur med telt i skogen, kan det uansett være smart å investere i en mobil nødlader i tillegg. 

Konklusjon 

TP-Link Mobile Wifi M7350 er en enkel, kompakt og smart løsning for deling av mobilt internett og filer via microSD-kortet. 
Oppsettet er enkelt, men vi savner norsk språkdrakt og naturligvis også støtte for 4G+. 
