Tone hyller kjærligheten i ny låt
Men det skorter på personlighet og temperatur. 

|||LÅT: 
Tone Damli har alltid vært en søkende artist. 
Fra den Norah Jones-inspirerte debuten, «Bliss», til sval og florlett sommersødme med «Butterflies» for snart to år tilbake. 

Første smakebit fra hennes kommende album tyder på at Sogndalsjenta fremdeles er på flyttefot. 
«I Love You» tenderer nemlig mer mot svulstig P4-pop, enn den lune humørsprederen vi møtte på forrige plate. 

Det er ingen hemmelighet at den unge sangeren er lykkelig forelsket om dagen, men hun klarer ikke helt å videreføre denne gleden til musikken sin. 

Låten er en litt kantete sak som mangler forløsning og temperatur. 
Den pompøse og strykermettede produksjonen kjennes baktung og refrenget høres mest ut som om det hører hjemme i en klassisk Melodi Grand Prix-semiballade. 
Noe som på sin side drukner den folkelige sjarmen som har gitt Tone drahjelp tidligere. 

Hun har fortsatt en pen og uaffektert stemme, men i denne innrammingen blir sluttresultatet passe upersonlig og lett forglemmelig. 
