BOK:Då internett var undergrunn 

BOK: 
Fresh roman med forvirrande forteljargrep. 

Rune Hjemås: 
Aurora. 
Roman. 
254 sider. 
Flamme Forlag. 

Det finst ein tradisjon for at forfattarar gjerne vil definere sin generasjons eigenart. 
Erlend Loe med sin ironiske nittitalsironi på syttitalet. 
Etterkrigsgenerasjonen sitt utslitte blikk på søte nabokoners hoftehaldarar frå førti- og femtitalet. 

Vi som er fødde på 80-talet, vaks opp då Internett var i emning. 
Internett trekte til seg identitetssøkande ungdom som starta bloggar og chatta tjue år før heile feltet blei ein arena for store pengemaskinar som Instagram og Facebook. 
Ein forfattargjerning kan vere å skildre ein slik periode. 
Å skildre ein epoke som er for evig tapt. 
Dette gjer Rolf Hjemås i ”Aurora”. 

Men litt om handlinga: 
Vi møter islandske Aurora som opplever den økonomiske kollapsen på Island i 2009 og hennar opplevingar etter det. 
På grunn av kollapsen vil faren gjerne leige ut jenterommet hennar, og ho er nøydd til å pakke ut. 
Det er ei ung kvinne som er skubba ut av barnerommet hardt og brutalt. 
Samtidig er det noko med den døde mora som døydde av hjartesvikt. 

For meg verker det som at Auroras forteljing først og framst er eit utgangspunkt for å skildre ei mangefasettert verd i oppløysing. 
Hjemås skildrar eit ungdomsmiljø som er nøydde til å finne sin eigen måte å gjere tinga på, utan så mykje hjelp frå foreldre og styresmaktene. 
Det klarer dei på mange måter til gagns. 
Hjemås skriv fram ein form for konstruktiv ungdom som hjelper kvarandre, som er kreative, og som jobbar aktivt mot eit korrumpert maktapparat. 
Som det så fint står: 

”Det jeg ikke skjønner, sier hun, er hvordan man kan si at et land er konkurs. 
Har liksom fjellene våre gått konkurs også da? 
Har Gullfoss tørket inn? 
Det er jo ikke sånn at noen bare kan skru av lysene og si at ok, nå stikker vi. 
Et land forsvinner ikke bare fra kartet. 
Vi er jo fortsatt her.” 

Eg syns det er ein fresh roman. 
Eg likar skildringane av dette sympatiske ungdomsmiljøet. 
Favorittpassasjen min i romanen er når Aurora går seg vill i ødemarka og endar opp i eit hus for ymse sjeler som speler gitar og berre bur der. 
Der møter ho dei vaksne og snille mennene Andy og Yukio som ho seinare finn ut er familiefedre som har stukke av. 
Dei har reist til Island for å forsvinne. 

Eg skulle ønske Hjemås hadde funne eit anna forteljargrep på romanen. 
Det er ei anna jente som fortel om Aurora. 
Ei jente som var ei bloggarstjerne på nittitalet men som no har hviska bort alle spor, og lever ei anonym tilvere som nattevakt på eit hotell. 
Eg skjøner at Hjemås gjerne vil ha med denne vakten fordi ho er koplinga til det frie internettets tid, det som er tapt, ei tid som er forbi. 
Men for meg blir ho som forteljargrep eit forvirrande element som står i vegen resten av romanen som er livlig, fresh og lærerik. 
