TEST:Philips Cinema 21:9 - 58PFL9955 

Her er TV-en som har gitt oss de største filmopplevelsene i år. 

Både vi og resten av TV-produsentene fikk tilnærmet hakeslipp da Philips lanserte sin første Cinema 21:9 TV i fjor, og det er egentlig ikke så rart: 

For der alle andre TV-er er i det tradisjonelle widescreenformatet 16:9, så var dette verdens første TV i 21:9-format - fordelt ut over 56-tommer. 

I praksis er det altså en langt bredere TV enn du er vant til, og det gjør den spesielt god til å vise Blu-ray og DVD-filmer: 
Her slipper du nemlig de sorte stripene over og under selve filmen. 

Hva er nytt 

Selv om vi likte forgjengeren svært godt, hadde den likevel sine svakheter. 
Det er derfor godt å se at det vi da savnet nå er på plass: 

Innholdsfortegnelse: 
Hva er nyttBildekvalitetKonklusjonLitt om brukervennlighet og finesser 

LED Pro bakgrunnsbelysning. 
Der forgjengeren var en standard LCD-TV, får du nå fullt bakgrunnsbelyst LED med lokal dimming. 
Dette er en stor fordel da det gir et langt bedre sortnivå, og bedre kontroll i overgangene mellom sorte og lyse punkter i bildet. 

58-tommer. 
Den har altså vokst fra fjorårets 56". 
Ved siden av en vanlig 46-tommer, vi hadde 9705 inne samtidig, ser Cinemaen helt enorm ut. 
For selv om høyden tilsvarer en 46-tommer, så må du opp på mellom 65 og 70-tommer for å få en tilsvarende bildeflate når du ser en Cinemascope-film. 
Oppløsningen på den nye modellen er forøvrig 2560/1080, som tilsvarer 2,37:1. 
Det siste er viktig, fordi dette er svært nært Cinemascope-formatet som er vanlig på Blu-ray og DVD-filmer. 

3D-TV. 
Innebygget 3D-sender er også på plass. 
Dette er en stor fordel kontra Philips 9705 og 8605, der du må kjøpe 3D-sender utenom, for så å plassere den på toppen av TV-en. 

Raskere. 
400Hz-teknologi er på plass, responstiden er nede i et halvt millisekund, og til og med Net-TV delen jobber nå 40 prosent raskere enn i fjor. 
Det siste er faktisk svært merkbart i praksis. 

Design. 
Bortsett fra formen, minner Cinema-modellen nå om 9705, men det børstede metallet er mørkere. 
Som i fjor er det fortsatt Ambilight for alle pengene her, og det vil si at LED-pærer på utsiden av rammen lyser opp veggen bak TV-en i takt med hva som vises på skjermen. 

Legg forøvrig merke til at Ambilight-funksjonen nå også vil virke selv om veggen du har bak TV-en ikke er hvit. 
På alle årets Philips-modeller kan du nå velge et fargekart som matcher veggen din. 
Så enkelt kan det altså gjøres. 

Fot = veggfeste. 
Selv om TV-en leveres med bordstativ er det ingen tvil hos oss: 
Dette beistet gjør seg desidert best når du henger den på veggen. 
Det er da godt å konstatere at du faktisk kan bruke det medfølgende bordstativet som veggfeste. 
En smart løsning som også lar deg vri TV-en en smule, men merk deg at TV-en da vil bygge litt ut fra veggen. 
Selv brukte vi derfor dette smarte veggfestet fra Philips. 

Bildekvalitet 

Underveis i denne testen har vi vært innom TV-sendinger i alt fra dårlig til svært god kvalitet, DVD, Blu-ray, og konsollspilling på Xbox360 og PS3 - både i 2D og 3D. 
Størrelsen, og ikke minst formatet på skjermen, gjør naturlig nok at seer-opplevelsen øker i takt med bildekvaliteteten på innholdet: 
SD er ok, mens HD stort sett er meget bra. 

Med bakgrunnsbelyst LED og lokal dimming får du rett og slett et svært godt sortnivå, samtidig som du beholder detaljer i skyggepartier. 
Når også Cinemaen er svært god til å gi deg dybde i bildet, er det lett å bli imponert. 

Som vanlig er Philips litt for opptatt av å vise hvor mange detaljer de klarer å skvise ut av bildet. 
Personlig pleier vi derfor å redusere skarpheten to til tre knepp på denne modellen, og sette Natural Motion-funksjonen (som forhindrer hakking ved panoreringer) til et minimum. 
Filmpuristene vil antagelig foretrekke Film-modusen der Natural Motion er slått helt av, og filmen får tilbake filmflimmeret de er så glade i. 
Vi går ikke i dybden på dette her, poenget er ganske enkelt at denne TV-en gir deg begge deler: 
Her kan du velge mellom silkemyke overganger eller tilnærmet plasmafølelse ved et enkelt knepp på fjernkontrollen. 
Det er en valgfrihet vi har sans for. 

Vi har tidligere utropt Panasonic til å være best på 3D-innhold akkurat nå, og den påstanden står vi fortsatt for. 
Cinema 21:9 gjør likevel en svært god god figur, både på spillefilmer (vi så Monster House og Alice in Wonderland), og på 3D-spilling fra konsoll. 
Leter du etter crosstalk, vil du imidlertid kunne se det i enkelte sekvenser. 
Totalopplevelsen oppleves likevel som god, og spør du oss er dette et svært godt eksempel på hvor viktig det er å ha en STOR TV for å få den gode 3D-opplevelsen. 

Konklusjon 

Det korte svaret er at vi har blitt imponert på nesten alle områder. 
Så imponert faktisk, at dette er TV-en som står øverst på ønskelista til en kresen TV-tester. 

Men vil det si at alle vil bli fornøyd med denne TV-en? 
Svaret er nei. 
Dette er og blir et entusiastprodukt for deg som elsker å se mye på film. 

Her er forklaringen: 

Når du ser på DVD/Blu-ray film på en vanlig widescreen-TV får du striper over og under selve filmen. 
Det slipper du på Cinema 21:9, og på sitt beste er dette en svært behagelig opplevelse siden mange Blu-ray filmer kommer i Cinemascope-formatet. 

Kommer filmen i 16:9-format eller du ser på vanlige HD-TV-sendinger, må imidlertid bildet skaleres. 
Og du blir da utsatt for noen kompromisser: 
Du kan la TV-en autojustere innholdet, og TV-en vil da normalt kutte litt i høyden, men beholde proposisjonene. 
Du kan også kjøre innholdet direkte i 21:9 format, men TV-en vil da strekke innholdet litt i høyden og mest i bredden. 
Dette fungerer bra. 

Når det gjelder TV-sendinger blir det litt mer komplisert. 
Eldgamle TV-sendinger i 4:3 format (jada, de finnes fortsatt) bør etter vår oppfatning kjøres i originalformat, mens vanlige SD-sendinger synes vi gjør seg best i 16:9-format. 
I praksis vil det si at du får det samme TV-bildet som på en tradisjonell 46-tommers TV, bare at du får striper på siden i stedet. 

Med andre ord: 
Dette er ikke en TV for deg som stort sett ser på TV-sendinger, og så nyter en film i ny og ne. 
Da får du langt mer valuta for pengene om du kjøper deg en vanlig 16: 
9-TV av stor størrelse. 

Ser du derimot mye på film og har mange HD-kanaler? 
Da vil du i likhet med oss garantert bli fornøyd. 

Philips 58PFL9955H 

Litt om brukervennlighet og finesser 

Cinema 21:9 har nøyaktig det samme menysystemet og fjernkontrollen som du får på 9705 og 8605, så for detaljer bør du lese i de testene. 
Kort oppsummert vil imidlertid menyene oppfattes som enkle og intuitive. 
Den enkle fjernkontrollen krever likevel litt tilvenning siden den er strippet for hurtigtaster. 

Cinema 21:9 er også svært godt utstyrt med innganger og utganger. 
Du får blant annet fire HDMI-innganger, men dessverre er det kun en som er HDMI 1.4 kompatibel og også inneholder ARC (audio return channel) funksjonen som er praktisk for deg som bruker TV-ens innebygde tuner. 
TV-en er godkjent for RiksTV, og selv om den formelt ikke er godkjent av Canal Digital, har vi også hørt av kollegaer at den fungerer både mot satelitt og kabel. 
Dette har vi imidlertid ikke prøvd selv. 

TV-en har også to USB-innganger, og en minnekortinngang som blant annet lar deg leie filmer direkte til TV-en via Film2Home. 
