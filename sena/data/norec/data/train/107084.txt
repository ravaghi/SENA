Komiker-onani
Regi: Paul Provenza. 
Med Chris Rock, Gilbert Gottfried, Robin Williams, Jon Stewart, Dave Thomas, Trey Parker, Matt Stone, Bill Maher, Penn Jillette, Sarah Silverman, Smothers Brothers, Whoopi Goldberg, Carrie Fisher, Carrot Top, Eddie Izzard, Jason Alexander m.fl. Amerikansk. 
Frarådes for barn under 15 år. 
Egnet for voksne. 

Dokumentar om «Verdens Verste Vits». 

Med andre ord: 
Den vitsen komikere forteller hverandre, vitsen med utallige tolkninger, en uendelighet av innholdsmuligheter, absolutt allverdens (kropps-)åpninger for personlige vrier; humor-onani for den mest eleverte inne-gruppa. 

Men bare med én punch-line. 
Stort sett. 

Billedmessig er filmen totalt flat. 
Og overnervøst klippet. 

Innholdsmessig - det vil si: verbalt - er det den mest grisete, råtne, incestuøse, bannende, perverse og 100 prosent usmakelige flimen som noen gang er laget. 

Det er et inspirert og til dels inspirerende stykke humormødding, som sterkt må frarådes enhver med en smule sømmelighet i behold. 

Vi andre kan selvfølgelig le hodene av oss og innvollene ut nedentil. 
Og studere komiker-legender, -teknikker og -timing på nært hold. 
Men det er bare fordi vi er syke i sjelen. 
Og gjerne vil være verdens hippeste mennesker. 
Det er vår svakhet. 

Denne filmens dødssynd er at den faktisk forsøker å fortelle Verdens Verste Vits. 
Verdens Verste Vits skal aldri fortelles!!! 

For hva har vi da å se fram til? 
