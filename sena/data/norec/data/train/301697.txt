Tarjei Vesaas møter tysk elektrominimalisme
Lyden av istapper som smelter. 

|||ALBUM: 
I disse dager, der sola får istappene til å klimpre nedover husveggene og snøskavlene til å dele seg i kornete små hauger, er det jo greit å også kunne lytte til musikk som høres ut som smeltende vinter. 

Den tyske elektronikaminimalisten Hendrick Weber går (blant annet) under navnet Pantha du Prince, og kombinerer knusktørr elektronikk med organiske lydopptak. 

Og der han tidligere muligens har vært en smule smal og repeterende, sprer han vingene på svanevakre, hypnotisk monotone og effektivt dansbare «Black Noise». 

Skiva har en isslottestetikk som ville fått Tarjei Vesaas til å danse av glede (hvis han holdt på med slik, da). 

Ikke minst fordi Weber på den guddommelige og klokkespillaktige «Stick To My Side» får vokalhjelp fra Animal Collectives Panda Bear, og dermed har klart å skape noe så unikt som en heidundranes teknoindiecrossoverhit. 
