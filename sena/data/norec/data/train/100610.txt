Will.I.Am «Songs About Girls»
(Interscope/Universal) 

Black Eyed Peas-sjefen tar en pust i bakken. 

Singlen «I Got It From My Mama» vitnet om at Will.I.Ams nye soloalbum ville bli omtrent som nok en Black Eyed Peas-plate; et partyritt spekket med hjernegnagende hits av den lett irriterende sorten. 
Tittelen kunne også hinte om det. 
Men hitmakerens jenter har ikke bare vært snille mot ham. 

«Songs About Girls» er blitt et overraskende nedtonet album, uten at det blir påtrengende følsomt. 
Få gjester er det også - Snoop Dogg er den eneste som er funnet verdig plass på omslaget. 
Platen vil neppe generere mange hits, men musikken er melodisk og tilgjengelig. 
Produksjonen er tidvis svært inspirert av fransk house fra siste tiårsskifte, noe som er populært i amerikansk hip hop for tiden. jf. Kanye Wests siste single. 

Albumet burde vært kortere, man kunne droppet den «Sexyback»-etterapende «Heartbreaker». 
Og hva den fæle miljøvernlåten «S.O.S. (Mother Nature)» har med jenter å gjøre, er uklart. 
ANBEFALTE KJØP: 
«She's A Star», «The Donque Song», «Invisible», «Fantastic». 
