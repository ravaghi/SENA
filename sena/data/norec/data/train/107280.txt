Amerika:«The Good Luck» 

(Columbia/Sony) 

De hører på Phoenix på Vestlandet også. 

Vi bestemte oss for å lage årets beste pop-plate, låter det friskt i presseskrivet til Bernt Thomas Bortne og Kristian Larsen (Ålesund/Bergen). 
Det må i så fall bli i en annen sammenheng enn som Amerika. 
I den innledende New Order-pastisjen «Same Fame Familiar» er de inne på noe, og den etterfølgende «Big City Boy» er faktisk en deilig, flott poplåt, men der stopper det. 

Det svære, suggererende New Order-lydbildet må gi tapt for pop-perfeksjonismen til Phoenix, som helt tydelig har vært inspiratorene her. 
Men akkurat som tilfellet er med franskmennene, blir smaken av syntetisk gutteromsperfeksjon for sterk når låtene avtar i interesse og vellyden forvandler seg til en repeterende, ensformig masse av synth-atmosfæriske lydtepper helt uten kanter. 
Pent, pyntelig og mer enn nok i små doser. 
