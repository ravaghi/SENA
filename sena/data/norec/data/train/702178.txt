Drøm av en dokumentar
Ja, kunstverk kan endre verden. 
Det beviser denne fantastisk interessante og rørende dokumentaren om den brasilianske samtidskunstneren Vik Muniz og hans utrolige søppelprosjekt. 

Muniz er Brasils desidert mest berømte og anerkjente samtidskunstner. 
Han kommer selv fra enkle kår, og jobbet med søppel. 
Da han ble skutt i benet av en riking og fikk erstatning, fikk han en mulighet til å endre livet sitt og bli kunstner. 
Må vil han endre livet til noen andre gjennom det materialet de jobber med hver dag: resirkulert materiale fra verden største søppelfylling. 
Han plukker ut et knippe av plukkerne som jobber der, fotograferer dem og lager gigantiske bilder av dem – av søppel de selv har plukket ut. 
Søppel som i denne sammenhengen blir til dyr kunst. 
Dokumentarteamet har fulgt hele prosessen, fra idé, via tett-på historier om de utvalgte og kunstutstillinger og –auksjoner i Europa til de endelige konsekvensene av prosjektet. 
Med røff kamerabruk og en klipp som framhever det rørende og positive i historien, og samtidig gjør budskapet om muligheter og endring klinkende klart. 
Samtidig gir filmen en unik innsikt i en kunstners arbeid. 
En drøm av en dokumentar! 

«Waste land» var nominert til Oscar, og vant publikumsprisen på festivalene i Sundance og Berlin. 
