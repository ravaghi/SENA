Echochrome II
Fersk anbefaling på Playstation Network! 

Mange liker å teste sine mentale evner, eller ”the little grey cells”, som detektiven Hercule Poirot pleier å si. 

Mens mange bruker tid på kryssord og Sudoku håper Sony og utvikleren Japan Studios at du vil bruke tiden din på Echochrome ii (ja, det skrives sånn) isteden. 

I Echochrome 2 (oops!) dreier det seg om å manipulere lys og skygge for å hjelpe en strekmann gjennom drøssevis av brett. 
Dette gjøres ved hjelp av Playstation Eye- kameraet og Move-kontrolleren. 

Lys og skygge 

Tenk deg at Move-kontrollen er en lykt og at du lyser på noen objekter i forgrunnen. 
Strekmannen kan da bevege seg på skyggene som kommer frem i bakgrunnen. 

Når du endrer vinkelen på lykten, endrer også skyggene seg. 

På dette viset skal du lede en forvillet strekmann fra punkt A til B. 

Høykultur 

Spill blir fra tid til annen kritisert for å være fordummende underholdning, og i noen tilfeller kan jo dette stemme. 
Det gjør det imidlertid ikke i Echochrome ii. 

Sjelden har jeg følt meg så smart når jeg har spilt et spill. 
Dette er virkelig hjernetrim! 

Allerede på nivå 3 måtte jeg vri hjernen min godt og lenge for å komme videre. 

All hjernetrimmen er akkompagnert av klassiske små musikksnutter. 
Dette spillet har rett og slett klasse, og Sony skal ha ros for at de tør å gi ut noe så sært som dette. 

Det bør også nevnes at du kan lage dine egne brett, eller laste ned andres. 
I skrivende stund er et brett der du får muligheten til å ferdes på skyggen av Super Mario et av de mest populære. 

Mangler en fortelling 

Det som trekker ned i Echochrome ii er at det hele kan føles litt klinisk, litt sjelløst. 

Det er ingen historie, og du får ikke noe forhold til karakteren du skal hjelpe bort fra skyggenes dal. 
Han er bare en strekmann. 

Derfor når ikke dette helt opp til Braid og The Misadventures of PB Winterbottom der historien og miljøet løfter spillet et ekstra hakk. 
Like fullt er Echochrome ii er meget godt puslespill som i sannhet vil teste dine små grå. 

Spillet er tilgjengelig på Playstation 3 sin nettjeneste "Playstation Network". 
