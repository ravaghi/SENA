Horrible Bosses 2
Lavpanna humor kan også være morsomt. 

Horrible Bosses 2 er fortsettelsen på den helsprø komedien om tre kamerater som bestemte seg for å ta livet av de forferdelige sjefene sine. 

Som i 2011 serverer manusforfatter Sean Anders (som forøvrig også har regi denne gangen) oss plump og til tider vulgær humor, men nå som da må jeg le av de tre idiotene som tror de er kriminelle genier. 

Fra mord til kidnapping 

Det gikk ikke så bra da Nick, Kurt og Dale, spilt av henholdsvis Jason Bateman, Jason Sudeikis og Charlie Day, prøvde å drepe sjefene sine i forrige film, så nå har gutta bestemt seg for å bli sine egne sjefer. 
De starter et firma som skal produsere deres nye oppfinnelse «Shower Buddy», et dusjhode som også fungerer som en såpedispenser. 

Etter å ha presentert ideen sin for forretningsmannen Bert Hanson, spilt av Christoph Waltz, går han med på å invisterer i og distribuere dusjhodet gjennom sin butikkjede. 
Den gode avtalen er imidlertid selvfølgelig for god til å være sann, Hanson lurer dem trill rundt og våre tre kompanjonger ender opp med en gjeld som tvinger dem ut på konkursens rand. 

Og det er her det hele begynner, for hvordan skal de klare å redde seg ut av situasjonen? 
Urverket begynner å spinne og gutta kommer frem til at den beste ideen er å bortføre Hansons sønn Rex, spilt av Chris Pine, og kreve løsepenger – jeg avslører vel ikke for mye om jeg røper at det går skeis. 

Litt masete 

Horrible Bosses 2 spiller på kjente stereotypier gjennom hele filmen. 
I tillegg til nevrotikeren har vi blant annet den mannssjåvinistiske kvinnejegeren, den bortskjemte rikmannssønnen og den stødige skeptikeren som prøver å holde det hele sammen. 

Det kan ikke være særlig tvil om at Sean Anders må ha vært inspirert av The Hangover da han skrev manuset. 
Vennskapet og den stadige kjeklingen mellom Nick, Kurt og Dale minner mye om det Bradley Cooper, Zach Galifianakis og Ed Helms serverer, og det hjelper ikke på at Jason Sudeikis er latterlig lik sistnevnte. 

Man trenger imidlertid ikke å være banebrytende for å være morsom når oppskriften fungerer. 
Småkranglingen og den raske dialogen i Horrible Bosses 2 blir imidlertid av og til masete, og spesielt Charlie Days rollefigur, den nevrotiske Dale, er slitsom. 

Med sitt glatte utseende passer Chris Pine passer godt i rollen som Rex, og samspillet med resten av gjengen er artig. 
Jamie Foxx gjentar rollen som Motherfucker Jones i samme stil som sist, og Christoph Waltz er som alltid god. 

Det er også gøy å få et gjensyn med den sexgale rollefiguren til Jennifer Aniston, og den überharde Kevin Spacey. 

Lavpanna, enkel og plump er stikkord for humoren i Horrible Bosses 2 – filmen kunne ha vært en katastrofe. 
Men billige triks til tross, så klarer filmen å gjøre det den er ment for, nemlig å underholde. 
Innen rulleteksten gikk over skjermen hadde jeg rukket å le høyt flere ganger, og mer kan man nesten ikke be om av en slik film. 
