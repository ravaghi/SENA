Finfin svanesang fra a-ha
Norges popyndlinger med karriereoppsummering i konsertformat. 

ALBUM: 
Kikker man utenfor landegrensene, er det nok mange forståsegpåere som er tilbøyelig til å lempe a-ha inn i one-hit-wonder-kategorien. 

Blodig urettferdig i så måte, Norges desidert største popband gjennom tidene har en i stor grad fantastisk katalog å plukke i. 
Fra «Hunting High and Low» og mesterverket «Scoundrel Days», via undervurderte «Memorial Beach» til finfine «Analogue», har trioen hele tiden levert prima popvare. 

I fjor var det slutt og «Ending On a High Note — The Final Conert» er første posthumeutgivelse (av garantert mange) i rekken. 
Plata er spilt inn under bandets Spektrum-konsert 4. desember. 

Når låtvalget er upåklagelig og bandet høres passe rocka og tilbakelent ut, Morten har en sangmessig bra dag — hør bare på den ulmende «Manhattan Skyline» og underkjente «We're Looking For the Whales», er det bare å nikke anerkjennende og si tusen takk. 

Delux-utgaven kommer også med DVD. 
