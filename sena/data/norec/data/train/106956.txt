Popface:«Eleven Pieces Of A Broken Heart» 

(CCAP) 

Stavanger-band som endelig løfter blikket opp. 

Popface har eksistert på den norske indie-scenen i en tiårsperiode allerede. 
De tar neppe steget helt opp i elitedivisjonen med årets plate, men skal berømmes stort for å gå nye veier i sin egen bandhistorie. 
Der uttrykket kanskje var mer introvert tidligere, har lydbildet åpnet seg radikalt i jakten på de perfekte og mest skjøre harmoniene. 

Det medfører masse vakre, nesten sakrale stemninger, og det er nettopp den saliggjørende atmosfæren som hviler over de forsiktige arrangementene som skaper den største magien ved denne platen, ikke låtene som helhet. 
Et langt skritt i riktig retning er det uansett. 
