TEST:Philips Elevation 60PFL8708S 

Flott design, spennende nye finesser og et gnistrende bilde. 
Dette kan fort bli TV-en som får kjæresten din å akseptere en 60-tommer i stua. 

Det har vært mye snakk om TV-er med 4K-oppløsning i år, og vi skal ikke legge skjul på at også vi synes det er spennende. 
Per dags dato kommer vi imidlertid ikke utenom to store minus med 4K. 
En ting er at prisene på førstegenerasjons modellene er skyhøye (fra 40.000 kroner) og kanskje viktigst: det er fortsatt minimalt med 4K-innhold å få tak i. 

Med mindre du er av typen som må ha den aller siste teknologien først, kan det derfor være lurt å vente litt til, og det er altså her Philips Elevation kommer inn. 

Den representerer noe av det beste du kan kjøpe med vanlig HD-oppløsning akkurat nå. 

Elevation kommer kun i 60-tommers størrelse, og er på vei ut til butikkene nå til en pris av 23.000 kroner. 
Selv om prisen helt sikkert vil gå noe ned når tilgjengeligheten øker, kommer vi ikke utenom at det er en ganske stiv pris i dagens marked. 
Evolution er altså en TV som konkurrerer med de andre selskapenes toppmodeller, og da øker naturlig nok kravene vi stiller. 

Førsteinntrykk 

Philips er kjent for god bildekvalitet, men har hengt litt bak konkurrentene når det gjelder design og SmartTV-løsninger. 
Dette har endret seg i år, noe de først viste med designmodellen 8908S, og nå med Elevation. 

For med en dybde på 1,35 centimeter er ikke bare Elevation den tynneste TV-modellen Philips har laget noen gang, den har også en minimal ramme og en svært elegant TV-fot. 
Når TV-en også er helt hvit på baksiden er det klart at hovedmålet med denne modellen er å stjele kunder fra hovedkonkurrentene Samsung og LG. 

Det er ingen tvil om at designen faller i smak, for sjelden har vi fått flere positive kommentarer fra våre kolleger enn når Evolution sto på testbenken. 

Bilder av TV-en og SmartTV-funksjonene får du her: 

Helt ny Ambilight-versjon 

Det er ingen hemmelighet at vi i DinSide liker Ambilight-funksjonen til Philips, som i korte trekk lyser opp veggen bak TV-en i takt med fargeinnholdet som vises på skjermen. 
På Evolution er imidlertid funksjonen utvidet til å være fire-sidig. 

Det vil si at Ambilight-lyset kastes ut rundt hele TV-en, i motsetning til to (på sidene) og tre (på sidene og over TV-en) som har vært mest utbredt hittil. 

Det interessante er at Philips klarer dette uten å fylle hele TV-rammens bakside med LED-dioder. 
I praksis er diodene festet på en flat liten boks på TV-ens bakside, for så bli projisert ut i fire retninger. 

På forhånd var dette noe vi var litt skeptiske til, men her tok vi feil: 
Ambilighten fungerte etter vår oppfatning svært godt, også når den lyser på undersiden av TV-en. 
Ett forbehold er likevel verdt å nevne, for er du blant dem som har en stor senterhøyttaler rett foran TV-en, vil det sperre litt for Ambilight-lyset som kommer undersiden. 

Dette gjelder kun hvis du bruker bordstativet, for henger du TV-en på veggen er ikke lyset noe problem. 
Vi gir derfor Philips ekstra honnør for å legge ved et spesiallaget veggfeste til Evolution-modellen i esken. 
Noen stor tryllekunst er det ikke, men veggfestet er altså utformet slik at Ambilight-effekten skal bli best mulig. 
At det ligger i esken er en detalj som vitner om at du har kjøpt en prestisjemodell. 

Bilder som viser Ambilightfunksjonen får du her: 

Netflix, Dropbox og Spotify! 

Ingen har vel gitt Philips mer tyn for dårlig smartTV-utvalg enn oss de siste årene, og det har vært med rette: 
Utvalget av apper har vært elendig for oss nordmenn. 

Det er heldigvis i ferd med å snu, og det første du oppdager er en Netflix-app som fungerer godt. 

Som TV-apper flest bruker den riktignok litt tid på å starte opp, men når du først er inne er det lett å finne fram. 
At neste episode i din favorittserie starter automatisk om du ikke avbryter, er et eksempel på banal, men god brukervennlighet som vi blant annet har savnet på vår Apple TV. 

Og lurer du på kvaliteten er det bare å følge med. 
Er nettlinjen din av god kvalitet blir nemlig bildekvaliteten så god som Netflix klarer å gjengi den. 
Føler du ikke at du kommer helt i mål her, skyldes det antagelig at det trådløse nettverket ditt ikke er raskt nok. 
Alternativet da er å plugge inn en nettverkskabel eller bytte ruter. 

Men enda bedre er det å vite at nye apper og muligheter skal rulles ut fortløpende denne høsten. 

Spotify. 
Selv måtte vi fokusere på bildekvalitet i vår testperiode, men allerede om få dager skal en stor oppdatering rulles ut, og rosinen i pølsa her er Spotify-appen. 
Vi har allerede sett funksjonen live på IFA-messen i Tyskland, og implementeringen ser helt fin ut når det gjelder søk og avspilling av nyheter og egne favoritter. 
I praksis er det bare å logge inn som vanlig via Spotify-appen, og en TV-tilpasset Spotify-versjon dukker opp på skjermen. 
Legg dog merke til at det ikke var mulig å opprette spilelister fra TV-appen, den er altså kun en avspiller. 

Dropbox via TV-en: 
I slutten av oktober skal i tillegg Cloud Explorer-funksjonen bil tilgjengelig via en softwareoppdatering. 
Dette er ganske enkelt en skytjeneste som driftes av Dropbox. 

I praksis vil det si at du skal kunne logge inn på din eksisterende konto (eller opprette en ny), for slik å enkelt kunne se dine bilder, videoklipp og dokumenter direkte på TV-en. 

Svært godt utstyrt 

At Elevation er proppet med funksjoner og finesser er selvsagt bare å forvente på en TV i denne prisklassen, så vi går ikke inn på alle detaljer her. 

Det er likevel verdt å nevne at trådløst nett gir deg muilgheten til å speile innholdet fra din mobil eller nettbrett via Miracast, samt å kunne fjernstyre TV-en fra TV-appene som er klare til både iOS- og Android-enheter. 
TV-opptak via de interne TV-tunerne er også mulig ved å koble til en harddisk i USB-inngangen. 

Vi skal heller ikke glemme det vi sjelden legger vekt på når vi tester TV-er, nemlig lyden. 
Jevnt over er nemlig den et trist kapittel på tynne og slanke TV-er, men siden Elevation har en ekstra subwoofer på baksiden låter det faktiskt overraskende bra. 

Men så over til det viktigste: 

Bildekvalitet 

I løpet av vår testperiode hadde vi Evolution inne sammen med plasmamodellen ST60 og LED-modellen DT60 fra Panasonic, og vi benyttet selvsagt muligheten til å sammenligne. 

Detaljer: 
Philips er kjent for å gjøre bildet svært skarpt og detaljrikt, og det ser vi tydelig når det gjelder ansiktsdetaljer: 
Nyhetsoppleserens porer er rett og slett mer tydelige enn på de to Panasonicene, og til tross for dette klarer Evolution nesten å gi like naturlige hudtoner som plasmamodellen ST60. 

Det er bra gjort, ettersom dette er kjent for å være plasmapanelenes paradegren. 

Det samme ser vi når det gjelder dybdedetaljer, hvor det er tydelig at Evolution stiller i en annen klasse enn LED-konkurrenten DT60, noe som øker filmfølelsen. 

Evolution er heldigvis enkel å stille inn, bilder av innstillingsmenyene får du her: 

Lyssterk, også i 3D: 
Litt grovt sagt kan vi si at LED TV-er gjør seg bedre enn plasma-Tver i lett opplyste rom, og etter vår oppfatning slår Evolution her DT60 soleklart. 

Den har ganske enkelt langt bedre lysstyrke, noe som kombinert med mer sprut i fargene gir en bedre dynamikk. 

Sortnivået. 
Selv om vi fortsatt sverger til bakgrunnsbelyst LED for enda mørkere sortnivå, er det tydelig at Philips har gjort svært mye riktig med kant-LED-teknologien som er brukt på Evolution. 

Når vi skrur av lyset briljerer den nemlig enkelt mot DT60, som tydelig ser blassere ut, og heller ikke klarer å gjengi detaljer i mørke partier på samme måte. 

Mye bra her, altså. 
Vi kommer likevel ikke unna at heller ikke Philips klarer å trylle bort svakhetene ved kant-LED-teknologien. 

Når det gjelder sortnivå i et mørklagt rom er det nemlig plasmamodellen ST60 som gruser de andre, og det til tross for at den ikke er så detaljrik som Philipsen. 

Jevne bevegelser: 
Personlig liker jeg jevne og flytende bevegelser når jeg ser på film, og her gjør begge LED TV-ene en bedre jobb enn plasma-modellen. 

Det fine med Philipsen er imidlertid at du til en viss grad kan få begge deler. 
Hvis du vil ha jevne panoreringer er det bare å aktivere Perfect Pixel HD-bildemotoren og 900 Hz Perfect Motion Rate-funksjonene i bildemenyen, og tilhører du de som synes dette blir for mye er det jo bare å redusere intensiteten eller å deaktivere dem helt. 
Poenget er at du kan få den filmopplevelsen som passer deg best, og det er en valgfrihet vi setter pris på. 

Konklusjon 

Evolution-modellen er ikke bare flott å se på, den har også en bildekvalitet som er helt i front når det gjelder kant-LED-modellene med vanlig HD-oppløsning. 
Når funksjonene og finessene også er på plass er den altså et svært spennende alternativ for deg som vil ha en god TV på 60-tommer. 

Prisen på rundt 23.000 kroner kan likevel bli en utfordring: 

Philips 60PFL8708S 

De som vil ha det siste vil antagelig klinke til og gå for en 4K-modell uansett. 
Og ser vi på konkurrentenes toppmodeller i 1080p-klassen er flere av dem rimeligere. 
Det du bør huske på da er at det er modeller som har vært lenger i butikk, slik at prisene har rukket å synke, og ikke minst at de aller fleste av dem stopper på 55-tommer. 
