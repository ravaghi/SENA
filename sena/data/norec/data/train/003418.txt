Cleaner
”From the director of Die Hard 2” står det på plakaten til ”Cleaner”. 
Det burde heller stå ”from the director of several mediocre movies”, og dessverre for ”Cleaner” og regissør Renny Harlin, føyer den seg pent inn i rekka. 

Samuel L. Jackson og Ed Harris gjør solide roller, men historien er for tynn og altfor enkel å knekke. 
Kanskje duger den som DVD-fyll en søndag kveld, men filmen føles ikke stor nok for kino. 

Ugler i mosen 

Eks-purken Tom Cutler (Jackson) har spesialisert seg på å rydde åsteder. 
Men dagen etter en slik jobb oppdager han at husets frue (Eva Mendes) ikke aner at det har skjedd et drap der. 

Cutler aner ugler i mosen, men holder tett og får hjelp av sin eks-partner Eddie (Ed Harris) for å finne ut, i all hemmelighet, om noen i politiet står bak. 

Filmen ramler sammen 

Jeg skjønner det helt fra Jacksons innledende fortellerstemme at ”Cleaner” ikke tar mål av seg til å trollbinde oss med originalitet. 

Dette er egentlig en tøff liten film, men hele oppfatningen av den ramler sammen i filmens siste del, som jeg ikke vil diskutere her, annet enn å si at troverdigheten strekkes ekstremt. 
Himling med øyne og trekking på skuldre er obligatorisk! 

OK Jackson, dårlig Mendes 

Samuel L. Jackson gjør en fin rolle, selv om jeg føler han gjør mye på rutine. 
Ed Harris har også noen gode scener, men det faktum at nettopp han er castet er litt uheldig for historiens del. 

Eva Mendes er uheldigvis et svært dårlig valg, for hun er filmens svakeste punkt, og matcher verken Jackson eller Harris som skuespiller. 
Eller de fleste andre, for den del. 

Enkelt å forutsi 

”Cleaner” har et godt utgangspunkt, men søler det vekk. 
Det blir for enkelt å forutsi hvor historien er på vei, men når en avsluttende vri faktisk greier å overraske, er det fordi det er så usannsynlig at vi ikke tror på det filmen forteller oss. 

Renny Harlin har utført faget sitt greit, men manusforfatter Matthew Aldrich har ikke greid å utvikle den gode ideen til en like god historie. 
