Cloroform:«Cracked Wide Open» 

(Kaaa/Tuba) 

Mer skarpskodd galskap. 

John Erik Kaada velger aldri minste motstands vei. 
Cloroform-albumet «Cracked Wide Open» er intet unntak, er jeg stygt redd for. 

Cloroform serverer krevende og radikal musikk som faller i mellom de fleste stoler. 
Trioen, som ellers består av Øyvind Storesund (ståbass, sang) og Børge Fjordheim (trommer, sang), kan i sine beste øyeblikk rocke rassen av de fleste med vibrerende, slafsete, rå og vidunderlig møkkete låter. 

På sitt minst tilgjengelige roter Cloroform seg lett inn i blindgater hvor de stamper på stedet hvil. 
«Cracked Wide Open» inneholder alt dette, men jeg vet ikke om noe annet norsk band som kan levere så genialt skarpskodde saker som «Public Pervert», «Eat Your Face», «Lifelong Tragedy» og «Come With Me, Please». 
Men inntil videre forblir Cloroform et band for spesielt interesserte, desverre. 

ESPEN A. HANSEN 
