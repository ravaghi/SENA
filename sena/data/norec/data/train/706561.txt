Ambisiøst og overlesset
BOK: 
Pekefingerstyrt, forviklingsrik mammut som setter problemer under debatt. 

Hanne-Vibeke Holst: 
Som pesten. 
Roman. 
Oversatt av Preben Jordal og Lene Stokseth. 
800 sider. 
Gyldendal. 

Jeg ser ikke bort fra at mange lesere vil la seg underholde av «Som pesten», en alt-i-en-jafs-roman der den danske bestselgerforfatteren Hanne-Vibeke Holst (f.1959) i en researchstyrt røverroman av det monumentale slaget prøver å kombinere dokumentarisk stoff med diverse melodramatiske elementer. 

For meg er denne samtidsrapporten om en tenkt monsterinfluensa et nytt eksempel på forskjellen mellom pretensjon og prestasjon. 
Forfatteren har store ambisjoner, men innfrir ikke. 
Teksten – som holdes i tredje person og opererer med allvitende synsvinkel - blir for pratsom, for forsert, for overtydelig, full av romankarakterer som minner mer om entydige typer enn troverdige individer. 

Forfatterens etterord insisterer innledningsvis på at «Alt i denne romanen er fiksjon. 
Handling, plott, arena og rollefigurer er oppdiktede og har ingenting å gjøre med den virkeligheten jeg så freidig har lånt fra. 
Enhver likhet med eksisterende personer og konkrete hendelser er altså tilfeldig og utilsiktet.» 
En bastant påstand som lyder besnærende, men framstår som falsk siden referanser til Syria-krigen, Boko Haram, Obamacare, Donald Trump, Edward Snowden, Bataclan-massakren, pave Frans, Putin (osv., osv.) vitterlig nedfeller seg hyppig i denne samtidsromanen, bevisst spent ut mellom fiksjon og fakta. 

Tittelen viser først og fremst til en monstrøs, oppdiktet svineinfluensa som i 2015 sprer seg fra Ukraina til Danmark og snart blir en global pandemi. 
I tillegg er romanen «Pesten» av Albert Camus yndlingslektyren til bokas frontfigur Karoline Branner, en 39-årig dansk lege som har tiltrådt som koordinator i WHOs avdeling for epidemibekjempelse, da den dødelige influensaen setter inn. 
Med bakgrunn fra Leger Uten Grenser, faglig sterk, systematisk og med sitt moralske kompass intakt, har hun gode forutsetninger for å takle situasjonen. 
Slik går det ikke. 
Hun mister jobben etter å ha blitt utsatt for et komplott. 

Men det løser seg til slutt. 
Den gifte, idealistiske småbarnsmora ender ikke opp som tragisk helt i et krimdrama, om noen skulle frykte det. 
I en smørje av sex og vold, utroskap, prostitusjon, homofili og mafiamakt, omgitt av korrupte FN-byråkrater, profitthungrige legemiddelprodusenter, kyniske politikere, en metoo-stereotyp russer og en muldvarp, lykkes hun likevel, så staurblind og naiv hun enn er, sammen med gode hjelpere, å få sin snarlige oppreisning. 

Sakskomplekset er viktig. 
I alles kamp mot alle taper gjerne solidariteten og de aller svakeste – de fattige, de svarte, barna, innvandrerne, asylsøkerne. 
Men dessverre stikker den allvitende fortelleren dette pekefingerbudskapet langt inn i leserens øye og lar enkelte aktører framstå som parodiske versjoner av det Gode og det Onde, helt uten psykologisk dybde og perspektivskapende kraft. 
