Akkurat passe blondie
Ryktene om at Debbie Harry er gammel er ekstremt overdrevent. 

KONSERT: 
Blondie 

STED: 
Bergenfest, Bergenhus festning 

PUBLIKUM: ca. 7000 

AKTUELT ALBUM: 
Blondie 4(0) 
Ever 

La oss ta det viktigste først: 
Deborah Harry synger, ser ut og oppfører seg fantastisk. 
Hun har kjole og tights med parallele hvite og svarte striper (selvfølgelig) og er dyppet i peroksid. 
La gå at noen av dansetrinnene er noe stakkato og til tider fryktelig pussig - nesten eksperimentell nydans, men bevare 

Hun vet hva hun kan. 
Og vet hvor hun skal. 

Dama fyller 70 til neste år. 

Bandet fyller 40 i år. 

«We’re Old Timers, but fuck it», roper Debbie til et ekstremt regnvått Bergen. 
(Ironisk nok regnet det mest under «In the Sun».) 
Akkurat det er ikke noe nytt. 
Det som er nytt er låtene fra Blondies nye album, der de har spilt inn gamle hits på ny, og laget noen nye sanger som de selvsagt vil spille live. 

De er ikke noe særlig. 

EDM-poptull som bandet framfører uten å helt tro på innholdet selv. 
«Rave» høres nesten ut som Aqua. 
Dessuten har de laget den verste versjonen av Beastie Boys sin «Fight For Your Right To Party» noensinne. 
Den høres mest ut som tittellåta til Peter Gunn. 

Men glem det. 

Trommis Clem Burke kaster stikkene i lufta etter hver låt, og har t-skjorte med CBGB-logo. 
(Den legendariske New York-scenen som ble arnested for blant annet Blondie og Television.) 
Keyboardisten er importert fra åttitallet. 
Han har til og med gitarsynth. 
Bassist Leigh Foxx er Kjersti Grinis ukjente dobbeltgjenger og jobber hardt for føden. 
Nygitarist Tommy Kessler skyter plektre på publikum, mens Chris Stein er like stødig som han alltid har vært. 

De leverer en fantastisk «Rapture», der rapen sitter som den rusen den skal være. 
«Atomic» er også bra, selv når Debbie er myndig tante bakerst i solopartiene på slutten. 
Og «Heart of Glass»? 
Vel den er faktisk ikke så statisk avlevert som man skulle forvente. 
Rungende. 
Og - faktisk 
- Tung. 
Sannelig fikk ikke publikum synge med på «ooo ooo ooo whoa» også. 

Noen ganger skal det ikke mer til. 

TOR MARTIN BØE 
