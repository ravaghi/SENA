Janelle Monáe på Øya:Money! 

Man bruker gjerne R&B som bås for Kansas-jenta Monáe, men dét er nesten skummelt misvisende. 

KONSERT: 
Janelle Monáe STED: 
Øyafestivalen, Oslo PUBLIKUM: ca. 5.000 AKTUELT ALBUM: 
«The ArchAndroid» 

I enda større grad enn på plate er hun live hærfører for et militant funky soulstorband, som trass i referanser til syttitallet både låter og føles kontemporært - ingen pastisjer à la Winehouse her. 

Kanonkuler som «Cold War» og «Tightrope er de reneste groovemonstre fra scenen, og det skal noe til å covre «I Want You Back» i såpass kildetro versjon og komme unna med det. 

Apropos The Jacksons fremstår Monáe som en Janet for vår tid, men der Lille-Jacko hadde verdens største trommemaskin og et dusin dansere, har Monáe et sjukt tett, sprell levende band som sparker både henne og publikum rett til himmels. 
