Cowboys & Aliens
Burde ikke dette være mer morsomt, da? 

Comboys. 
Aliens. 
Daniel Craig. 
Harrison Ford. 
Steven Spielberg. 
Jon Favreau. 

Alt dette høres vel og bra ut. 
Alt ligger til rette for et skikkelig eventyr på kino. 
Men burde ikke dette være mer morsomt, da? 

Jeg tror jammen at herr regissør Favreau har glemt hva som gjorde Iron Man-filmene hans så gode, nemlig den humoristiske snerten og den bitende satiren. 

Cowboys & Aliens spilles så streit at det nesten blir latterlig. 

Westerby angripes 

En cowboy (Daniel Craig) våkner ett sted i det ville vesten uten hukommelsen, men med et mystisk apparat på håndleddet. 

Han kommer til en liten ørkenby, som snart blir angrepet av flygende maskiner. 

Litt etter litt husker cowboyen hva som har skjedd, og legger ut på jakt sammen med stedets store maktfaktor, Dolarhyde (Harrison Ford). 

Og så finner de jammen ut hva håndleddapparatet kan brukes til, også! 

Mangler humor 

Denne filmen hadde virkelig hatt bruk for innslag av humor. 
Det er mulig det ikke var en faktor i tegneserien den er basert på, men filmens historie tar seg selv altfor mye på alvor. 

Her utspilles tåredryppende dødsscener, mens aliens flyr i bakgrunnen. 

Det er mulig at manusforfatterne (blant andre norske Hawk Ostby) ville unngå å havne i samme bås som Will Smiths fiaskofilm Wild Wild West. 

Den kombinerte western, sci-fi og komikk, men jeg mener likevel at det hadde vært en bedre kombinasjon enn western, sci-fi og gravalvor. 
Det burde produsent Spielberg også sett. 

Gjemmer bort storheter 

Daniel Craig har kvaliteter som leading man, det er det ingen tvil om. 
Med sine stålblå øyne og generelt blodseriøse fremtoning er han ekte westernvare. 

Men jeg hadde foretrukket noen som kunne spilt en litt mer løssluppen helteparodi, for eksempel Jeremy Renner eller Bradley Cooper. 

Harrison Ford begynner dessverre å passe godt som aldrende grinebiter, og har en mindre rolle i denne filmen enn andrekrediteringen skulle tilsi. 

Og så synes jeg det er syndig å ha med storheter som Clancy Brown og Keith Carradine – og gjemme dem bort! 

Skuffelsen siger inn 

Cowboys & Aliens reddes så vidt i land ved hjelp av udiskutabelt tøffe spesialeffekter, og et lydspor som mildt sagt gir meg bakoversveis. 

Det finnes også noen kule enkeltscener, men ikke mange nok til å døyve skuffelsen som siger inn over meg. 

Dette kunne og burde blitt så mye, mye bedre 
