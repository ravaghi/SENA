TV-anmeldelse:Få tilbake lørdagen min! 

Tidenes dårligste lørdagsunderholdning? 

TV-premiere. 
«Underholdningsavdelingen». 
NRK1. 
Lørdag kl 2050. 
20 minutter ut i NRKs nye storsatsing på selveste kvelden snudde jeg meg sakte til høyre og påtraff en måpende samboer. 
Jeg var i ferd med å stille spørsmålet: 
Har du sett én eneste god idé her? 
Jeg var altså ikke alene om å være rystet av det lave nivået på det som skal være TV-ukas høydepunkt. 
NRK har samlet et kobbel komikere som beviselig har vært morsomme før: 
Stoltenberg, Nelvik, Grieg Halvorsen, Kråkevik og Tjøstheim. 
I tillegg stifter vi bekjentskap med et par nye fjes, Kristin Grue og Vidar Magnussen. 
Ufattelig at så mye talent makter å gjennomføre 40 minutter med et så jevnt begredelig nivå. 
Vitsen om damen som anmelder «stalkeren» som står bak ryggen hennes er noe Herodes Falsk kunne kommet på, men skrinlagt - i 1986. 

Robert Stoltenberg får spille en «figur» igjen, men imamen han har skapt er milevis fra Khuram Silmandar. 
Fordomsfullt, stereotypt, på Banana Airlines-nivå. 
Og sånn fortsetter det: 
Dagsaktuell «nyhetsoppsummering» som tryner i et dårlig manus, en skilpadde-sketsj hvis eneste innhold er to komikere utkledd som skilpadder - og en aldeles grusomt umorsom tur innom senga til Marit Bjørgen og Therese Johaug. 
Pinlig. 

«Hver gang vi møtes»-parodien går det an å trekke på smilebåndene av, ganske uoriginalt, men ikke i pinlig-skuffen. 
Kråkeviks Mette-Marit-parodi er flinkt, men ikke spesielt morsomt. 
Nelviks Haddy-imitasjon var kanskje en god idé på drodlemøtet. 
Spilt overfor publikum ble det russerevy. 
Det luktet fullstendig totalhavari av «Underholdningsavdelingen», men med fem minutter igjen dukket Bjarte Tjøstheim opp og reddet stumpene. 
Ideen om en eldre kvinne som får en ny vår som «Gollum» på grunn av fysisk forfall er god. 
Tjøstheim spiller Rita Meisingseth med crazy-spilloppene vi kjenner, men skal få dele en del av æren for kveldens eneste latterbrøl med sminkeavdelingen. 
Vi har sett tidligere at programkonsepter må få tid til å «sette seg» («Torsdag kveld fra Nydalen», «Nytt på nytt» etc), men første episode lover svært dårlig for «Underholdningsavdelingen». 
Vi forventer rett og slett mer av NRK på lørdagskvelden. 

ØYSTEIN DAVID JOHANSEN 
