AKG K490 NC
Joda, den er mindre enn storebroren. 
Men det sparer du også en tusenlapp på. 

Hodetelefoner med aktiv støydemping er rett og slett et glimrende reisefølge for deg som reiser mye med fly, eller kollektivtrafikk. 

Så langt så bra altså. 
For selv om utvalget har blitt stort, er det også stor forskjell i kvaliteten, og dette gjelder spesielt hvis du både har lyst på både god lyd og god støydemping. 

Vår erfaring så langt er at Bose QC 15 fortsatt er best på støydemping, noe som er imponerende siden den slett ikke er ny. 
Bose blir likevel tett fulgt av AKG K495 NC, som i tillegg har langt bedre lydkvalitet. 

Ulempene med begge disse er imidlertid at de koster rundt 3.000 kroner, og det er det mange som synes blir for dyrt. 
Og det er altså her AKG K490 NC kommer inn. 

Førsteinntrykk K 490 NC 

Det første du legger til er selvsagt at K490 NC ikke er så store og massive som storebroren. 
Du merker det også på byggekvaliteten, for der K495 NC har børstet metall, er det her mer stål og hardplast. 
Vi syns likevel at byggekvaliteten oppleves som god, selv om de altså ser litt dyrere ut enn de føles. 

Rimeligere materialer har også den fordelen at hodetelefonene får en lavere vekt, og siden bøylen også er polstret synes vi de er gode å ha på hodet, også over lang tid. 

Som på storebror får du også her med en bæreveske, flyadapter og to kabler (en kort og en lang). 
Dessverre har ingen av AKG-ene verken fjernbetjening eller mikrofon, og det synes vi er en klar ulempe når vi går tur med bikkja i 15 minus og vil skippe over låter vi er lei av. 

Hodetelefonene lades forøvrig via USB-kabel, og batteritiden er oppgitt til 40 timer. 

Støydemping og lydkvalitet 

Under denne testen har vi som sagt vekslet mellom vårt private Bose-sett og storebror K495 NC. 

Og heldigvis: 
Lydmessig klarer lillebroren seg bra: 
Lyden føles rett og slett stram og fin, og det er først når vi går tilbake til storebroren at vi legger merke til at den ikke når helt opp til dynamikken og ikke minst bassen. 
Det skulle da også bare mangle, prisforskjellen tatt i betraktning. 
Det som er interessant er at den faktisk låter på par med mine Bose QC3. 
Det hadde jeg faktisk ikke forventet på forhånd. 

En annen ting som bør nevnes er at AKG-ene fortsatt kan brukes selv om du skrur av den aktive støydempingen. 
Det er spesielt praktisk om du skulle gå tom for strøm, men noen ubetinget fordel er det ikke: 
Uten den aktive kretsen aktivert synes vi nemlig at lyden blir langt svakere. 

Vi kjenner igjen mye av det samme på støydempingen også: 
Den jevne togduren forsvinner stille i det fjerne, og gjør for eksempel jobbreisene til en fryd. 
Fullt så stille som storebror K495 NC er de likevel ikke, og litt av årsaken er nok ganske enkelt at hodeputene ligger mer oppå øret. 

Også her merker vi imidlertid at NC-kretsene til AKG introduserer en slags FM-susing i bakgrunnen. 
Så lenge de luker bort så mange ulyder som de tross alt gjør, er dette likevel ikke noe vi har trukket for. 
På dette punktet tar imidlertid Bose storeslem: 
Der er det nemlig helt tyst, så dette får du vurdere selv. 

Konklusjon 

AKG K490 NC har vært et trivelig bekjentskap, og bør definitivt være med i vurderingen for deg som både tenker på støydemping og lydkvalitet. 
Vi har vært litt usikre på karakteren her, og hovedgrunnen er at det begynner å bli en stund siden vi testet flere alternativer i denne prisklassen. 

Vi velger derfor foreløpig å vente med terningkast til vi har et bedre sammenligningsgrunnlag i prisklassen, men våre plusser og minuser i oppsummeringsboksen under bør gi deg et bra grunnlag til å velge uansett. 
Oppdatert 30/4-2013: 
Etter å ha testet flere konkurrenter, har vi nå endt opp på en sterk 4-er på terningen. 
Se blant annet Monster Purity Pro fra Nokia. 

AKG K490 NC 
