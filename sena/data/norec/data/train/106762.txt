Tool: «10000 Days»
(Volcano/Sony BMG) 

Komplekst og tungt fordøyelig epos fra et av hardrockens ypperste band. 

Maynard James Keenan og Tool har aldri vært villige til å inngå mange kompromisser, hvilket de heller ikke gjør på 76 minutter lange «10000 Days», som tar opp tråden der den mindre vellykkede «Lateralus» slapp for fem år siden. 

Låtene er like storslagne som de er angstridde, like tunge som de er mørke, men samtidig variable i intensitet, noe som nok kunne ha vært unngått med strammere redigering. 

Men igjen - Tool er ikke tilhengere av kompromisser! 

Fremdeles anes inspirasjonen fra den mest progressive og tyngste delen av kunstrocken, men de mer melodiske metal-elementene er samtidig mer rendyrket. 

Noe for alle, med andre ord, hvilket fører frem til et noe ujevnt album som spenner fra dunkel Pink Floyd-atmosfære i låter som «Jambi» og «Wings For Marie» til høy Zeppelin-faktor i et blinkskudd som «The Pot», der Keenans uttrykksfulle stemme også trekkes frem i front av lydbildet. 

«10000 Days» er likevel et temmelig heftig og vellydende sanseangrep som du neppe blir ferdig med sånn med det første. 

LAST NED: 
«Vicarious», «The Pot» og «Roseta Stoned». 
