Dhafer Youssef:«Divine shadows» 

(Jazzland Records) 

Tidløst og vakkert. 

Den tunisiske sangeren og oud-spilleren Dhafer Youssef har en stemme om griper, som med sin elegiske fylde tar med lytteren inn i dypet av seg selv. 

Han har tidligere samarbeidet med en rekke norske musikere, og har på denne platen et nærmest helnorsk lag. 
Eivind Aarset, Audun Erlien og Arve Henriksen er noen av medspillerne, samt Marilyn Mazur. 
Det er et elegant møte mellom akustiske og elektroniske musikkverdener. 
Strykere, oud og perkusjon blandes sømløst med programmerte elementer. 

Melodiene er langstrakte, men med stor variasjon. 
Fra klagende «Cantus Lamentus» til den intense rockeren «Odd Poetry». 
En liten perle er «Postludium» med Youssef på oud i duett med Arve Henriksen. 

Spesielt vakker er også avsluttende «Un Soupir Eternell», i krysningspunktet mellom hymne og folketone, med Youssefs stemme i midtpunktet. 

Det er musikalsk mystikk for vår tid. 
