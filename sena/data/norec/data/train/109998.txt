TeamMe på Hovefestivalen: 
Dream Team 

Drømmepoppen fra Hedmark og Amfiscenens form bidro til en herlig sonisk og visuell opplevelse. 

KONSERT: 
Team Me STED: 
Amfiscenen, Hove PUBLIKUM: ca 2000 AKTUELT ALBUM: 
«To The Treetops» 

Det som begynte som ettmannsprosjektet til Marius Drogsås Hagen resulterte i fjorårets kanskje mest kritikerroste norske plate. 
Men en bra plate er ikke alltid et frampek mot en god liveopplevelse. 

Og oppmøtet foran Amfiscenen er ikke til å skrike av. 
Når Hagen og hans gjeng entrer scenen, er det flate området foran scenen så vidt berørt, og hele affæren ser mørk ut. 

Men fra den første drømmende gitarklirringen begynner menneskemengden å renne nedover mot midten i den skålformede arenaen. 
Sammen med de store, fargerike ballongene som kastes rundt etter hvert, og selv uten lysshow blir det litt av en visuell opplevelse når løpende jenter fyller skålen i euforisk dans. 
Den velskrudde lyden får hver av nyansene i den drømmende fantastipoppen sin fortjente plass. 

Seks låter virket noe kort, men i den solfylte Amfiscenens bolleformede prakt stemte det meste. 
