Casablanca - 70th Anniversary Edition
Utsøkt filmhistorie på utmerket Blu-ray! 

Casablanca er rangert som historiens tredje beste film av det amerikanske filminstituttet, bare slått av Citizen Kane og Gudfaren. 
Det sier litt om denne filmens posisjon. 

Selv om jeg ikke rangerer den fullt SÅ høyt, ser jeg at vi har å gjøre med en udiskutabel klassiker med store kvaliteter, sterke øyeblikk, stram regi og flotte skuespillerprestasjoner. 

Nå er filmen ute på Blu-ray i en restaurert 70-års jubileumsutgave, der det meste er gjort helt riktig. 
Casablanca har kanskje aldri sett så bra ut som nå! 

Gammel flamme 

Andre verdenskrig raser. 
Casablanca i Marokko er et knutepunkt for flyktninger som forsøker å komme seg til Amerika. 

Mange av dem samles i Rick’s Cafe, drevet av den kalde og kyniske amerikaneren Rick Blaine (Humphrey Bogart). 

Alt settes på hodet når hans gamle norske flamme Ilsa (Ingrid Bergman) kommer inn døra med mannen og motstandslederen Victor (Paul Henreid). 

Sterke følelser vekkes, men vil Rick hjelpe Ilsa og Victor? 

Kjente replikker 

Bogart gjenskapte seg selv i rollen som Rick. 
Han er en hard mann som er brent av kjærligheten og som nå utstråler beinhard kynisme. 
Hans nådeløse avlevering av bitende replikker er storartet underholdning. 

Ingrid Bergman er også vidunderlig som Ilsa. 
Hennes blanke øyne forteller alt jeg trenger å vite om de motstridende følelsene hun sliter med. 

Begge er utstyrt med noen av filmhistoriens mest kjente replikker, som stadig er med på å løfte filmopplevelsen. 

Play it, Sam. 
Here’s looking at you, kid. We’ll always have Paris! 

Skyggefulle figurer 

Jeg suges raskt inn i Casablancas atmosfære når kameraet beveger seg inn i Rick’s Café og finner Sam ved pianoet. 

Gatene utenfor myldrer av mennesker, og jeg føler meg virkelig hensatt til en travel, fremmed by i nord-Afrika på 1940-tallet. 

Alt er filmet hos Warner Brothers i Los Angeles, men mesterregissør Michael Curtiz skildrer miljøet effektivt. 

Han sørger også for at en spennende historie fortelles med skyggefulle figurer, svikefulle omgivelser og farlige omstendigheter. 
Disse kvalitetene gjør at filmen kan nytes gang på gang! 

Sylskarpe detaljer 

Casablanca har vært utgitt på Blu-ray en gang tidligere, men nå er den nøye restaurert med fantastisk resultat. 

Jeg har bare sett slitte utgaver på TV og VHS tidligere, så det var nærmest en åpenbaring å se de sylskarpe detaljene og den store kontrasten i sort/hvitt-bildet. 

Jeg ser teksturen i Bogarts hud, glansen i Bergmans hår og nydelig røyk i motlys. 
Bildet er imponerende godt. 

Kun i noen få scener aner jeg en dus uskarphet, men dette er sannsynligvis slik Casablanca ble filmet, og ikke et resultat av restaureringen. 

Rikt ekstrastoff 

70-års jubileumsutgaven inneholder også et rikt utvalg ekstrastoff. 
Du får to gode kommentarspor med filmkritiker Roger Ebert og filmhistoriker Rudy Behlmer, og flere dokumentarer om filmen, Bogart, Warner Brothers og regissør Michael Curtiz. 

Noe av dette har vært ute på DVD tidligere, og bærer preg av å være noen år gammelt, men innholdet er fremdeles interessant. 

Jeg kunne ønsket meg en mer gjennomarbeidet superdokumentar om Casablanca, som går nærmere inn på historikken rundt innspillingen, med analyse av innholdet og filmens betydning. 
Men jeg er likevel fornøyd med det som er med. 

Den definitive versjonen 

Casablanca fortjener selvsagt sin høye status i filmhistorien. 
Det er godt å se at Warner har tatt så godt vare på den på Blu-ray. 

Kanskje kommer det utgaver på senere formater med annet ekstrastoff, men selve filmen føler jeg i hvert fall vi nå har fått den definitive versjonen av. 

OBS: 
Femmeren på terningen gjelder først og fremst kvaliteten på Blu-rayen (bilde, lyd, ekstrastoff). 
