Nokia N91
Vi har ventet lenge, men endelig er Nokia N91 her. 
Mobilen med hele fire gigabyte harddisk innebygd. 
Men er det nok til å kåres til den ultimate MP3-mobilen? 

Første gang Nokia viste frem toppmodellen N91 var for nesten nøyaktig ett år siden. 
Men diverse forbedringer og problemer har ført til flere utsettelser. 
Nå har den imidlertid blitt sendt ut til butikkene. 
Testeksemplaret har også landet på pulten vår og vi har gått i gang med oppgaven med stor iver. 

For det kan ikke komme som noen overraskelse at dette er en av de telefonene vi har gledet oss mest til det siste året. 
På papiret imponerer nemlig denne mobilen stort, med både 3G, to megapiksel kamera, Wi-Fi og fire gigabyte harddisk innebygd. 
Alt tyder på at Nokia N91 kan være den komplette mobiltelefonen. 

Stort og eksklusivt 

Selvsagt legger man først og fremst merke til det noe spesielle designet på Nokia N91. 
I tillegg til å være utstyrt med en noe merkelig form er dette også et digert beist av en mobiltelefon. 
Den veier hele 164 gram og dimensjonene er på 113 x 55 x 22 mm, noe som gjør den til en av de største mobilene på markedet. 

Allikevel er det et litt eksklusivt preg på Nokia N91. 
Linjer og materialvalg kan tyde på at det ikke er spart på noe særlig i produksjonen. 
Det man kanskje kan pirke på i så måte er dekselet til musikktastene. 
Dette er såpass tynt at man går rundt med en frykt (sannsynligvis ubegrunnet) for at det skal falle fra hverandre. 
Vi opplevde også til tider noen små mikrofonproblemer i forbindelse med at dette var åpent, men vi går ut fra at dette er et problem med det eksemplaret vi testet. 

Vi registrerer med glede skyveknappen for tastelås, men kan ikke si vi er fornøyd med at det ikke er noen snarvei til kamerafunksjonen. 
Når denne telefonen tror alt er så diger som den er burde vi kunne kreve dette. 
Uansett må det nevnes at dersom syltynne designmobiler er noe for deg er det å bare å hoppe glatt over denne telefonen. 

Dedikert MP3-spiller 

Nokia N91 er spesialdesignet for musikk, noe man raskt legger merke til. 
Snarveistastene lar deg enkelt kontrollere all musikken på mobilen. 
Bonusen er at man kan starte, stoppe og spole i musikken nesten uansett hva annen man driver med. 
Dette systemet fungerer langt bedre enn vi har opplevd på noen andre mobiler og øker følelsen av at det er en dedikert MP3-spiller vi har mellom hendene. 

Allikevel er harddisken det viktigste elementet i Nokia N91. 
For i tillegg til Samsung i300 er dette den eneste mobilen på det norske markedet med innebygd harddisk. 
N91 har fire gigabyte kapasitet og kan med dette konkurrere med kapasiteten til den største iPod nano-modellen. 

Vi ville av flere grunner helst hatt flash-minne, men harddisken fungerer overraskende bra. 
Man registrerer knapt nok noe støy, i motsetning til harddisken på nevnte i300. 
Samtidig ser ikke disken ut til å påvirkes av støt. 
Jogging går greit uten at man må slite med en hoppende harddisk. 
Responsen virker derimot i tregeste laget og man kan ofte vente ett sekunder eller to på neste sang. 

Stappet med musikk 

Lyden i telefonen holder samme nivå som Nokia 3250, som er det beste vi har hørt fra en mobiltelefon hittil. 
Riktignok er det langt bedre lyd i hodetelefonene enn det er i selve telefonen, men det er som forventet. 
Man kan også få enda bedre lyd, ved å koble til egne hodetelefoner. 
Selvsagt er Nokia N91 også utstyrt med radio. 

Overføring av musikk går som en drøm. 
Dette kan gjøres på flere måter, men ved å koble N91 til PC-en via USB-pluggen i telefonen kan man enkelt overføre musikk til og fra den flyttbare disken som dukker opp. 
Vi foretrekker allikevel synkronisering via Windows Media Player. 
Dette er både en veldig enkel og veldig rask affære. 
Det må også sies at musikkspilleren i Nokia N91 er blant det beste vi har sett på en mobil. 
Formatene som støttes er: MP3, AAC, AAC+, eAAC+, Real, WAV, WMA, M4A, AMR-WB, True Tones, AMR-NB. 

Siste punkt når det gjelder musikk har med innholdet å gjøre. 
For her har ikke Nokia spart på noe. 
Med på kjøpet får man nemlig med et tosifret antall sanger og over én time videoklipp fra fjorårets Live8-konsert, med masse kjente sanger og band. 
Her er det noe å lære for Sony Ericsson og andre mobilprodusenter med musikkambisjoner. 

Nettrevolusjon 

Nokia N91 er også en relativt velfungerende kameramobil. 
Den er som sagt utstyrt med et to megapikselkamera, som også kan ta opp relativt gode videosnutter. 
Vi snakker imidlertid ikke om den beste kameramobilen vi har testet. 
Kvaliteten er helt grei, men den stikker seg ikke ut på noen som helst måte. 
Den mangler også blitz, noe som gjør at denne funksjonen fungerer relativt dårlig på kvelden. 

Norske Opera Software får seg litt av en nesestyver med denne mobilen. 
Tidligere har nettleseren deres vært selvskreven på Nokias avanserte mobiler, men nå ser dette ut til å være slutt. 
Nokia har nemlig lagt inn sin egen nettleser, som med et minivindu og gode navigasjonsmuligheter gjør vanlige nettsider langt mer lesbare på mobilen. 
Dårlig nytt for Oslo-firmaet. 

Skal man på Internett kan det også være en fordel med 3G (mangler frontkamera til videotelefoni) og EDGE for rask dataoverføring. 
Men det er den trådløse nettverksstøtten som imponerer mest. 
Enkel å sette opp og langt raskere i bruk enn det vi har opplevd fra Nokias mest avanserte modeller, gjør dette til en flott måte å surfe på, i hvert fall der man ikke har en vanlig PC tilgjengelig. 

Synkronisering av telefonen er enkelt og raskt via den medfølgende USB-kabelen. 
Vi kunne imidlertid ønske at det også var mulig å synkronisere telefonen via trådløst nett, slik at man kunne plassert telefonen i bordladeren (som uforståelig nok mangler USB-tilkobling) og fremdeles synkronisert telefonen. 

Genial som musikkmobil 

Vi er en smule overrasket over at Nokia ikke valgte en bedre skjerm på Nokia N91. 
Denne mobilen har jo det aller meste av det man trenger, derfor burde vi også kunne slippe det man kanskje kan kalle en relativt lavoppløselig skjerm (176 x 208). 
Allikevel er det som sagt mye funksjonalitet, noe som gjør sitt til at batterilevetiden er ganske svak. 
Heldigvis går det raskt å lade den opp (to timer). 
Men dersom du skal bruke telefonen relativt aktivt er man beint nødt til å lade den opp hvert eneste døgn. 

Nokia N91 er i våre øyne genial som musikkmobil og den beste av denne typen på markedet. 
Ekstrafunksjonene og operativsystemet Symbian Series 60 (fremdeles litt for tregt) gjør også sitt til at dette er en meget god og avansert mobil som vil appellere til de som fokuserer på funksjonalitet og teknologi. 

Allikevel er det et par områder som Nokia bør ta tak i. 
Ikke minst prisen. 
Drøye fem tusen kroner er mye penger for en mobil. 
Som vi også har hintet om tidligere - du må like litt store saker for å sette pris på denne telefonen. 
Dette, i tillegg til den svake batterilevetiden, gjør at totalkarakteren trekkes godt ned, selv om vi i det store og hele er godt fornøyde med Nokia 91. 
Vi vet også at mange vil sette stor pris på denne mobilen, men da må man vite hva man går til. 

Tekniske data for Nokia N91 
