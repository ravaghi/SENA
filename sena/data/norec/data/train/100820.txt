Morderjakt
Regi: 
David Fincher. 
Genre: 
Thriller. 
Amerikansk. 
Aldersgrense - 15 år, egnet ungdom/voksne. 

Sitrende og besettende film om jakten på en av USA mest kjente seriedrapsmenn. 

MED: Mark Ruffalo, Jake Gyllenhaal, Robert Downey Jr., Anthony Edwards, Brian Cox, Charles Fleischer, Zack Grenier, Philip Baker Hall, Elias Koteas. 

HANDLER OM: 
«The Zodiak killer» var en av en av USAs - og verdens - mest kjente og beryktede seriedrapsmenn. 
Han opererte i California på 60- og -70-tallet. 
Og han ble aldri tatt. 

«Zodiak» er historien om hans jegere, først og fremst politifolk og avisreportere. 
I virkeligheten ble saken aldri løst. 
Men teoriene om hvem Zodiac-morderen var - eller er - er og blir en av de store moderne mytefabrikkene. 
Denne filmen mer enn antyder 'en løsning ... 

DOM: 
Først og fremst må man tenke litt på hvorfor akkurat denne saken ble så spesiell. 
Det at den aldri ble løst, er bare 'en side av saken. 
Minst like viktig er den som nasjonal myte: 
Den markerte på mest mulig brutalt vis brudd med den «uskyldige» og idealistiske hippietiden i California. 
Tilværelsen var nå ikke engang peace & love. 
Dertil kom det skremmende faktum at drapsmannen manipulerte både media og politiet: 
Han sendte stadige meldinger til aviser og TV-stasjoner. 
Og sørget selv for helt ualminnelig offentlighet omkring drapene han utførte. 

Filmen er rett og slett glimrende; spennende, omfattende, uhyre velspilt. 
Den er laget som en krønike; historieskriving i kronologisk rekkefølge, mye basert på politiets enorme materiale gjennom mer enn 25 år. 
Filmen er lang, mer enn to og en halv time. 
Men det nytter ikke å være tissetrengt; bare et minutts fravær kan føre til at man mister tråden. 
Og det hverken vil eller tør man! 

Figurene er bare perfekte: 
Mark Ruffalo skinner som den uortodokse politietterforskeren (Den opprinnelige «Dirty Harry», levendegjort av Clint Eastwood, skal være basert på ham). 
Jake Gyllenhaal er avistegneren, senere forfatteren, som blir troverdig besatt. 
Og Robert Downey Jr., den perfekte filmfiguren som forfyllet krimreporter: 
Han kommer med akkurat passe doser kynisme, sarkasmer og kommentarer til at hele det omfattende sakskomplekset får humor og temperatur. 

Kort sagt: 
Der gives knapt bedre voksenunderholdning på kino! 
