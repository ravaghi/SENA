Spillanmeldelse:«Grand Slam Tennis 2» 

(VG Nett) 
«Grand Slam Tennis 2» tar EA Sports sin tennis-serie fra Wii til Xbox og PS3. 
Men er det mer enn bare en ansiktsløftning? 

Ved første øyekast er «Grand Slam Tennis 2» veldig ulikt sin forgjenger til Nintento Wii, men når man ser bak den gode grafikken og den pene innpakningen er det lite som har skjedd siden 2009. 

EA sports har sammen med TV-giganten ESPN klart å lage en feilfri presentasjon av sporten, og fra avstand er det lett å tro at man ser en TV-sendt tenniskamp hjemme i stua. 
Når Pat Cash i tillegg får selskap av sinnataggen John McEnroe i kommentatorbua oser det regelrett kvalitet av spillet, og det føles hele tiden veldig gjennomført. 

Derfor er det trist at Pat og John allerede i tredje set begynner å gjenta seg selv. 
Etter et par timer på banen begynner man å bli så lei av gjentagelsene at det eneste alternativet er å skru de av, tross den høye kvaliteten på observasjonene deres. 

Det har lenge vært klart at EA Sports har en visjon om at alle deres sportspill skal kunne styres ved å bare bruke de analoge stikkene, noe som viser seg å fungere overraskende bra i «Grand Slam Tennis 2». 

Hele kontrolloppsettet er veldig intuitivt og sitter i fingrene fra det øyeblikket man tar opp kontrolleren. 
Venstre analog-stikke styrer spilleren, mens alle slag er kontrollert av høyre analog. 
Fra første ballveksling har man en viss formening om hvordan systemet fungerer, men det er først etter noen timer man virkelig begynner å mestre det. 

En av flere styrker EA Sports alltid har vist er mengden lisenser de innehar, og «Grand Slam Tennis 2» er heller ingen lettvekter når det kommer til lisensiert materiale. 
Alle fire Grand Slammene er med og det er et fint utvalg av utøvere fra ATP touren, både aktive og pensjonerte. 

Det at EA Sports sitter på disse lisensene og vet å bruke dem merkes meget godt i modusen «ESPN Grand Slam Classics», hvor man kan spille klassiske dueller fra tidligere Grand Slammer. 

For eksempel er det mulig å gjenskape det som etter min mening er tidenes beste tennismatch - Nadal mot Federer fra Wimbledon-finalen i 2008. 
Det gir en liten sitring i kroppen når de to gigantene inntar centercourt på den regntunge julidagen i 2008, og dette er bare et av mange scenarioer som det er mulig å gjenskape. 

I tillegg til klassikermodusen tilbyr også «Grand Slam Tennis 2» en helt OK karrieredel, hvor du lager din egen tennisproff og får ti år på deg til å klatre til nummer én på ATP-rankingen. 
Premissene for karrieredelen er greie, men det klarer aldri helt å fenge og blir raskt gjentagende. 

I tillegg er det banalt enkelt i starten av karrieren, og det tar ikke lang tid før man sitter med alle fire Grand Slam-titlene. 
Mestringsfølelsen er med andre ord helt fraværende. 

«Grand Slam Tennis 2» er et ålreit tennisspill som kommer i en helt fantastisk innpakning, noe som gjør at man tider tror en sitter å ser en virkelig duell mellom to tennisgiganter. 
I tillegg er kontrolloppsettet som blir brukt noe av det bedre jeg har prøvd i et sportspill, men spillet sliter med å fange entusiasmen min og jeg sitter ofte igjen med følelsen av å gjøre det samme om og om igjen. 

Den eneste delen med spillet som virkelig ga meg lyst til å spille videre var «ESPN Grand Slam Classics», noe som ikke er godt nok fra et så stort spill. 
Dessuten virker det ikke som om det har skjedd det helt store siden 2009-versjonen til Nintendo Wii, som ga meg en mye bedre tennisopplevelse. 

GRAND SLAM TENNIS 2 Plattform: 360 og PS3 Genre: 
Sport Alder: 
3 Utvikler: 
EA Canada Utgiver: 
EA Sports 
Mer info 
