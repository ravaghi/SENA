LG G Flex
Lekker, stor, buet og med god batteritid. 

Men det betyr ikke at de leder når det gjelder innovasjon. 
For bak de to gigantene står tunge aktører som Sony og LG og lager stadig bedre og spennende mobiler, ofte med en egen "twist" som gir modellene et særpreg. 

LG har for eksempel bestemt seg for å kutte ut knapper i front og på sidene, og nylig lanserte de den oppsiktsvekkende G Flex-mobilen som helt sikkert kommer til å stå igjen som en av årets mest særpregede modeller. 

To særegne egenskaper 

Det skyldes i hovedsak to egenskaper: 
Den buede skjermen og baksiden som har en selvreparerende overflate (når kommer den selvreparerende skjermen?). 
Sistnevnte betyr at dekselet har et belegg som sørger for at riper fra normal bruk glattes ut og forsvinner, hevder LG. 

Også denne LG-mobilen har alle de fysiske knappene plassert på baksiden, i likhet med LG G2 som vi testet i høst. 
Før vi går videre i testen skal vi se nærmere på de tørre fakta: 

Tekniske spesifikasjoner: · Prosessor: 
2.26 GHz Quad-Core Qualcomm Snapdragon™ 800 (MSM 8974) · GPU: 
Adreno 330, 450MHz · Skjerm: 6 tommers HD (1280 x 720), Curved P-OLED (ekte RGB) · 
Minne: 
2GB LP DDR3 RAM og 32GB eMMc · Kamera: 
13MP og front-kamera 2,1MP · Batteri: 
3 500mAh (innebygd) · 
Operativsystem: 
Android Jelly Bean 4.2.2 · Størrelse: 160,5 x 81,6 x 7,9-8,7 mm · 
Vekt: 177 gram · 
Nettverk: 
LTE / HSPA+ / GSM · 
Tilkobling: 
Bluetooth 4.0, USB 3.0, WiFi (802.11 a/b/g/n/ac), NFC · 
Farge: 
Titan sølv · 
Lyd: 
Hi-Fi 24bit, 192kHz Playback 

Mobilen er stor, og passer derfor ikke for alle. 
Det er imidlertid verdt å merke seg at bredden ikke er større enn 8,16 cm, takket være meget smal ramme på hver side. 
Den er med andre ord ikke så gigantisk som den kunne ha vært, og stor skjerm har også sine klare fordeler, ikke minst når det gjelder lesbarhet, bilder og video. 

Android + Otimus UI 

Operativsystemet er noe overraskende en litt eldre Android-utgave (4.2, siste er versjon 4.4). 
Man kan jo spekulere i årsakene, men det kan ha en sammenheng med LG sine spesialtilpasninger gjennom sitt eget Optimus UI-skall. 
Dette er et slags overbygg på Android som gir tilleggsfunksjonalitet. 
Dette er utvidet siden sist vi testet det, med blant annet mulighet for å kjøre to apper side om side. 

På LG G 
Flex ligger for eksempel en drøss av muligheter ved hjelp av spesielle fingerbevegelser, og vi anbefaler at du leser alle meldingene med instruksjoner som blir presentert den første tiden etter at du har fått mobilen. 
Ikke alt er like intuitivt, mener vi. 

Knapper bak har sine fordeler 

Etter å ha brukt mobilen en stund skjønner vi derimot poenget med de fysiske knappene på baksiden bedre og bedre. 
Tanken er at du enkelt skal kunne skru av og på skjermen og justere lydnivået selv når du holder mobilen med én hånd. 
For en gjennomsnittlig stor mannshånd er dette uproblematisk. 

Man kan også slå av og på skjermen ved å dobbelklikke med pekefingeren på et ledig område, noe som stort sett fungerer greit, men i likhet med G2 hendte det at vi måtte klikke flere ganger før skjermen våknet. 

Fleksibel skjerm 

Og det bringer oss over på neste punkt: 
Skjermen. 
For å ta det viktigste først, den er ikke SÅ buet, det er for eksempel ikke noe problem å ha den i lomma (hvis du har litt stor lomme, riktig nok). 
Som navnet indikerer er mobilen og skjermen fleksibel. 

Legger du den på bordet med skjermen ned kan du fint trykke mobilen flat uten at det skader den. 
LG hevder dessuten at den fin skal tåle å bli sittet på, hvis den ligger i baklommen. 
Vel og merke hvis du er under 82 kg. 
Det er ikke artikkelforfatteren, så denne påstanden er ikke etterprøvd. 

Skjermen er av typen P-OLED, der hver piksel genererer sitt eget lys. 
Farger, lys, kontrast og innsynsvinkler har vi ikke mye å utsette på. 
Oppløsningen er imidlertid ikke høyere enn 1280 x 720 piksler, og det er litt oppsiktsvekkende på en så stor og dyr mobil. 
Hvor mye det har å si i praksis er diskuterbart. 

Til alt annet enn svært liten tekst tror vi ikke oppløsningen vil være noe stort ankepunkt for brukere flest. 

LG trekker fram at den buede formen gir bedre ergonomi mot øre og kinn enn tradisjonelle, flate mobiler. 
Dessuten blir avstand mellom munn og mikrofon kortere. 
Disse argumentene kjøper vi, selv om forskjellen ikke er så veldig stor. 

Den største fordelen vi har oppdaget, er derimot at skjermen ikke berører underlaget når vi legger den fra oss med baksiden opp. 
Du er med andre ord trygg med hensyn til oppriping, noe vi definitivt kan like. 

Ikke helt ripefritt 

Baksiden er av av glatt plast, og det omtalte anti-ripe-belegget er ikke lett å oppdage. 
Vi risset inn en V ved hjelp av en nøkkel. 

Ripene var godt synlig da vi holdt mobilen mot lyset. 
Det var den også dagen etter, så effekten er i beste fall begrenset. 
Om det mot formodning skulle vise seg at ripen blir borte om noen dager, vil vi oppdatere artikkelen. 

Knallsterkt batteri 

Merk videre at dekselet ikke er ment å åpnes. 
Å bytte batteri er med andre ord ikke en rett fram jobb. 
Og når vi først er inne på batteri, dette har en kapasitet på hele 3500 mAh. 
Hva det betyr i praksis? 
Vel, vi benyttet den aktivt fra morgen til kveld, inkludert surfing, samtaler, teksting, musikkavspilling og litt bilde- og videotagning. 

Da vi gikk til sengs kl 23 var det fortsatt 60% kapasitet igjen. 

Dette er vesentlig bedre enn de aller, aller fleste mobiler vi har testet tidligere, og skyldes først og fremst to ting: 
Stort batteri og strømsparende OLED-skjerm. 
I skrivende stund ser dette ut til å være veien å gå for å bedre batteritiden i nye smartmobiler. 

Ved kontinuerlig surfing skal den kunne holde det gående i 718 minutter mellom hver lading, eller nesten 12 timer. 
Det er godt over to timer lenger enn for eksempel Sony Xperia Z1 som vi testet nylig. 

I praksis, ved nøysom bruk, bør du fint kunne klare å tyne batteriet i 2-3 dager mellom hver lading. 

God musikktelefon 

En funksjon som kan gjøre G Flex spesielt interessant for lyd-entusiaster er at telefonen håndterer musikkfiler i 24-bit/192 kHz - altså bedre enn CD-kvalitet (16-bit/44khz). 
Dette krever naturligvis at man har både denne typen filer og tilstrekkelig gode hodetelefoner. 

Øreproppene som leveres med mobilen er noe av det bedre vi har prøvd på en mobil, og de produserer høy og klar lyd med overraskende mye bassgjengivelse. 
De interne høyttalerne byr på ganske bra lyd med høyt volum, men kan ikke matche stereohøyttalerne til HTC One. 

Rask på det aller meste 

Ytelsesmessig ligger mobilen også høyt på listen. 
I tabellen under ser du våre ytelsestall sammenlignet med andre, populære Android-mobiler: 

Selv om det finnes raskere mobiler, var hastigheten aldri noe ankepunkt under vår test. 
Det er generelt minimalt med venting, uansett hvilken oppgave vi har kjørt. 
Spillytelsen er også bra, og på høyde med de beste - riktig nok med lavere oppløsning. 

Raskt kamera, grei kvalitet 

Kamerautløseren er også kjapp, kvaliteten på bildene er variabel. 
Mens utendørsbilder i godt lys kan se riktig bra ut, har kameraet klare optiske begrensninger når det kommer til dynamikk, spesielt tydelig når bildene inneholder harde kontraster. 
Bildet under er et godt eksempel. 
Her er faktisk alle detaljene i skyggepartiene borte. 

Detaljer i innendørsbilder blir ofte litt grøtete, men er ikke befengt med fargestøy, så her gir vi godkjent. 
Totalt sett er dette helt OK, men ikke noe superkamera. 

Her ser du noen flere av våre testbilder: 

Og her har du et knippe testvideoer, filmet under forskjellige lysforhold. 
Oppløsningen er 1080p (full HD): 

Vi beklager feil med lyden i starten av opptaket 

Konklusjon 

LG G Flex er definitivt en god mobil, blant de bedre "phablet"-ene vi har testet. 
Vi vil spesielt huske den spesielle skjermen og gode batteritiden. 

På minussiden setter vi først og fremst at brukergrensesnittet kan virke noe overveldende, spesielt i starten, samt at den selvreparerende baksiden viste seg å ha sine begrensninger likevel. 

At mobilen ikke er utstyrt med verken siste eller nest siste Android-versjon, trekker også litt ned. 
Skjermoppløsningen kunne godt vært høyere, men for de fleste vil ikke dette være et veldig stort ankepunkt. 

Alt i alt en meget god phablet som fortjener en femmer på terningen. 

Ferske mobiltester fra DinSide.no 

LG G Flex D955 
