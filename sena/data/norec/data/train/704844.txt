Let there be rock 2
Dette er så klart gammelt nytt for Playstation-folket, skriver anmelder Steinar Brandslet, og gir spillet 5. 

Diskuter anmeldelsen i spillbloggen 

Guitar Hero 2 kom allerede i fjor for dere. 
Men nå kan du altså bli nesten ekte gitarhelt også på din XBox 360, og det er pinadø ikke dumt heller. 

Du føler deg ganske teit om du går hjem fra byen med en plastgitar under armen og så passerer en musikkforretning der forrektige utgaver av Fender og Gibson står utstilt i vinduet, det kan jeg love dere. 
Denne plastgitaren har fem knapper i ulike farger og et par spaker på, og de bestemmer hva slags noter du spiller og lengde og sånt. 

Ikke en eneste streng, gitt. 
Dette ligner like lite på ekte gitarspilling som en ukulele ligner på et flygel, men det gjør ingenting. 
Guitar Hero 2 er nemlig storslått moro, og har partyfolket gått lei av den ekle samlingen din med Singstar, har du å investere i dette. 

Stort sett er det coverlåter du får, men det er mye god musikk likevel, med sanger gjort kjent av band som Kiss, Van Halen, Spinal Tap (hehe), Stones, Iron Maiden (yeah!), Rage against the machine, Wolfmother og Megadeth, for å nevne noen ganske få og utelate mange favoritter. 
Men her er det ikke plass til noen av dere sveklinger som bare hører på musikk uten fuzzgitar, og synes du det er dumt, kan du stikke og leke på E39, for vi liker deg ikke uansett. 

Du scorer poeng etter hvor flink du er og får tilgang på nye sanger etter hvert. 
Det går til og med an å spille sammen. 
O, hildrande du, kor ljost det er i dalom! 
The Trooper er med, gitt, og ni andre sanger som ikke er på PS2-utgaven! 

Men hvor er AC/DC? 
Og jeg liker ikke at en del sanger, som Ace of Spades og Bark at the Moon, må kjøpes på nettet. 
Har du kjøpt et spill, er det ikke mye morsomt at du må betale ekstra for små patcher. 

Du kan forresten spille med de vanlige håndkontrollene også, men det har bare ikke falt meg inn før nå. 
Klart du må spille på plastgitaren! 

Guitar Hero 3 er forresten underveis, og da får Wii-folket sjansen også. 
Rock 'n' roll til hele folket! 
