Hopalong Knut:«Evolusjonens trøst» 

(Via Music) 

Fremskritt, fest og fyrverkeri. 

Dette trønderske party-bandets glad-musikalske utblåsninger har ofte overskygget deres interessante tankegods og likhetsidealer forankret på venstresiden. 
Med en utvidelse av uttrykket som nå også går dypere inn i reggae- og dub-tradisjonen, som i «Spark på leggen», kommer tekstene bedre frem og understøttes her av grundige fotnoter i innercoveret. 

Ergo er dette en klar utvikling i riktig retning i forhold til foregående «Feilkalibrert tidsmaskin», men av og til skulle jeg ønske at både enkeltlåtene og vokalist Kristin Jensen trådte enda skarpere frem i lydbildet fra den tross alt forbilledlige musiseringen, blant annet med landets kanskje feteste blåserrekke. 

Anbefalte kjøp: 
«Ut gjennom vinduet», «Spark på leggen», «Ny-farriseera». 
