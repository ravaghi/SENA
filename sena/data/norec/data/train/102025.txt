Plateanmeldelse:Ausekarane - «Farande fant» 

Hordalandkystens svar på Vassendgutane. 

ALBUM: 
REVY/VISER Ausekarane «Farande fant» (Tylden & Co.) 
I dag topper Ausekarane oppsiktsvekkende nok VGlista for andre uke på rad - har vi endelig sommerens store agurk her? 

Vel, i utgangspunktet er det ikke så lett å skjønne at vestlandsk strilekultur står så sterkt i resten av landet at disse gutta - med Tor Endresen og Bjørn Jensen i front - skulle bli nasjonseie. 
Til det er kystpreget litt for sterkt, hvilket jo også er meningen med Ausekarane som de to startet for seks år siden. 

Men i Hordaland er de definitivt folkeeie og har akkurat nå vært ute på en triumf-turné i egen båt langs fjordene i vest. 

Ausekarane bærer stolte striletradisjoner videre - Johannes Kleppevik, Ivar Medaas og Salhuskvintetten. 
Og sistnevntes opprinnelige parodi, Salhus Vinskvetten, også for den saks skyld - det er jo herfra Bjørn Jensen kommer. 
Låtene bærer tydelig preg av å være utskrevet for revyscenen, men Ausekarane har faktisk lagt seg i selen for å lage litt mer «ordentlig» musikk også. 
Tor Endresens gjendiktning av den irske folketonen «Carrickfergus» - «Den mjuke handa» - er et godt eksempel på akkurat det. 

Men nettopp dette svære torskegapet mellom skjemt og alvor ødelegger litt av helheten til platen, her hoppes det for brått mellom sinnsstemningene. 
Man kan bli ør i hodet av en pompøs versjon av Rolf Løvlands «You Raise Me Up» med norsk tekst, for deretter å la ørene utsettes for jodling á la Ivar Medaas. 

Stort sett fungerer det best i de mer løsslupne, instrumentale partiene. 
Der de for øvrig stjeler solopartier som ravner fra både Paul Simon, Eric Clapton, Elton John, Espen Lind og sågar Dovregubbens Hall. 

Løssluppen eller ei, Ausekarane fortjener nå å bli tatt på alvor. 

BESTE LÅT: 
«Fedje» 
