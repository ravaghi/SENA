Bendik Brænne:Pause fra saksofonen 

Brænne har forflyttet seg fra Nashville til California. 

Bendik Brænne: 
"The last great country swindle" (Bendix Records) 

I 1979 ga The Sex Pistols ut filmmusikk-platen "The great rock'n'roll swindle", som levde opp til navnet sitt. 
Bendik Brænne tar det mer alvorlig med sin "The last great country swindle". 

Han har fått med seg kanadiske Daniel Romano som støttespiller og David Wallumrød med et flittig brukt orgel. 
Amund Maarud er også med og folk fra mariachi death surf-bandet Los Plantronics, der Brænne selv spiller saksofon. 

Det er fire år siden han sto fram som countryartist på solodebuten "How to fake it in America". 
Sammen med broren Mattis skriver han denne gang låter i retning av countrysoul, inspirert av folk som Jim Ford og Tony Joe White. 

Han åpner med en flott versjon av Del Shannos gamle "Runaway", à la Los Plantronics. 
De øvrige kuttene smaker mer av 70-tallets California, pluss "Worries me" som du skal ut i sumpene for å finne opphavet til. 

Forrige plate var overraskende bra. 
Han er like god nå. 

Beste spor: 
"Ain't nobody like me", "Summerfield", "Close to the ground", "Sunshower". 
