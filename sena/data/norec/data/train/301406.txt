Både synger med - og likner på - Håkan Hellström
Med 70 000 solgte album i Norge, har Veronica Maggio mye å bevise. 

ALBUM: 
Det er nesten litt ironisk at Håkan Hellström gjester på vokal på låten «Hela huset» på Veronica Maggios fjerde album. 

Den italiensk-svenske artisten nærmer seg nemlig mer og mer Hellströms 2013-uttrykk. 
Det er ganske tydelig på halvparten av låtene på albumet. 

Elektronika Soul-elementet fra de to første platene er betydelig redusert, til fordel for mer elektronika-influert pop - men ikke like sterkt som på «Satan i gatan» (2011). 

Soul-ekko «Låtsas som det regnar» føles som et ekko fra de to første platene, og står fram som et noe overraskende høydepunkt. 
Men «Handen i fickan fast jag bryr mig» føles som et steg tilbake. 

Albumet er blekere enn «Satan i gatan». 
Det er mer variert, men også noe retningsløst og mindre helhetlig. 

Men - det skal også sies at Maggio ikke har sunget bedre. 

Hellström-duett Akkurat som «Dumpa mig», «Måndagsbarn» og «Jag kommer» fra hvert av de tre foregående albumene, er «Sergels torg» motoren på «Handen i fickan fast jag bryr mig». 

Låten er, ved siden av «Hädanefter» og «Dallas», den mest spennende her, også vokalt og tekstmessig. 

Det er ikke mange andre åpenbare hits på albumet, men «Hela huset» kan definitivt nå radioen - ikke minst på grunn av Hellströms medvirkning. 

Onsdag ble det klart at Maggio spiller i Oslo Spektrum fredag 31. januar. 

Det kaller vi opprykk! 
