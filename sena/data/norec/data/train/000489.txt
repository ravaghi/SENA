The Fight:Lights Out 

Du blir grisesvett av slåssespillet til Move! 

Du kan være verdens største spillnerd og være supergod i alt fra Tekken til Street Fighter, men det vil ikke hjelpe deg en smule! 
Personlig ruler jeg i Tekken. 
Ingen kan slå meg når jeg sparker løs med Ling Xiaoyu, eller den sinnssyke robotberta i Tekken 6. 

Slike egenskaper er null verdt når det gjelder spillet The Fight: 
Lights Out. 
Her er det kun dine virkelige slåssferdigheter som gjelder. 
Og etter mye svette, blod og tårer må jeg innse at jeg aldri kommer til å bli en bokser. 
Men herregud hvor hardt jeg har prøvd! 

Ikke beveg bena 

Som du helt sikkert har forstått så går The Fight ut på å slåss. 
Spillet tar deg med til undergrunnsmiljøet for boksing, og her foregår det arrangerte kamper som det veddes penger på. 
Og reglene er selvsagt at det ikke er noen regler. 

Med Move-kontrollerne i hendene slår du løs på motstanderne du møter i ringen. 

Figuren på skjermen utfører de bevegelsene du gjør med dine egne armer. 
For å bevege deg rundt i spillet bruker du knappene på kontrolleren. 

Hvis du beveger bena dine og flytter deg kan du risikere å klusse til kalibreringa. 
Jeg synes det hadde vært mye kulere hvis man kunne bevege seg rundt i rommet i tillegg. 
Det skal bli spennende å se hvordan dette er løst i Fighters Uncaged til Kinect, med tanke på at det ikke er kontrollere der. 

Driter du deg ut, så får du høre det så øra flagrer. 

Vanskelig å bli god 

Etterhvert som du vinner slåsskamper låser du opp nytt innhold. 
Du får flere folk å hevde deg mot, nytt utstyr og selvsagt nye skitne triks du kan bruke for å gi motstanderen din ekstra juling. 

Målet er å vinne ulike turneringer og å karre seg til toppen av næringskjeden i undergrunnsmiljøet. 
Det er imidlertid ikke så enkelt som det høres ut som. 

Du trener for å få poeng til å oppgradere ferdighetene dine. 
Og du må trene hastighet, teknikk, utholdenhet og ikke minst styrke for å bli god nok til å møte motstanderne dine. 

Selv har jeg et stort problem med teknikken. 
Jeg er tydeligvis ikke presis nok når jeg slår og sliter med å få inn de gode slagene. 
Jeg bommer på hodet og slår ikke hardt nok. 

Her ville den enkle utveien være å skylde på at konfigureringen av kontrollerne er dårlig. 
Jeg kan imidlertid ikke skylde på det her, for kjæresten min fikk til boksingen mye bedre enn meg. 

Herlighet, hvor jeg svertet og bannet etter å ha klasket inn et halvdårlig slag for endte gang, og treneren bare kaster hansken ned og rister på hodet. 

For det er ingen kjære mor i The Fight. 
Her må du virkelig levere for å få ros, men det er ikke langt mellom skjellsorda. 
Driter du deg ut, så får du høre det så øra flagrer. 

Litt morsomt er det jo at det er Danny Trejo fra Machete som skjeller deg ut. 
Han har rollen som din mentor i spillet og lærer deg stadig nye triks. 

Må ha ekstra utstyr 

I et spill som The Fight vil man naturligvis prøve å spille mot sine venner. 
Tenk deg den tilfredsstillelsen det er å ta en skikkelig "knock out" på en kompis som har irritert deg litt i det siste. 

Dessverre så må du ha en stue av gigantiske proporsjoner for at dette skal fungere bra. 
Kjæresten min og jeg testet ut flerspiller hjemme i stua hos oss uten større hell. 

Det sier seg selv at det fort blir noen blåveiser og ømme lemmer når to stykker står rett ved siden av hverandre og deljer løs. 

Et stort minus er at du dessuten må gå til innkjøp av ekstrautstyr for at flerspillerdelen skal fungere bra. 
The Fight baserer seg på at du skal ha én kontroller i hver hånd og det følger bare med to kontrollere når du kjøper Move. 

Det må nevnes at du kan bruke de vanlige PlayStation-kontrollene som erstatning for Move-kontrolleren. 
Bevegelsessensoren inni den originale kontrolleren skal være nok til at du kan bruke den i den ene hånden. 

Dette blir imidlertid ekstremt upresist og både kjæresten min og jeg synes at det fungerte særdeles dårlig. 

Heldigvis har The Fight mulighet for flerspiller på nett. 
Du kan søke etter tilfeldige spillere, eller invitere en kompis til en real slåsskamp mens dere sitter i hver deres stue. 
Dette er et godt element som redder flerspillerdelen til The Fight noe. 

Ikke et spill for alle 

Selv om jeg er elendig til å bokse, så er det gøy å spille The Fight. 
Det er deilig å få ut litt aggresjon! 

Likevel så er ikke The Fight et spill du holder på med så lenge av gangen. 
Grunnen til det er at du rett og slett blir vanvittig sliten. 

Og da mener jeg ikke at du blir litt andpusten og varm i trøya. 
Neida, du blir grisesvett! 

Spill The Fight sammenhengende i en drøy time og jeg lover deg at skjorten din er gjennombløt når du er ferdig. 
Dette er med andre ord ikke et spill du spiller med venner før du skal ut på byen. 
Hvis ikke du synes det er digg å lukte svette på dansegulvet da. 

The Fight passer med andre ord ikke for deg hvis du mener at ræva di hører hjemme der den trives best, nemlig i sofaen! 
