Nervepirrende godbit fra Stephen Kings univers
«Castle Rock» er en serie av typen der du teller dagene til neste episode, så spennende, fascinerende og vellaget er den. 

Castle Rock 

Strømmeserie sesong 1 

Sjanger: 
Psykologisk thriller/grøsser. 
Nasjonalitet: USA 2018. 
Kanal: 
HBO Nordic. 
Premiere: 26. juli. 
Med: 
André Holland, Melanie Lynskey, Bill Skarsgård, Scott Glenn, Sissy Spacek, Terry O’ Quinn, Jane Levy m. fl. Episoder: 10x60 min. 

Stephen Kings stemning og ånd hviler tungt over «Castle rock». 
Ikke så rart. 
Både den fiktive byen i den nordøstlige staten Maine og flere av hendelsene i serien er hentet fra diverse Stephen King-bøker og -filmer. 
Men bortsett fra den nå pensjonerte sheriffen, spilt av Scott Glenn, er rollefigurene nye. 

Manuset til serien er ikke skrevet av forfatteren selv, det er sydd sammen av Sam Shaw og Dustin Thomason, basert på Stephen Kings univers. 
Og det er ingen tvil om at de har lykkes i å gjenskape både spenning og stemning á la King. 

I Castle Rock ligger blant annet fengselet Shawshank, kjent fra boka «Rita Hayworth and the Shawshank redemption» og filmen med nesten samme navn. 
Fengslet er nærmest en hjørnesteinsbedrift i den bittelille byen, de fleste jobber direkte eller indirekte der. 

Hopper 27 år 

I første episode skjer to store ting med 27 års mellomrom, som viser seg å ha en sammenheng: 

I 1991 forsvinner den adopterte, svarte gutten Henry Weaver fra sitt hjem midt på vinteren. 
Hans far presten er ute og leter etter Henry, og skader seg alvorlig. 
Henry dukker opp igjen etter 11 dager, uten å kunne gjøre rede for hvor han har vært. 

I 2018 kysser fengselsdirektøren sin blinde kone farvel for å dra på jobb. 
På veien dit begår han i stedet selvmord. 
Den nye fengselsdirektøren oppdager at en kjellerfløy av fengselet har stått ubrukt i 30 år. 
Da ansatte skal ned for å sjekke forholdene, finner de en ung mann innesperret i et bur. 
Han sier ingenting annet enn et navn: 
«Henry Weaver». 

Du blir hekta 

Det går omtrent ikke an ikke å være besatt hekta på hvordan alt dette henger sammen etter dette, og etter å ha sett det svarte, brennende blikket til den navnløse mannen i kjelleren, mesterlig og uhyggelig spilt av Bill Skarskård. 

Og «Castle Rock» bare fortsetter å imponere og fenge. 
Akkurat som i Twin Peaks, viser den lille byen seg for å være dynket i innbyggernes synd. 
Er det en ond makt som står bak? 
Og de merkelige evnene et par av innbyggerne har: 
Å flytte ting med blikket eller lese andres tanker. 
Er disse kreftene onde eller gode? 

Mørkt i fengselet 

Et svært interessant rollegalleri pensles ut. 
Henry Weaver, som flyttet fra byen etter nærmest å ha blitt frosset ut etter forsvinningen i barndommen, livnærer seg nå som forsvarsadvokat for dødsdømte fanger i Texas. 
En anonym telefonoppringning fra Shawshank får ham til å dra tilbake. 
Deretter kretser mye av historien videre rundt ham. 
Det som hendte ham som barn, nabojenta Mollys rolle i mysteriet og hans demente mor. 

Og i Shawshank begynner merkelige ting å skje etter at den navnløse og tause unge mannen flyttes fra kjelleren til en ordinær fengselscelle. 

Hvordan spenningen bygger seg sakte og uhyggelig opp. 
Hvordan nettet sakte, sakte snører seg sammen rundt sannheten. 
Uforutsigbarheten. 
Den utsøkte rollebesetningen. 
Hvordan vi kommer gradvis tettere på karakterene. 
Det er vanedannende! 

Anmeldelsen er basert på de tre første episodene. 
