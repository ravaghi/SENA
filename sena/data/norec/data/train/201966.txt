TEST:Lexus CT 200h 

2011 blir for Lexus terskelen til en ny tid. 
CT 200h er både oppnåelig og fornuftig. 

I fjor ble det solgt 179 biler av merket Lexus i Norge. 
Alt tyder nå på at slike tall er en saga blott og dette er bilen som skal sørge for at det heretter blir mange fler. 

Denne testen er avslutningen på en historie, og begynnelsen på en ny. 
Det som avsluttes er en føljetong som startet da konseptet LF-CH med ganske så heftig design ble avslørt i september 2009. 
Neste avsnitt kom da en messebrosjyre for produksjonsversjonen ble kopiert og lekket ut på nettet rett før bilutstillingen i Genève i 2010. 
Så omsider, på Parismessen i fjor høst kunne vi beskue den ferdige bilen, som så ble lansert - nå helt nylig her i Norge. 

Lexus blir å regne med 

Bilens suksess er allerede annonsert; den er forhåndsbestilt i 200 eksemplarer idet den kommer i salg her i landet. 
Det virker dermed som om målet på 450 biler solgt i løpet av året er godt innenfor rekkevidde. 
Forhandlernettverket er da også i utvikling; Etter åpningene av forretninger i Oslo i 2007, Tromsø i 2008 og Trondheim i fjor sommer, åpnes nå ny forretning i Bergen og Stavanger står for tur til neste år. 
En del av strategien til Lexus er nettopp å fremstå som eksklusive og å yte en spesielt kundeorientert og oppfølgende service, og da er spesialiserte forhandlere veien å gå ifølge de ansvarlige for Toyotas premium-merke. 

Fokus på hybrid 

Lexus CT 200h er en bil som bekrefter Lexus' økende fokus på hybridløsningen. 
Allerede idet denne bilen kommer på markedet står hybrider for 62 prosent av Lexus-salget globalt og enda mer her hos oss. 
I motsetning til de større modellene fra Lexus er dette en modell som er blitt utviklet med tanke på det europeiske markedet, og den baserer seg på Toyotas velprøvde hybridløsning fra Prius og fra Auris HSD med en 1.8 VVTi bensinmotor som samarbeider med elmotorer og overfører krefter fra den ene og/eller de andre til forhjulene. 

Eksteriørbilder: 

Dynamisk design 

Når det gjelder bilens design, har vi nevnt før at det rett som det er hender at ikke-kjennere forveksler personbiler av merket Lexus med de nyeste Mazda-modellene - det gjelder Lexus IS/Mazda 6 og nå denne CT 200h med Mazda 3 - sistnevnte særlig fra siden/skrått bakfra da Lexusens oppsyn forfra er en god del strengere og barskere. 
Uansett: 
Denne moderne japanske designen liker vi. 
Den skiller seg fra europeiske konkurrenter og den har en viss type iboende dynamikk og markant personlighet. 
Om man så synes den er pen blir et spørsmål om smak. 

"Premium-kompakt" 

Dette er ikke bare den første forhjulsdrevne Lexus vi får her hos oss, det er også den første kompaktbilen, som altså henvender seg til premium-sjiktet i "Golf-klassen". 
Lexus CT 200h er 432 centimeter lang, 176,5 centimeter bred og 143 centimeter høy. 
Akselavstanden er 260 centimeter. 
Dette er typiske kompaktklasse-mål og bilen er omtrent på størrelse med rivalene i dette segmentet, nemlig Audi A3 og BMW 1-serie. 

Kvalitetsfølelse 

Lexus er kjent for å ha god kvalitet - både når det gjelder driftssikkerhet (det er jo Toyota-konsernet vi snakker om her), og når det kommer til opplevd kvalitet, det vil si den litt subjektive følelsen av at dette er solid og høyverdig. 
På sistnevnte punkt opplevde vi bilen som helt på høyde med sine konkurrenter og Lexus-stilen er gjenkjennelig, hvilket er bra. 
Bilen har sin egen og høyverdige stil både utenpå og innvendig. 
Vi skylder imidlertid å gjøre oppmerksom på at vi hadde en testbil med utstyrsnivå Luxury - til over 400.000 kroner. 

Interiørbilder: 

Trivelig inni 

Interiøret er oversiktlig og oppleves som romslig foran. 
I baksetet er det trangere og det anbefales ikke å prøve å transportere fullvoksne nordmenn over særlige avstander både foran og bak. 
Bagasjerommet er overraskende romslig derimot, når man husker at det ligger en voluminøs batteripakke i forkant. 
Her har man pakket lurt. 
De 375 litrene som oppgis forutsetter imidlertid at man regner med hulrommet under gulvet, som kan løftes opp og som ikke skjuler noe reservehjul, bare et reparasjonssett - noe som blir stadig vanligere. 
Utsikten skrått bakover er selvsagt begrenset, men ikke så ille som man skulle tro når man ser den kraftige C-stolpen (som jo bidrar til å styrke den helhetlige karosseristrukturen). 
Totalt sett er dette et interiør man kan trives i. 

Hybrid drivlinje 

Betegnelsen CT 200h betyr ikke at bilen er forsynt med en toliters-motor, men at den har ytelser tilsvarende en bil med motor med to liter slagvolum. 
I virkeligheten består bilens fullhybrid-drivlinje av en 1,8-liters firesylindret VVT-i bensinmotor og i tillegg en elektromotor av magnetsynkron-typen. 
Energilagring er det nikkel-metallhydridbatterier som sørger for. 
Drivlinjen produserer totalt opptil 136 hestekrefter. 
Bensinmotoren er god for 99 hestekrefter og 142 newtonmeter mens elmotoren kan bidra med opptil 82 hester og 207 newtonmeter. 
Du kan imidlertid aldri kombinere maksimal ytelse fra begge samtidig. 
Noe makstall for kombinert dreiemoment er ikke engang tilgjengelig, men vi merket under kjøring at det er ganske mye trekkraft ved svært lave turtall om man trenger det. 

Velg kjørestil selv 

Bilen har fire kjøreinnstillinger å velge mellom: EV, for ren elektrisk drift (maks. 
45 km/t og to kilometer av gangen), ECO, hvor ytelsene strupes og utvekslinger prioriterer økonomisk kjøring, NORMAL og SPORT - hvor ytelsene favoriseres. 
I Eco- og Normalmodus har instrumentene blå bakgrunnsbelysning; når man velger Sport blir belysningen rød. 
Dessuten erstattes energiforbruksoversikten til venstre av en klassisk turteller. 
Man blir dermed behørig minnet om at man har valgt bort den driftsøkonomien som jo er en del av poenget med bilen. 

Forbruk: 
Lavt, men ikke så lavt. 

Forbruket er svært lavt på papiret: 0,38 liter per mil for den letteste utgaven (ikke vår testbil) med tilsvarende lave CO2-utslipp på kun 89 gram. 
Den tyngre og fullt utstyrte versjonen vi kjørte vil uansett bruke en del mer. 
I praksis, ved forsiktig kjøring, delvis i tettsteder og på landevei, kom vi ned mot 0,43 liter per mil, hvilket jo er svært bra i en luksuriøs og ganske kvikk bil. 
Med litt tilvenning og tilpasning av kjørestil (det gjelder å holde øye med grafikken i instrumentpanelet), ville det nok vært mulig å presse forbruk og utslipp ytterligere ned. 
Men 0,38 l/mil kan de fleste "normale" bilførere glemme å holde som standard. 
Ved helt normal og tildels aktiv kjøring holdt vi forbruket på mellom 0,55 og 0,6 liter (ifølge kjørecomputeren), og også det er jo fullt godkjent. 
Det er sammenlignbart med en tilsvarende dieselbil. 

Renere med bensin 

Og der har vi noe av poenget med denne bilen, og et av Lexus' sentrale salgsargumenter. 
Dette er ikke en dieselbil, men en bensin-hybrid som avgir betydelig mindre av andre skadelige utslipp enn CO2, som man har en tendens til å overfokusere på. 
Her snakker vi særlig lokalmiljø og det er utvilsomt en fordel for Lexus her at den avgir betydelig mindre sotpartikler enn dieselmotorer gjør. 
I tillegg er utslippene av nitrogenoksid (NOx) såpass mye lavere at Lexus hevder at det må 50 CT 200h for å slippe ut like mye NOx som en eneste av konkurrentene med dieselmotor (Audi A3 2.0 TDI eller BMW 118d). 
Dette er argumenter særlig astmatikere og allergikere er følsomme overfor, men som burde gå hjem hos alle som er interessert i bedre luftkvalitet i bymiljøene. 

God nyhet... 

Så over til selve kjøreopplevelsen. 
Den er jo viktig, selv om motivasjonen for å anskaffe denne bilen antagelig ikke er at man søker "kjøreglede" av den sprelske og sportslige typen. 
Når det er sagt, ble vi positivt overrasket i så måte. 
Her har tydeligvis ingeniørene jobbet ganske intenst for å differensiere denne bilen fra fetterne fra Toyota - Prius og Auris. 
Denne bilen er nemlig betydelig mer underholdende å kjøre enn de to nevnte og Lexus' sporty image lider ikke så mye som man skulle tro utfra ytelsene på papiret. 
Ikke bare har man lykkes i å gjøre bilen kvikkere i akselerasjon enn de to nevnte, men kjøreegenskapene fremstår som mer balanserte og dynamiske tross en styring som er presis nok, men som gir begrenset med tilbakemeldinger. 

...og mindre gode 

Når det er sagt: 
Sportslig kan man ikke kalle denne bilen selv om den er kvikk nok for de fleste. 
Automatgirkassen er av typen CVT - altså trinnløs, og den blir fort masete og lar høre en symaskinaktig during fra bensinmotoren hvis man er litt tung på labben. 
Med andre ord: 
Man venner seg til en moderat dosering med gassfoten etterhvert. 
Og det er jo også hensikten med denne typen bil. 
Samtidig opplevde vi tidvis at understellet, som har en relativt stram avstemming, ikke filtrerte ujevnhetene som telehiv og andre korte ujevnheter godt nok. 
Og det stemmer ikke helt med Lexus' tradisjonelle image hvor suveren komfort er en viktig ingrediens. 
Det er da vi blir minnet om at dette er en mer Europa-orientert Lexus enn den øvrige modellrekken. 

Når det gjelder lydnivået i kabinen er det akseptabelt, men heller ikke mer - premium tatt i betraktning. 
Her høres både noe rullestøy og noe vindstøy - uten å regne med den masete, men tross alt relativt lavmælte, motorduren vi nevnte ovenfor. 
Når det er sagt: 
Bråkete er bilen ikke og kommer fra et mer "folkelig" bilmerke vil man oppleve CT 200h som stillegående. 
Men ønsker man optimal kjøre- og lydkomfort anbefaler vi ikke at man velger 17-tommers felger. 
Vår testbil var skodd med vinterdekk av typen Nokian Hakkapeliitta R 205/50-17. 

Fra 290.000 kr 

Lexus CT 200h starter på 290.000 kroner fra importør. 
Levert Oslo blir det rett under 300.000 og de sure ekstrautgiftene er, som vi vet, variable. 
Men dette gjelder alle biler på markedet. 
Vi snakker da om Eco-utstyrsnivå. 
I praksis er det Comfort-nivået som gjelder, og da får man tilgang til en hel del tilvalgspakker, Vår testbil hadde øverste utstyrsnivå og har en pris levert Oslo på 424.000 kroner. 
Da har man full pakke, men hvis man for eksempel ikke ønsker skinninteriør, eller ikke LED-nærlys, er det bedre å velge Comfort med den pakken man eventuelt ønsker. 

Konklusjon 

Vi trivdes veldig godt med testbilen og Lexus CT 200h er etter vår mening en meget vellykket bil som premium-kompakt allrounder. 
Man må bare vite hva man går til; dette er et utrolig velstemt kompromiss mellom luksus, sportslighet og miljøhensyn. 
Det vil si: 
Den er ikke suveren på noen av delene, men den greier å kombinere de tre på den mest optimale måten vi har opplevd til nå. 
Dette er en type bil vi hittil ikke har hatt på markedet, men som mange - kanskje enn så lenge ubevisst - etterspør. 

Vi tror på suksess for Lexus CT 200h. 
