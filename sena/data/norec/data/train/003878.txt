The Twilight Saga:Breaking Dawn - Part 1 

Snill sex med Bella og Edward. 

Leflingen med vampyr- og varulvmytologi tones ned i den nye Twilight-filmen. 
Og bifigurene tar mindre plass enn før. 

Dette er smarte trekk av regissør Bill Condon. 
Han fokuserer på Bella, Edward og Jacob og dramatikken som oppstår når deres verdener nok en gang kolliderer. 

Jeg kan ikke overse at dette fremdeles er melodramatisk vampyr light, men jeg dør ikke av å se filmen. 
Etter tre tidligere filmer er jeg forberedt på hva dette er, en nødvendigvis blodfattig fantasi for unge jenter. 

Bellas liv i fare 

Edward (Robert Pattinson) fridde til Bella (Kristen Stewart) for to filmer siden. 

I Breaking Dawn - Part 1 gifter de seg og drar på bryllupsferie, noe filmen bruker mye tid på. 
Fansen vil nok like å se denne lykkerusen, mens jeg venter utålmodig på action. 

Men så skjer det endelig noe uventet som tvinger dem tilbake, setter Bellas liv i fare og bringer Edwards familie under angrep. 
Hvilken side vil Jacob (Taylor Lautner) stå på? 

Noe å tape 

Jeg er ingen twi-hard, men ser at fansen vil elske dette. 
Filmen spiller på den vakre, men naive drømmen om den perfekte kjærligheten der noen er villige til å ofre absolutt alt for en annen. 

Denne historien gjør det uten å gjøre det for klissete og kleint. 
Bare litt. 
Jeg føler også at figurene virkelig har noe å tape her. 

Det står, bokstavelig talt, om liv og død, og litt mer enn før. 

Poserer ikke like mye 

Det merkes at serien nå bruker en regissør som er god til å instruere skuespillere. 
Bill Condon har tidligere regissert de Oscar-nominerte filmene Gods And Monsters (1998), Kinsey (2004) og Dreamgirls (2006). 

Verken Kristen Stewart, Robert Pattinson eller Taylor Lautner kan vente seg Oscar-nominasjoner, men jeg føler de har bedre grep på figurene sine. 

Denne gangen poserer de ikke så mye som de av og til har gjort før, og blottlegger sine følelser mer naturlig og troverdig. 

Unntatt Lautner, da. 
Han er fortapt, dessverre. 

Helt grei kvalitet 

Jeg har begynt å avfinne meg med at seriens overnaturlige elementer skildres med tanke på et ungt publikum. 

Skrekken er slapp. 
Og sexscenene du kanskje har lest eller hørt om? 
De er fryktelig snille. 
Aldersgrensen er 11 år. 

Dette er altså den første av to Breaking Dawn-filmer. 
Slutten av film 1 signaliserer hva problemstillingen vil være i film 2. 

Kvaliteten er helt grei, og jeg ser faktisk litt frem til avslutningen. 
