Popkongens siste ballade
«This Is It» er god nok til å trigge ny Michael Jackson-feber i høst, men ikke til å utløse hysteri. 

Michael Jackson: 
«This Is It» (single) ( Columbia / SonyBMG) 

28. oktober kommer platen med musikk fra filmen som bærer samme navn som denne singlen - og som var navnet på Michael Jacksons planlagte avskjedsrekke av konserter i London som han aldri rakk å gjennomføre før han døde i sommer. 

Låten stammer fra «Off The Wall»-perioden (1979) og det er hørbart gjennom Quincy Jones' lekre produksjon. 
Jones marinerer balladen i strykere, delikat koring, forsiktige funk-gitarer og fingerknips, mens en ung Michael Jackson - her så vidt fylt tyve - er på sitt mest intense. 

Men det er heller ingen overraskelse at denne låten ikke har vært fremme i rampelyset tidligere. 
Det er åpenbart gjort mye med Jacksons stemme i etterproduksjonen, spesielt i de lysere partiene, noe som kan tyde på at perfeksjonisten Michael Jackson aldri ble helt fornøyd med sin egen vokalinnsats på «This Is It», iallfall ikke fornøyd nok til å gi den ut. 

Dette er uansett lyden av den unge Michael Jackson - en stjerne på nippet til fullt sologjennombrudd og verdensherredømme. 
Og den lyden vil uansett alltid være bedre enn ingen lyd fra verdens største pop-artist. 

Han var barnestjernen som ble verdens mestselgende artist gjennom tidene. 
Samtidig var skandalene mange. 
Se en oppsummering av Michael Jackson 50 år lange liv. 
