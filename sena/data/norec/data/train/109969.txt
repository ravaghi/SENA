Konsertanmeldelse First Aid Kit:«Strålende svensker» 

ROSKILDE (VG Nett) 
First Aid Kit er ikke lenger et fenomen - de begynner å bli en bevegelse. 

Sted: Odeon-scenen, Roskilde Publikum: 
Cirka 7000 Aktuell: 
Spiller på Supersonic 18. juli i Kristiansand, Øyafestivalen 11. august, Pstereo i Trondheim 18. august og Døgnvill den 23. august og Rått og Råde 24. august. 

Søstrene Johanna og Klara Söderberg er bare 19 og 21 år og har allerede holdt på en stund. 
Lørdag ettermiddag skapte de feelgood-stemning av en annen verden med sine jordnære, bunnsolide folk-låter og deilige vokalharmonier. 
De overskygget faktisk beslektede Alison Krauss som også spilte her lørdag ettermiddag, men som aldri maktet å tenne Arenateltet noen hundre meter unna. 

De kommer rett fra turnè med Jack White. 
Kanskje er det derfor de henvender seg til publikum på engelsk, men det virker litt underlig at «takk» er det eneste ordet de sier på svensk i et telt som åpenbart er stuvende fullt av nettopp svensker. 
Og dansker og nordmenn¿ 
Men det spiller ingen rolle. 
De står for en av årets fineste plater så langt i år, «The Lion's Roar», og etter Roskildejobben står de for en av årets fineste konserter også, noe de forhåpentlig kommer til å gjenta når de kommer til Oslo og Tromsø i august. 

Allerede i startakkordene til «This Old Routine» forstår vi at dette blir spesielt. 
Søstrene har kastet vekk alle spor av urutinerte småfeil der de dukker opp som senhippie-jenter i flagrende kjoler. 
Og slik er mye av stemningen også - som tatt rett fra en visefestival i California i 68. 

Spennet er stort fra svært dempede «Ghost Town» via en mektig versjon av tittelkuttet fra den siste platen til en cover av «When I Grow Up» som nesten er bedre enn originalen til Fever Ray. 
Men det er i «Emmylou» vi kommer nærmest inspirasjonen til First Aid Kit. 
Så er da også sangen en hyllest til forbildene Emmylou Harris og Gram Parsons. 
First Aid Kit er kanskje ikke helt der ennå. 
Men de har kommet imponerende langt på kort tid. 
