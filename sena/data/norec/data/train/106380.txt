Snoop Dogg «Tha Blue Carpet Treatment»
(Geffen/Universal) 

Imponerende album fra popkulturelt ikon. 

Da 22 år gamle Calvin Broadus debuterte i 1993 som soloartist, regnet få med at rapperen fra Long Beach, California, skulle bli en global superstjerne. 
Med albumet «Tha Blue Carpet Treatment» befester Snoop Dogg sin status som populærkulturelt ikon. 

I løpet av 21 spor fordelt på nesten 80 minutter, sneier Snoop Dogg innom samtlige epoker innen svart populærmusikk siden 1960-tallet. 

Grunnlaget er de grove, rullende, feite, funky og tilbakelente rytmene som har kjennetegnet hip hop fra California siden begynnelsen av 1990-årene, da Snoop Dogg dukket opp i kretsen rundt Dr. 
Dre etter et opphold i fengsel. 

«Tha Blue Carpet Treatment» er et bredt anlagt album som også byr på soul, R&B, funk og pop. 
Det er nokså ambisiøst anlagt, med en imponerende gjesteliste som omfatter navn som George Clinton, B Real, E-40, MC Eight, R Kelly, D'Angelo, The Game, Ice Cube og ikke minst Stevie Wonder. 

Blant utallige produsenter på albumet finnes stilskapere som nevnte Dr. Dre, The Neptunes og ikke minst Timbaland, som alle gir Snoop Dogg plass til å briljere med sin elegante, avslappede og lett nasale rapping. 

Et tidvis meget imponerende album. 

ANBEFALTE KJØP: 
«Get A Light», «Conversations», «Imagine» og «Vato». 
