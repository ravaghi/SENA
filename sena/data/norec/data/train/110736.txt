«The Other Boleyn Girl»
Det var ganske usmart å ligge seg til topps da Kong Henrik satt på tronen. 

HANDLER OM: 
Du kjenner historien om britiske Kong Henrik 8. og hans mange koner. 
Anne Boleyn er den mest kjente av dem - hennes ekteskap til kongen bidro til å utløse den engelske reformasjonen, men for Anne selv førte det først og fremst til halshugging. 
Denne filmen fokuserer imidlertid på Annes mindre kjente søster Mary. 
Som også hadde et forhold til kongen! 
Sånt blir det sex, sjalusi, unger, politikk, maktkamp og død av. 

DOM: 
Det er altså ingen trøtt historieleksjon vi står overfor i dette Hollywood-glaserte kostymedramaet. 
I tillegg har vi et stjernelag med Scarlett Johansson i rollen som den naive, enkle Mary; Eric Bana som en svært veik Kong Henrik, og Natalie Portman som den stadig mer slu og rappkjeftede Anne. 
«The Other Boleyn Girl» ser fra en ny vinkel på en kjent historie. 
Og alt mens scenene utspiller seg som et nesten klaustrofobisk kammerspill langt fra folket og den øvrige verden, fokuseres det på hvordan Henrik, Mary og Anne alle er brikker i et større maktspill. 
Dette er først og fremst et melodrama som går tett på de såpeaktige intrigene mellom et knippe mennesker. 
Samtidig vektlegges de politiske dimensjonene og det kalkulerte spillet som foregår i kulissene, mens kongen og hans elskerinner begjærer, skriker, sviker og føder om hverandre. 

«The Other Boleyn Girl» har noen gode scener der konkurransen mellom søstrene utspilles med subtile kommentarer, men som oftest er dialogen hakket for krapp og teatralsk. 
Kulisser, skuespillere og kostymer er for polerte og rene til at vi virkelig kan ta dem seriøst. 
Eric Bana toer sine hender i latterlig store deler av filmen. 
Filmen har en viss suspens, men mye av spenningen ligger simpelthen i at vi kjenner historien og vi venter på det uunngåelige. 
Halshugging! 
Utover dét tar ikke filmen godt nok utbytte av det rike materialet det baserer seg på. 
Dramaturgien er rimelig kjedelig. 
Men jo, underholdende nok, nesten så lenge det varer - det varer litt for lenge. 
