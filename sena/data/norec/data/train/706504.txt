Sterkt om transkjønnede ambisjoner
Lara (15) har to mål: å bli en topp ballerina, og å endelig bli «ekte» jente. 
Men er de to målene forenlige? 

Girl 

Sjanger: Drama. 
Nasjonalitet: Belgia/Nederland 2018. 
Regi: 
Lukas Dhont. 
Manus: 
Lukas Dhont og Angelo Tijssens. 
Skuespillere: Victor Polster, Arieh Worthalter, Oliver Bodart, Katelijne Damen, Valentijn Dhaenens, Alice de Broqueville, Magali Elali, Tijmen Govaerts. 
Lengde: 
1 time 45 min. 
Aldersgrense: 12 år. 

En film om transkjønnhethet som ikke handler om fordommer og diskriminering fra omverdenen. 
Er det mulig? 
Absolutt. 
Og «Girl» gir et tankevekkende og rørende innblikk i en tenårings kamp og sjel, som er relevant langt utover kjønnsidentitet. 
Og den er basert på virkelige hendelser. 

15 år gamle Lara (Victor Polster) vet at drømmen om å bli ballerina og jente krever krever knallhard innsats, mot og tårer. 
Men Lara er villig til å gi det som trengs for å bli den hun drømmer om å være. 

Historien starter da Lara, faren og lillebroren Milo ankommer ny by. 
De har forlatt hjemstedet for at Lara skal få muligheten til å utdanne seg på en av landets aller beste ballettskoler. 
Hittil har hun danset som gutt. 
Nå skal hun danse jenteballett. 
Talentet er utvilsomt, men Lara har mye å ta igjen. 

Lang kjønnsskifteprosess 

Samtidig gjennomgår hun en prosess mot å bli «ekte» jente, med operasjon som det endelige målet. 
Før det kan skje, venter lang tid med hormonbehandling. 
Lara er på offensiven. 
Men utålmodig. 
Hun vil ha bryster nå! 

Faren er verdens mest forståelsesfulle, det samme er psykologen hennes, samtidig som de hele tiden prøver å holde Laras forventninger på bakkenivå. 
Medelevene er tolerante og åpne. 
Hva kan gå galt? 

Dokumentarisk stil 

Kamera følger Lara i den hverdagslige skyttetrafikken mellom hjemmet, toget, skolen, treningen, garderoben, legen og psykologen. 
Viser framgangen, men også hva den koster. 
Og drypp av sår motgang og ubalanse. 
Et følsomt og nydelig portrett av en ekstremt ambisiøs, men veldig privat tenåring pensles ut: 
Lara har ingen nære venner, og har aldri vært forelsket. 
Målet er alt. 
Er Laras ambisjoner også hennes største hindring? 

Unge Victor Poster gjør en helt formidabel rolletolkning som Lara. 
Hans spill og utseende bidrar stort til filmens stemning og troverdighet, særlig når ting mot slutten ikke går helt som Lara drømmer om. 
Filmen er også nydelig fotografert, og har noen virkelige imponerende ballettscener. 
