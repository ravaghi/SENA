Tone Damli, «Look Back»Tone Damli, «Look Back» 

Det har alltid vært vanskelig å riste bort følelsen av at Tone Damli er først og fremst kjendis, ikke først og fremst artist. 
Samtidig har hun jevnlig kommet opp med såpass solid popstoff, og sunget det såpass bra, at det ikke har føltes helt riktig å mobbe henne heller. 

Og med «Look Back», salgspoeng på en kommende samleplate, har hun begått sin kanskje beste singel til nå. 

Den er skrevet av Ina Wroldsen - som fra før har levert materiale til bl.a. Britney Spears, Leona Lewis og Shontelle - og Damlis faste produsentmakker David Eriksen. 

Sammen har de laget en bittersøt poprocklåt som tar for seg kjærligheten på popcornluktende hollywoodvis, med deilig porøs radiolyd og likandes sår sanginnsats. 

Oppskriftsmessig utført, ja visst, men det er en egen glede knyttet til kynisk hitmateriale som simpelthen makter å trykke på de rette knappene. 

Et refreng som høres ut som om det ropes ned fra et fjell er dessuten alltid et pluss. 
