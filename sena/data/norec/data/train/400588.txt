Sondre Justad:Sprudler av overskudd 

Snakk om å innfri, Sondre Justad er allerede popstjerne. 

Endelig er den her, debutalbumet til lofotværingen Sondre Justad (24) – hvert nytt tilsig av låter fra denne unggutten har skrudd forventningene opp hakk for hakk. 
"Nu har du mæ", "Det e over", "Riv i Hjertet" og "Tilbake" er sanger, alle sugd fra eget bryst, som har plassert ham i vår bevissthet. 
Størst oppmerksomhet fikk han imidlertid for "Bli hos mæ", en nordnorsk vri på Sam Smiths "Stay with me", som han spilte inn for NRK P3. 
Det var de som lagte hvilken sang han skulle spille. 
En lykkelig tilfeldighet. 
Dermed fikk folk opp ørene for hans egne sanger. 

Interessert i tips til ny, fet musikk? 

Sprudlende talent 

Nå foreligger Riv i hjertet med ti utsøkte sanger som alle på hvert sitt vis bekrefter at vi har med en svært talentfull artist, låtskriver og sanger som krever din oppmerksomhet. 
Og det er oppriktig velfortjent. 
Dette er fengende og gledesspredende norsk popmusikk som bobler av energi ispedd et kledelig strøk av melankoli. 
Sondre Justad møter livet med en stor porsjon undring og livsglede. 
Han klarer å omsette denne undringen, leker seg med tvilen og spiller gjemsel med svarene. 
Alt levert med nordnorsk sjarm. 
Dermed holder han en hvis avstand samtidig som han slipper deg tett innpå seg. 
Eller som han synger selv, ordene henger i luften et øyeblikk før de treffer deg. 

Her kan du lese flere ferske plateanmeldelser: 

Storslått og nært 

Vi er velbeslått med melankolske landsmenn med gitar. 
Vi er også blitt ganske så bortskjemte med flotte kvinnelige norske popartister. 
Når det gjelder mannlige popmusikkstemmer, er det lenger mellom de med sterk egenidentitet. 
Han har klart å meisle ut et eget lite musikalsk lekerom der han tryller frem sanger som virkelig river i hjertet. 
Han er en mann med et følsomt piano, smektende orkestrale strenger og rytmisk driv. 
Musikalsk gir han oss en fengslende pakke bestående av indiepop i storslått innpakning, både leken og freidig utadvendt, men når han roer det ned er det den nordnorske visesmeden som taler. 
Så besynger han kjærligheten beundringsverdig enkelt og personlig, men allikevel med stor originalitet. 

OnklP og De Fjerne Selktningene er tilbake. 
Les vår anmeldelse her: 

Sveisen stemmeprakt 

Han er i besittelse av en tiltalende, svært fleksibel stemme som kan innby til den skjøreste, og mest følsomme nærhet, for i det neste øyeblikk å dra deg inn i hoppende glad og utadvendt allsang. 
Han har mye av den samme musikalske sjarmen, energien og naturlige underholdningskraften som Håkan Hellström. 
Og som svensken, faller hver sang lett i øret og med et refreng som sitter der det skal. 
Det er i detaljene magien ligger, og der har Thomas Eriksen og den svenske produsenten Per Eklund funnet et lydbilde som underbygger melodienes fengende kvaliteter. 
Det er som om musikerne kjæler med sangeren og driver ham frem, Her er ikke et dødpunkt, kun ti sanger som fenger stort. 

Nå har han oss 

Som han synger i den ultrafengende, virkningsfullt klappende "Nu har du mæ"— det er ingen tvil – nu har du mæ. 
Om vi har ham er kanskje litt mer usikkert, men at han har oss er det liten tvil om etter denne debuten. 

Se Aftenposten Kultur baksnakke kulturlivet i nytt program: 

Trenger du TV-tips? 
Her er ti serier du bør få med deg i høst: 
