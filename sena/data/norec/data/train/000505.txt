Laugh It Up, Fuzzball:The Family Guy Trilogy 

Dette kan være i din gate. 

Når strømmen går hjemme hos familien Griffin må pappa 
Peter fortelle historier, og den første han forteller er historien om Star Wars Episode IV: A New Hope. 
I Family Guy-universet: 
Blue Harvest. 

Star Wars-puritanister bør ikke se dette 

Hvis du er Star Wars-entusiast og liker Family Guy-stilen, er dette helt i gata di. 
Det er kanskje gata di. 
Du bor kanskje her. 
Takk for gjestfriheten. 

Grunninnføring: 

For deg som ikke er kjent med noen av delene: 
Star Wars er en omfattende fortelling om krigen mellom det gode og det onde i «en galakse langt, langt borte». 
Og er, for mange, på linje med religion eller favorittfotballaget. 

Family Guy er en animert satirisk voksenserie som så dagens lys på FOX tidlig i 1999, og er full av referanser til andre popkulturelle fenomener. 

Gjenfortelling 

Family Guy-trilogien blander Star Wars-sagaen med sitt eget univers, og gjenforteller kampen mellom det gode og det onde slik det hadde blitt hvis Chris hadde vært Luke Skywalker, Lois hadde vært Leia, Peter hadde vært Han Solo, Stewie hadde vært Darth vader og så videre og så videre. 

Du som kjenner humoren i Family Guy vet at dette har potensiale. 
Og selv om du har sett enorme mengder Star Wars-parodier fra før, har du ikke sett Peter Griffins endeløse dveling ved meningsløse situasjoner i «en galakse langt, langt unna»før. 
Det er verdt det. 

Star Wars: 
Hverdagsliv 

Manusforfatterne makter faktisk å utforske stjernekrigens paradokser; de dveler ved spørsmålene som melder seg underveis i filmene, men som jeg ikke rekker å stille før det bærer rett inn i en ny actionscene med fengende orkestermusikk. 

Disse spørsmålene er ikke viktige spørsmål i det hele tatt, men trivielle popkulturmorsomheter som jeg kan more seg med når jeg lever i et samfunn hvor jeg slipper å sanke mat fra morgen til kveld og forsvare meg mot rovdyr. 
Family Guy har lagd seg et levebrød av nettopp denne typen humor. 

Gjesteopptredener 

Disse tre éntimes Family Guy-spesialepisodene er i tillegg proppfulle med referanser til filmer, musikk, andre serier og spill. 
Referansene kommer til tider så tett at episodene kunne vært brukt som ramme rundt en dødelig drikkelek. 

Spesialepisodene hører opprinnelig hjemme i henholdsvis sesong 6, 8 og 9, og Laugh It Up, Fuzzball er en tre-dvders boks med alle episodene på. 

Du har vel allerede nå skjønt at dette blir en anbefaling 

...men jeg kan godt spesifisere at det er ikke en anbefaling til hvem som helst; Star Wars-puritanister bør ikke se dette, for eksempel. 
Heller ikke folk som liker poengtert rett på saken-humor. 
Og i hvert fall ikke folk som synes tegnefilmer er teit. 
De bør holde seg langt unna denne boksen. 

Dere andre: dere får tre timer konsentrert Star Wars-moro skrevet og animert av folk som elsker det de driver med. 
De er i alle fall like smarte som oss, og da er det verdt å se. 

Laugh It Up, Fuzzball: The Family Guy Trilogy er i salg fra i dag, 22.desember 2010. 
