TERNINGKAST 3: Sony SRS-X5
Dette er også en høyttaler som er best egnet for lytting ved moderat volum, men låter noe spinkel sammenlignet med de beste høyttalerne i denne gruppen. 

En merklig irriterende ting er imidlertid det som skjer med lyden når man skrur opp volumet. 
Det virker som om Sony her er ute etter å levere et konstant lydvolum, som gjør at de høyeste partiene i sangen dempes – det føles som om noen vrir en volumbryter opp og ned hele tiden, og dette skjer uavhengig av om du har aktivert Sonys lydprosessering eller ikke; spesielt på sanger med mye bass. 

I dette selskapet havner den også litt mellom to stoler hva gjelder ytelse kontra vekt. 
Den veier over dobbelt så mye som Logitech-høyttaleren, men har ikke like mye å by på; hverken hva gjelder volum eller dynamikk. 
Riktignok er den et par hundre kroner billigere, og ser også elegant ut. 
Som kjøkkenhøyttaler eller på hytteterassen gjør den en helt grei jobb, men dette er ikke høyttaleren vi ville ha dratt med oss på fest. 
