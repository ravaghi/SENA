Fujitsu-Siemens Pocket Loox T830
I det siste har det kommet flere mobiler med kun et minimum av funksjonalitet. 
Men det er ikke tilfelle med Pocket Loox T830. 
Her kan du lese testen av mobilen som har alt. 

Nå skal vi innrømme at den riktignok ikke har absolutt alt innebygd. 
Allikevel føler vi at en mobil med fullt tastatur, Bluetooth, 3G, trådløst nett, to megapikselkamera og GPS gjør at den i hvert fall kan karakteriseres som rimelig velutstyrt. 

Pocket Loox T830 viser også at Siemens fortsatt har et ben eller to i mobilleiren etter at BenQ-Siemens-samarbeidet tok slutt i denne delen av verden. 
For denne mobilen er en frukt av Siemens samarbeider med Fujitsu innenfor PDA- eller lommedatamaskinmarkedet. 

Massiv klump 

Vi lurer imidlertid litt på hva designerne til Fujitsu-Siemens tenker på. 
Dette er nemlig ingen mobiltelefon som appellerer til den designbevisste. 
Kjedelige materialer og en uhyggelig størrelse gjør ikke designet til noe spesielt minneverdig kapittel. 

Vi har ikke noe problem med å skjønne at en enhet som inneholder det aller meste av teknologi er nødt til å være en smule større enn andre mobiler. 
Allikevel er det en mellomting et sted. 
Dimensjonene på denne mobilen er tross alt på 64 x 126 x 21 mm, mens vekten er på massive 195 gram. 
Samtidig er utseendet utformet på en måte som fører til at telefonen virker enda større enn den faktisk er. 

Det eneste positive vi kan kommentere i forhold til designet er at T830 har en masse snarveisknapper og et godt scrollhjul for navigering. 
Samtidig er tastaturet et av de bedre mobiltastaturene vi har testet. 
Vi må imidlertid påpeke at det ikke er egne taster til Æ, Ø og Å på denne modellen. 

Mangler programvare 

Pocket Loox T830 bruker operativsystemet Windows Mobile 5.0 Phone Edition, som vi tidligere har hevdet er et av de aller beste systemene til mobiltelefoner. 
Denne versjonen åpner blant annet for kontorfunksjonalitet, som brukere av denne mobilen vil være meget fornøyd med. 
T830 kommer derfor med en mengde programmer, som blant annet lar brukeren lese og redigere de vanligste dokumentformatene. 

Merkelig nok følger det ikke med noe programvare for navigasjon. 
En PDA eller mobiltelefon med innebygd GPS-mottaker bør ha en komplett navigasjonsløsning. 
Fujitsu-Siemens har kun installert et teknisk program som lar brukeren teste GPS-mottakeren. 
Ut fra de prøvene vi gjorde er den imidlertid blant de mer nøyaktige mottakerne vi har testet. 
Allikevel stopper mangelen på programvare oss fra å få prøvd den ut skikkelig. 

Fordelen med en slik løsning er at man har muligheten til å velge sin egen GPS-programvare. 
Allikevel føler vi at Fujitsu-Siemens burde ha lagt ved noen demoversjoner av relevante kartprogrammer, slik at man i hvert fall får en mulighet til å prøve ut løsningen. 

God på å kommunisere 

Der Pocket Loox T830 imponerer mest er innenfor området kommunikasjon. 
Den har tross alt støtte for både 3G og trådløst nett. 
Tilkoblingsmåten for sistnevnte har også blitt langt mer brukervennlig enn tidligere. 
T830 gir dermed gode muligheter for rask dataoverføring over store deler av landet. 

Synkronisering er som alltid med Windows-mobiler en helt uproblematisk affære. 
Man kan ekstremt enkelt koble opp mobilen mot nettet via 3G, så jobbing på hytta er nærmest påkrevd med en slik superavansert mobiltelefon. 

Det er 64 megabyte ram tilgjengelig og 128 megabyte rom. 
Skal man gjøre en mengde forskjellige oppgaver kan det etter hvert bli litt snaut med plass, men det er heldigvis støtte for SD-kort (følger ikke med). 

Skjermen skuffer 

Et område der PDA-enheter tidligere har vist veien for mobilbransjen er når det gjelder skjermene. 
Lenge før QVGA-oppløsning ble relativt vanlig på mobilen fant man stort sett ikke PDA-er uten slik oppløsning (240 x 320 punkter). 
Merkelig nok har denne modellen kun en oppløsning på 240 x 240 punkter. 

Nå er riktignok ikke dette så langt unna den nevnte QVGA-oppløsningen. 
Allikevel blir totalinntrykket av skjermen langt fra så bra som vi hadde regnet med. 
Spesielt når størrelsen på skjermen ikke er mindre enn 2,4 punkter. 
Da blir det til tider ganske kornete grafikk. 

Kameraet får heller ikke noe særlig støtte av den skuffende skjermen. 
T830 har nemlig et kamera med både to megapiksler oppløsning og autofokus. 
Allikevel blir bildene langt svakere enn på andre sammenlignbare mobilkameraer. 

Responsen på kameraet er også altfor dårlig. 
De gode øyeblikksmotivene er stort sett borte lenge før kameraet har fått festet bildet til minnet. 

Laber respons 

Egentlig sliter denne mobilen med laber respons på opptil flere områder. 
Ikke minst når det er snakk om telefonsamtaler. 
For man må stort sett vente ett sekund med å snakke etter at man har ”tatt av røret”. 
I begynnelsen betyr dette at man stort sett må presentere seg flere ganger. 
Heldigvis lærer man relativt fort. 
Talekvaliteten har vi imidlertid ikke noe å si på. 
Den var mer enn bra nok i den perioden vi testet telefonen. 

Batterilevetiden er imidlertid noe av det svakere vi har opplevd på en mobil i det siste. 
Det var så vidt den klarte vår ganske aktive bruk i et helt døgn. 
Når kvelden kom var det ingen bønn. 
Den måtte settes i laderen. 

Klar firer 

Fujitsu-Siemens Pocket Loox T830 er utvilsomt en funksjonelt sterk mobiltelefon, med det aller meste av teknologi innebygd. 
Beklageligvis er det noen mangler som trekker ned totalinntrykket en del. 

Når prisen ligger på over fem tusen kroner sier det seg selv at dette ikke er mobilen for den vanlige mobilbrukeren. 
De som trenger en avansert mobil vil finne alt de trenger her, men ikke regn med å imponere noen med designet. 

Tekniske data for Fujitsu-Siemens Pocket Loox T830 
