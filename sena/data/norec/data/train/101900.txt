Film:Kriminelt fra Tromsø 

Ny norsk krim med god nerve og fint driv. 
Og noen skjønnhetsfeil. 

«Glassdukkene» er den første filmen i en planlagt serie på tre, basert på legen og krimforfatteren Jorun Thørings bøker om den samiske sjefsetterforsker Aslak Eira i Tromsø. 

Og dette er god krim! 
Den er lokalt basert, tilstrekkelig virkelighetsbelagt og med akkurat særpreg nok til å representere noe litt nytt i en etter hvert litt klisjeutsatt sjanger. 

Målet på om en kinokrim holder, er om den hever seg over et vanlig stykke TV-krim. 
Og det gjør «Glassdukkene». 
Med grei margin. 

Vi befinner oss altså i Tromsø, der det først forsvinner en kvinnelig student. 
Så en til. 
Hva ligger bak - og hvem har gjort det? 

Sånn sett er filmen en tradisjonell «whodunnit». 
Mye hviler da på etterforskerne. 
I sentrum her: 
Stig Henrik Hoff, i en rolle som kler ham aldeles utmerket. 
«Aslak Eira» er same, en mann med mye følelser og litt annerledes instinkter enn den jevne etterforsker. 

Hoff, som vi noen ganger har sett forholdsvis breial, spiller ned sin rollefigur, gjør ham sårbar og ettertenksom men utvilsomt kjempesterk. 
Og tenk: 
Han drekker ikke! 
Dessuten har han kjærlighet til naturen og sin 15-årige sønn, hvilket gir nærhet til både landskap og følelser. 

Lena Kristin Ellingsen som Eiras sidekick Kine Berger er litt for dårlig konkretisert. 
Mens Henrik Mestad som alltid er nifst konkret når han får en birolle. 

«Glassdukkene» er aller best når den spiller på det nord-norske og det nordnorske typegalleriet. 
Dette kan utforskes enda mer i de kommende filmene. 
Dessuten kan det jobbes bedre med detaljene, kutte litt preik, klippe litt tettere. 
Og når man først skal utstyre et helt politikammer med tjenestefolk, er det direkte slurv ikke å gi dem distinksjoner! 

I det hele tatt finnes det antydning til litt nøling, både i replikker og handling. 
Men langt fra nok til ikke å gi filmen et godt, tilmålt godkjentstempel. 
Og dessuten er det fint å se en ny norsk film med klart publikumspotensiale! 
