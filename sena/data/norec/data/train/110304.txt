Test av Mercedes B-Klasse:Den nye folke-Mercedesen 

Med denne bilen skal Mercedes vinne både familier og pensjonister. 
Går ikke det er det ikke bilens feil. 

Det er ikke prislappen på drøye 300.000 kroner, den gode bakseteplassen, luksusfølelsen eller de gode kjøreegenskapene som er hovedgrunnen til dette. 

Det er kombinasjonen B-klasse som bør være en suksessoppskrift. 
Plassen i bilen er mer enn god nok for en tobarnsfamilie, selv om bagasjeplassen er mindre enn i en tradisjonell stasjonsvogn. 

Den litt høyreiste sittestillingen gir bedre sikt enn både i den mer sportslige BMW 1-series lave sittestilling og Audi A3s mer tradisjonelle sittestilling. 

VW Golf Plus er en mer naturlig konkurrent. 
Denne mangler imidlertid noe både på kjøreegenskaper og på opplevd kvalitet innvendig. 

Her kan B-klasse by på Mercedes-kvalitet hele veien. 
Den 1,8 liters sterke dieselmotoren med 109 hestekrefter står meget godt til bilen. 

Den manuelle 6 trinns girkasse harmonerer også bra med motoren. 
Det oppgitte forbruket på 0,44 liter er, som så ofte, ikke like lett å oppnå. 

VG og NAFs testkjøring viste et forbruk på like under 0,5 liter per mil. 

Ekstrautstyret koster, men du har til gjengjeld muligheten til å få omtrent akkurat det du vil ha. 

Biladministrasjonsselskapet Autolease anbefaler følgende ekstrautstyr for lavest mulig verdifall: 

Sportpakke, metallic lakk, automatisk klima og xenon lys og automatgir (koster 26 000 kroner ekstra på B180CDI). 

HER ER VÅRE TERNINGKAST: 

Førermiljø: 
Bra sikt, høy kvalitetsfølelse, lite støy 

Kjøreegenskaper: 
Til en litt høyreist bil å være i denne prisklassen er dette meget bra. 

Plass: 
Bra plass bak for to. 
Bra bagasjerom selv om det er noe mindre enn tidligere B-klasse. 

Miljø: 
Meget bra på CO2. 
Start stopp som standard. 

Sikkerhet: 
I toppklasse. 
Radarbasert krasjvarsler og blindsonevarsler som standard. 
Toppscore i EuroNCAP krasjtest. 

Å eie: 
Lavere verdifall enn gjennomsnittet ifølge Autolease. 
Med riktig utstyrsnivå vil markedsverdien være rundt 65 prosent av nybilprisen. 

Pris: Dyrt, men mye bil for pengene sammenlignet med konkurrentene. 
Stålfelger og manuelt klimaanlegg som standard. 

Design: 
Pen bil uten å vekke altfor mye oppsikt. 
Det er nok også tanken. 

Gjennomsnittlig poengscore: 5,5. 
