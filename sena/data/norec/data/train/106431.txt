For virtuelle lokførere
PC-spillet «Sid Meier's Railroads» slår et slag for kollektivtrafikken og lar deg bygge ditt eget jernbaneimperium. 

Det er et eller annet med tog som facinerer oss mennesker. 
Godt voksne menn og damer bruker mye tid og enda mer penger på å bygge de mest utrolige mini-jernbanene på hobbyrommet i kjelleren. 

Nå er det kanskje litt i overkant for de fleste, og det er her «Railroads!» kommer inn i bildet. 
Spillet går nemlig ut på å bygge opp et jernbaneimperium fra grunnen. 
Du skal legge skinner, bygge stasjoner, kjøpe inn tog, sette opp ruter og alt det andre som hører til en jernbanebarons travle hverdag. 

Samtidig prøver sleipe, arge konkurrenter hensynsløst å dytte deg av sporet. 
Det er med andre ord bare å finne frem blyantspisseren og stappe albuen sin nedi, for togbransjen er tøff(-tøff). 

De første timene med de elegante damppufferne er herlige. 
Spillet er strømlinjeformet og svært brukervenlig. 
Byene viser tydelig hva de savner, og hva de produserer. 
Nyttig statistikk og gode oversiktslister er kun et knappetrykk unna. 
Det er rett og slett veldig enkelt og greit å komme i gang med «Railroads!», så enkelt at introduksjonsdelen nærmest er overflødig. 

Noen ressurser i spillet, som passasjerer og post, gir innledningsvis forholdsvis liten fortjeneste, men trenger ingen bearbeiding. 
Mer komplekse produkter krever lengre «produksjonskjeder». 

Malm kan fraktes til et stålverk, stålet fraktes videre til en bilfabrikk, før bilene til slutt ender i en by som har behov for dem. 
Som transportør, tjener du selvfølgelig penger på alle produksjonsleddende. 

Stort mer innviklet er rett og slett ikke «Railroads!». 
Det er da også både spillets sterke og svake side. 

De som liker dype strategispill av episke proposjoner, slik som «Railroad Tycoon 3», vil nok bli skuffet over de små, knotete kartene og forenklede produksjonskjedene i «Railroads!». 

Har du derimot liten erfaring med denne type spill, er «Railroads!» den perfekte inngangsbillett til en spennende genre. 
Det er nemlig slettes ikke noe dårlig spill. 
Finurlige små detaljer som patentauksjoner, et forenklet aksjemarket, muligheten til å kjøpe bedrifter og autentiske historiske begivenheter trekker spillgleden opp mange hakk. 

Allikevel lider spillet av å være litt for enkelt, ja nærmest litt simpelt. 
«Lett å lære, vanskelig å mestre» er en av tidens mest populære moteuttrykk. 
For «Railroads!» sin del passer nok dessverre «Lett å lære, lett å mestre» atskillig bedre. 

Men å si at du ikke kommer til å storkose deg med å bygge din egen jernbane i «Railroads!» ville være å lyve. 

Spesielt hvis du har en liten lokfører i magen. 
