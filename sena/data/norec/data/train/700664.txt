Sterk film om kampen for de svartes stemmerett
Alle husker at Martin Luther King jr. ble myrdet, få husker detaljene i kampen han kjempet. 

Regi: 
Ava DuVernay. 
Med: 
David Oyelowo, Carmen Ejogo, Tom Wilkinson, Giovanni Ribisi, Tim Roth, Cuba Gooding Jr., Oprah Winfrey med flere. 
England 2014. 
2 time 7 minutter. 
Aldersgrense: 11 år. 

Aldeles strålende er det da at den britiske regissøren Ava DuVernay forteller historien om de tre borgerrettighetsmarsjene som King jr. ledet vinteren 1965. 
Filmen handler altså ikke om mordet på den svarte baptistpresten tre år senere. 
Men vår visshet om hans død får ligge som en trist resonansbakgrunn for alt som skjer og blir sagt i "Selma". 

Selma er slett ingen kvinne, men en by i staten Alabama der King jr. 
– et par måneder etter at han fikk Nobels Fredspris i Oslo i oktober 1964 – organiserte ikkevoldelige marsjer for at svarte borgere skulle få stemme i USA på lik linje med hvite. 

På et vis har minnet om drapet på King jr. lagt seg i veien for de blodige og rystende hendelsene som skjedde i årene før. 
Desto mer sjokkerende er det å gjenoppdage hendelsene 50 år senere. 

Man formelig skammer seg over å se hvordan hvite maktmennesker gjorde det umulig for den svarte befolkningen å registrere seg som stemmeberettiget. 
Verst i så måte framtrer Alabama-guvernør George Wallace og den rasistiske sheriffen i Selma, Jim Clark. 
Sitater fra hva overvåkningstjenesten loggførte om King jr.s og hans medarbeideres planer og samtaler gjør det hele enda mer kvalmende. 

Filmen griper sterkt fordi skuespiller David Oyelowo levendegjør King jr. med en overbevisende kraft og lar ham framstå som den orator og kloke strateg han var. 
Birolleinnehaverne er utmerkede, fra Carmen Ejogo som Kings kone, Tim Roth som den bakstreverske Wallace og Tom Wilkinson som president Lyndon B. Johnson som til slutt gir etter for de svartes krav. 

"The Butler" (2013) fortalte godt om de svartes kamp. 
"Selma" gjør det enda bedre. 
