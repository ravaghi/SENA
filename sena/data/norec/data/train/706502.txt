Kostymedrama om seksuell og menneskeleg frigjering
FILM: 
Keira Knightley og Dominic West er gode i «Colette», men filmen blir likevel litt for tam og overtydeleg. 

Colette 

Sjanger: Drama. 
Med: 
Keira Knightley, Eleanor Tomlinson, Dominic West. 
Regi: Wash Westmoreland. 
USA, 2018. 
1 time, 51 minutt. 

«Colette» handlar om det som skulle bli ei av Frankrikes største forfattarar gjennom tidene, Sidonie-Gabrielle Colette (1873 – 1954). 
Men det skjedde mot dei fleste odds. 
Sånt blir det gjerne fantastiske livshistorier av. 
Og filmar. 

Keira Knightley spelar den unge, landsens jenta som lar seg forføra av den langt eldre levemannen Willy (Dominic West). 
Ho flyttar med han til Paris, der Willy lever av å gi ut bøker og artiklar som han har folk til å skriva for seg, som i ein skrivefabrikk. 

Willy tar med seg si unge, vakre kone ut i dei parisiske salongane, der det er ganske fri flyt både av alkohol, store ord, store personlegdomar og seksualmoral. 
Colette er i utgangspunktet ikkje så imponert, blant anna når ho innser at ektemannen på ingen måte er blitt monogam av å gifta seg. 

Men så begynner altså Colette å skriva - av Willys tvang og pengemangel - bøker om ei ung landens jentes barndom, oppvakning - og romanser. 
Bøkene om «Claudine» blir ein hit, paret blir berømt - men bøkene er publisert under hans namn. 

Men nå har også Colette fått smaken på det frie livet, og filmen handlar ikkje bare om å bli forfattar, men også om å vakna opp og mognast som menneske. 
Det handlar om ei kvinne som også blir tiltrekt av andre kvinner, om kjønnsidentitet og flytande grenser mellom mann og kvinne. 

Alt dette skjer ganske glatt og friksjonsfritt, trass i at det må ha vore eksplosivt materiale. 
Knightley og West briljerer begge i rollene sine, det heile er flott filma og fortalt, understreka av «Downton Abbey»-aktig symfonisk musikk som bidreg til at du aldri skal vera i tvil om når det er dramatisk og når det er harmoni. 
Det blir litt for overtydeleg for min smak, litt for glatt kostymedrama, litt for velmeinande. 

Med fare for å framstå som ein mann frå 1895 og sitera Willys dom over Colettes første romanmanuskript: 
Det blir liksom litt for lite framdrift, litt for mange adjektiv. 

Interessant nok var det forrige veke premiere på ein annan film som også handlar om ei kvinne som skriv bøkene mannen hennar får æra for - ein film som er hakket meir moderne, hakket meir subtil. 
Sjå «The Wife» og «Colette» og samanlikn sjølv. 
