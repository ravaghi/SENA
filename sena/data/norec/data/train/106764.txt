Helene Bøksle:«Elverhøy» 

(Universal) 

Kristiansand-jenta Helene Bøksle har laget en meget vakker debutplate. 

Med sin klokkeklare stemme tolker hun folkemusikkinspirerte sanger med stor innlevelse og musikalitet. 
Platen er flott og henvender seg i første rekke til et voksent publikum som setter pris på fremragende sang i grenselandet mellom pop og moderne folkemusikk til akkompagnement av blant annet strykere, trompet, harpe og trekkspill. 
«Elverhøy» er et album der Helene Bøksle synger både på bokmål og nynorsk. 
Hun har selv vært med og skrevet flere av sangene. 
Tekst og melodi er dels hentet fra folkemusikktradisjonen, dels nyskrevet. 
To av tekstene er hentet fra Arne Garborgs «Haugtussa». 
Helene Bøksles stemme kan minne litt om Herborg Kråkeviks, og musikkstilen litt om «Gåte» på sitt minst rockete. 

«Elverhøy» fortjener et bredt musikalsk publikum som liker musikk på morsmålet. 

LAST NED: 
«Natta vi har» og «Signe lita». 
