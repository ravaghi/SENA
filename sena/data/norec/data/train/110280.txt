Film:Flamme uten ild 

Nicholas Cage er tilbake som Johnny Blaze, motorsykkelstuntmannen som solgte sin sjel til djevelen og blir til et flammeslikket skjelett som innkasserer synderes sjeler for sjefen. 

Den frustrerte flammefreseren har nå flyktet til «et sted i Øst-Europa» i et forsøk på å unnslippe seg selv. 
Der sitter han og kjenner på sulten etter tilsølte sjeler. 

Så dukker det opp et mystisk barn han må beskytte, komplett med skyteglade kidnappere og mutte munker. 
Blaze fortsetter òg kampen mot sin indre knokkeldemon - som ironisk nok er den han trenger for å hjelpe gutten, som selve djevelen ser ut til å være etter. 

Det er dessverre mindre motorsykkelmoro enn sist, noe som trekker ned i en film om en motorsykkelekspert. 

Replikkene som er ment å være kule blafrer like flaut i vinden som Cages' pannehår, og den åndelige dimensjonen er like tynn. 

Flere selvmotsigelser svekker selv denne filmens logikk. 
Blant annet havner Blaze på sykehus etter å ha blitt truffet med små granatkastere, men er spretten som før etter et møte med en bunkerskanon. 

Det peneste som kan sies om 3D-effekten, er at du ikke legger merke til den. 
Dermed lykkes den bedre enn mange nyere forsøk, men den tilfører heller ingenting. 

Det som redder en svak 3-er for spøkelsesrytterens retur er at actionsekvensene fungerer helt OK. 

INGVILL DYBFEST DAHL 
