Gwen Stefani:«Love Angel Music Baby» 

(Interscope/Universal) 

Blant årets beste popalbum. 

Amerikanske Gwen Stefani har med «Love Angel Music Baby» skrudd sammen et av årets beste popalbum. 

Det betyr derimot ikke at Gwen Stefani flytter grenser, men No Doubt-sangeren er en fargerik, frisk og freidig artist som uansett sikter meget bredt når hun nå debuterer under eget navn. 

Stefani har selvfølgelig hyret inn produsenter som hippe Nellee Hooper, Dr. Dre, The Neptunes, Dallas Austin og Andre 3000 fra OutKast. 

Resultatet er variert, spenstig, dansbart, frekt og akkurat passe spissfindig. 
Albumet spriker i alle retninger med suverene høydepunkter som småerotiske «Harajuku Girls», snappy «Long Way To Go», spretne «What You Waiting For», røffe «Hollaback Girl» og frenetiske «Bubble Pop Electric». 

Gwen Stefani oppfinner ikke kruttet på nytt, men hun kan være ganske uimotståelig, enten hun sysler med rabiat digi-punk, gammelskole-hiphop eller funky og sprudlende glitter-pop som får det til å krible helt ut i hårrøttene. 

ESPEN A. HANSEN 
