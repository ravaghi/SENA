Star Wars:The Complete Saga 

Stjerneklar stjernekrig på Blu-ray! 

Star Wars: 
The Complete Saga er her i stjerneklar HD! 
Dette er ikke en anmeldelse av filmene i seg selv, men av hvordan de tar seg ut i denne Blu-ray-utgivelsen. 

Den byr på noe av det ypperste innen lyd- og billedkvalitet, samt et stort utvalg ekstrastoff som gjør meg fornøyd. 
Dette er virkelig den store godteposen jeg har lengtet etter. 

Det er bare en ting som mangler: 
Originalversjonene. 
Mer om det siden. 

En anbefalt investering 

Du får altså alle seks Star Wars-filmene i The Complete Saga. 

Samtidig utgis de to trilogiene hver for seg, i fall du kun ønsker The Original Trilogy eller The Prequel Trilogy. 

Men ønsker du full pakke med ekstrastoff, må du gå for The Complete Saga, og det er absolutt en anbefalt investering. 

Imponerende klarhet 

De eldste filmene er restaurert, slik at de både ser og høres bedre ut enn de noensinne har gjort. 

Bildene fremstår med imponerende klarhet, dybde og sortnivå, som om de ble filmet i fjor. 
Her kan du få øye på detaljer og nyanser som du kanskje gikk glipp av på kino. 

Lucasfilm har gjort en førsteklasses jobb med denne Blu-ray-overføringen! 

Ny lyd på ep. 
IV 

Også lyden på de eldste filmene har fått en gjennomgang. 

Lyden på Episode IV: 
Et nytt håp er bygget opp fra grunnen av, men høres ut til å være en tro gjenskapning av den originale miksen, bare med større detaljrikdom og dynamikk. 

6.1 DTS-HD Master Audio er det som gjelder, og spesielt prequel-trilogien har lyd som virkelig vil teste surround-anlegget ditt, om du har ett. 

Omfattende ekstrastoff 

Ekstrastoffet spenner over 3 Blu-ray-disker, og er ekstremt omfattende. 
Jeg har ikke hatt tid til å se igjennom alt, siden jeg fikk anmeldereksemplaret svært sent. 

På de to første bonusdiskene er innholdet delt inn i forskjellige grupper, etter planeter handlingen foregår på. 
Her kan du se mange intervjuer, bilder og filmklipp, blant annet en hel del slettede scener. 

Noen av dem er med rette kuttet vekk. 
Andre er faktisk gode, som den opprinnelige introduksjonen av Luke Skywalker. 

Du kan også se detaljerte modeller av romskip og roboter, samt concept art for alle filmene. 
Det er mye å bla seg igjennom, og du må trykke mange knapper for å navigere deg frem og tilbake. 

Stoffet er bra, men det er en del jobb å finne frem til det. 

Savner ny dokumentar 

Den tredje bonusdisken inneholder flere lange dokumentarer, blant annet om Star Wars-teknologien, Star Wars-fansen og tre gamle dokumentarer om de originale filmene. 

De sistnevnte er morsomme, men ble altså laget da filmene kom, og er gammeldagse i form og innhold. 
Jeg hadde gjerne sett en gedigen, dyptpløyende, nyprodusert Star Wars-dokumentar, a la Dangerous Days på Blu-ray-utgivelsen av Blade Runner: The Final Cut. 

Det nærmeste vi kommer, er A Conversation With The Masters. 
Dette er et halvtimes program om innspillingen av Imperiet slår tilbake, med nye intervjuer, blant annet med regissør Irvin Kershner, som døde tidligere i år. 
Mer av dette hadde smakt! 

Legger til og trekker fra 

Men så er det altså ett aspekt ved denne utgivelsen som irriterer noen. 
George Lucas fortsetter å forandre på de kjente og kjære filmene. 

Småfeil og mangler ble utbedret allerede i spesialversjonene i 1997 og i DVD-utgavene i 2004, men er nå ytterligere forbedret ved hjelp av moderne teknologi. 
Dette har jeg ingenting i mot. 

Problemet er at han også legger til og trekker fra ting. 
Ikke alle forandringene er like store, og det kan argumenteres for at noen av dem sågar gjør filmene bedre. 

Men noen få av dem oppleves som inngrep i filmhistorien. 
Han Solo skyter fremdeles ikke først i A New Hope, og Darth Vader roper fra nå av ”Nooooooo” når han kaster keiseren i døden i Return Of The Jedi. 

Les også: 
Han Solo-debatten 
- Fansen som aldri blir fornøyd. 

Han skyter først - i ekstrastoffet 

George Lucas har full rett til å gjøre dette. 
Men av respekt for filmhistorien, og fansen som har holdt sagaen levende i over 30 år, burde han samtidig gjort sitt ytterste for å bevare og tilgjengeliggjøre de originale filmene, slik de fremsto da de gikk på kino for første gang. 

Men du kan faktisk se Han Solo skyte først i ekstrastoffet, i en tidlig råklipp av Cantina-scenen, som også avslører at Han Solo faktisk hadde kvinnelig selskap da han ble oppsøkt av Obi-Wan og Luke. 

Slike gullkorn gjør Star Wars: 
The Complete Saga til en gullgruve 
