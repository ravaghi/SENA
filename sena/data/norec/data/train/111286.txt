N.E.R.D: «Nothing»
(Interscope / Universal) 

Overopphetet som alltid. 

En stund siden alt The Neptunes tok i ble til gull nå. 
Dette er band-aliaset N.E.R.D. s fjerde, og fortsatt vanner de ut en rekke gode tilløp i et hav av visvas. 

«Nothing» er faktisk den beste platen deres siden debuten fra 2002. 
Men du verden som man må grave etter gullkornene. 
Det er hip hop-funk de kan. 
Men de vil alt. 
Psykedelisk rock, jazz, falsettsoul - you name it. 
Det er mulig å se N.E.R.D. både som et kreativt lydlaboratorium og en dumpingplass for ideer de ikke får omsatt annetsteds. 
Platene deres sjangersurfer som et årgangs-«blaxploitation»-lydspor. 
Synd at de ikke klarer begrense seg, og at Pharrell Williams blottstiller seg som et kjøtthue annenhver gang han åpner munnen. 

BESTE LÅT: 
«Hot'N'Fun» 

MORTEN STÅLE NILSEN 
