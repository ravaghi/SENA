Test: BMW X3
En ny X3 er født, og vi har prøvekjørt. 

Forrige versjon av X3 så dagens lys i 2004, og nå nær syv år senere er den nye modellen på vei inn i en butikk nær deg. 
Bilen som nå fases ut ble oppgradert i flere steg, og fremstår fortsatt som en anstendig bil. 
Likevel har det skjedd mye, og X3 ser nå ut til å ha blitt voksen. 

Gjør seg godt 

Bilens DNA er umiskjennelig, og den gjør seg godt. 
I tillegg til at den har vokst, så har den samtidig fått litt mer av X5 i seg. 
Det er således fristende å si at X3 endelig er blitt voksen, og det kler den. 
Fronten er tilpasset det generelle nye designspråket til BMW, og baken er ikke til å ta feil av når man kjenner resten av familien. 
På mange måter kan det være at bilen er blitt mer spiselig for enda flere enn tidligere, og det er antagelig ikke tilfeldig at BMW har satt den eksakt midt i mellom X1 og X5 med tanke på vitale mål. 
Med økende mengde utstyr, og større krav til effektivitet, er vekten på biler alltid et dilemma. 
Tross dette har nye X3 slanket seg rundt 25 kg. 

3 x kraftverk 

I Norge får du det beinharde valget mellom tre forskjellige motoriseringer. 
Valget blir langt enklere når vi trekker vekk bensinversjonen xDrive 35i med 306 hk. 
Den får en prislapp på 541.000 bare i avgifter, og er dermed sortert vekk. 

Med xDrive 20d er situasjonen en helt annen. 
Her har du dieselkrefter fra en turboladet 2-liter, og du kan til og med velge blant to forskjellige utgaver. 
Begge byr på 380 
Nm dreiemoment, men antallet hestekrefter er henholdsvis 163 og 184. 

Både manuell og automatversjonene vil leveres med start/stopp system, og er godt med på å bidra til det reduserte forbruket. 

Klar forskjell 

Den største forskjellen er likevel å finne innvendig. 
Her er det nå et dashbord i myke materialer og myke linjer. 
Ingen ting ser ut til å være et kompromiss med tanke på for liten plass. 
Det hele henger godt sammen, samtidig som du ikke mangler det spøtt. 
Alle har god plass, og er man fire så sitter man veldig godt. 
Ergonomi har ikke vært et tema fra BMW på lenge, og du har full oversikt over det meste. 
Den nye 8,8-tommer store skjermen gir deg den informasjonen du trenger. 
Mye av denne kan du også få projisert opp på frontruten med det såkalte head-up displayet, og du velger selv hvilken informasjon som skal være synlig. 

Så mye har BMW X3 vokst: 

Akselavstand +15 mm til 2.810 mmSporvidde +92 mm til 1.616/1.632 mmLengde +83 mm til 4.648 mmBredde + 28 mm til 1.881 mm Høyde +12 mm til 1.661 mm 

6- eller 8 

Kjøper du bilen med automatkasse, noe så godt som alle kommer til å gjøre, så byr X3 på en ny 8-trinns automatkasse. 
Denne kjørte vi kun i kombinasjon med bensinmotoren, men det er ingen grunn til å tro at den ikke gjør jobben sammen med dieselmotoren også. 
Etter hvert som girene renner på er det så godt som sømløs utveksling. 
Dette er selvfølgelig en av hemmelighetene bak effektiviteten, og det lave forbruket. 

Er du derimot en tro tilhenger av manuelt gir, så kommer denne i en 6-trinns versjon, som også fungerer flott i kombinasjon med rekkefireren på 2 liter. 
Sistnevnte kasse har for øvrig girskiftindikator, og du blir fortalt når du bør gire dersom du ikke merker det selv. 

I pose og sekk 

- Over 90 prosent av kundene vil velge 163-hesteren, forteller salgsdirektør Øystein Sponheim i BMW Norge. 
Han legger til at det først er når hestevogna eller båten blir koblet bakpå at du vil merke den store forskjellen. 
Med under 30.000 kroner i forskjell er vi ikke like sikker. 

Disse 2-literene er også blitt snillere med tanke på utslippet, med en reduksjon av forbruket på hele 14 prosent. 
Mye av dette kan vi takke den lavere vekten for. 
Det gjør bilen til en av de virkelig snille i klassen, og forbruket er nå oppgitt til 0,56 l/mil. 
Det bør kunne betegnes som gevinst i både pose og sekk, og er et lavt forbruk på en såpass stor bil. 

Nytt på nytt 

Uanvhengig av hva du velger av ekstrautstyr, så får du et nyutviklet chassis, også det som sitter på som standard. 
Både frem- og bakvogn er ny. 
Velger du DDC systemet (Dynamic Damper Controll), så kan du velge ønsket oppsett selv, mellom Comfort, Sport og Sport+. 
Etter hvert som du går mot det mer sporty oppsettet, så hekter systemet bort mer og mer av de elektroniske hjelpemidlene. 
Dette påvirker samtidig både styring, motorrespons, og girkassen dersom du har automat. 
På amerikanske veier der vi har prøvekjørt bilen, er det ikke like lett å analysere stort. 
Men inntil det motsatte er bevist, så vet vi at det fungerer. 
Dette er for øvrig den første X-modellen som får mulighet for DDC. 

Alle på alle fire 

For å gjøre alle spekulasjoner til skamme, i X3 er xDrive kommet for å bli. 
Den er ikke planlagt med ren bakhjulsdrift. 
Den slags tanker er forbeholdt X1. 
Vi skal likevel ikke gå like langt som et par tyske magasiner og gi X3 tittelen "Årets Off-Roader". 
xDrive systemet har vært noe av det mest lekne systemet for firehjulstrekk på markedet, og vi tviler ikke på at nye X3 kommer til å videreføre dette. 
Det blir en oppgave for det kommende vinterføret å finne ut. 

Prisverdig 

I utgangspunktet er den nye X3 rimeligere enn den forrige, men BMW i Norge har valgt å legge en utstyrspakke verdt 30.000 kroner inn i prisen. 
Likevel har utgangspunktet steget med bare 10.000 kroner. 
Du får altså langt mer for pengene her enn ved forrige modell. 
At en bil som dette likevel starter på 532.000 kroner kan vi i hovedsak laste avgiftspotten for. 
Til tross for dette regner BMW med at kundene av nye X3 vil handle utstyr for ytterligere 50.000 kroner i gjennomsnitt. 

Hvor langt du vil strekke strikken må du finne ut av selv, men det er svært lite som ikke er å få. 
Du kan i grunnen bygge opp bilen din akkurat som du vil, men det kan være en tanke å se på den sammensatte Comfortpakken. 

Ekstrautstyret som nå er gjort om til standard: 

RegnsensorKlimaautomatikkMultifunksjons skinnrattRadio BMW ProfessionalTakrelling i matt aluminiumBagasjeromnett, inkl. bagasjeromskjulerAutomatisk avblendbart innvendig speilDeaktiverbar kollisjonspute på passasjersiden foranGjennomlastingssystem, inkludert 40/20/40 nedfellbare bakseterOppbevaringspakke inkl. koppeholdere, strømuttak, midtarmlene og festekroker 

Førsteinttrykket 

Etter å ha rattet X3 på amerikanske veier er det ikke enkelt å gi et fasitsvar på resultatet av de hvitkledde doktorenes arbeid. 
Likevel er X3 blitt enda mer premium, og den er blitt større. 
Den har fått lavere forbruk, og utslippet er dermed sunket med god margin. 
Den er blitt mer prisgunstig, og har fått mer utstyr. 
At den i tillegg har fått bedre komfort, og er blitt stillere burde sette en pen siste spiker i kista for diskusjonen. 
Nye BMW 
X3 er absolutt å foretrekke fremfor sin forgjenger, og styrker dermed sin posisjon i kampen mot konkurrentene. 
Nå også med en heftig god automat. 
