TEST:Bose QuietComfort 25 

Et perfekt headsett for deg som reiser mye, men hvorfor har Bose slurvet med kvaliteten? 

Glimrende støydemping har gjort Boses QuietComfort-serie til en udiskutabel favoritt blant forretningsreisende. 
Den gode nyheten er at også nye QC25 gjør en veldig god jobb på dette punktet. 
Men dessverre ser det ut til at Bose har tatt noen snarveier underveis. 

Aktiv støydemping: 
Hva er det egentlig? 

Har du først vent deg til å bruke støydempende hodetelefoner er det svært vanskelig å klare seg uten, og grunnen er enkel: 

Med en gang du slår dem på forsvinner nemlig bakgrunnsstøyen fra omgivelsene. 
Det gjør at du kan nyte musikken i fred og ro, uten å måtte sette volumet på maksimalt nivå for å overdøve bråket. 

QC25: 
Sminket for å nå massene 

Aktiv støydemping er ikke noe nytt, og fås idag både på hodetelefoner og ørepropper i varierende prisklasser. 

Vår erfaring er likevel at du får det du betaler for, og når det gjelder selve støydempingen har Bose vært klasseledende siden vi testet QuietComfort 3 i 2006, og ikke minst storselgeren QuietComfort 15 som ble lansert allerede i 2009. 

Det er altså ingen liten arv nye QC25 har å forvalte, og det første du legger merke til når du åpner esken er at designet har fått en overhaling. 

Vårt testeksemplar var i hvitt, og har i tillegg en blå ledning med fjernkontroll. 
Selv om du også får den i sort versjon, er det opplagt at Bose her har tatt et skritt bort fra det «business-pregede» imaget de tidligere har hatt. 

Vi liker også at den medfølgende bærevesken er mindre enn på forgjengeren, som om ikke det er nok kan du nå også folde øreklokkene mer sammen enn før. 
Alt dette gjør at hodetelefonene tar mindre plass under transportetapper der de ikke er i bruk. 

Vi har full forståelse for at det er fristende å tiltrekke seg nye kundegrupper, men i denne prisklassen forventer vi også at den opplevde materialkvaliteten er på topp, og her synes vi dessverre at det svikter litt. 

Dette liker vi 

QC25 har i likhet med forgjengeren QuietComfort 15 store øreklokker som dekker hele øret. 
Siden putene er svært myke, er de også behagelige å ha på i mange timer om gangen. 

I likhet med forgjengeren trenger du et standard AAA-batteri for at den aktive støydempingen skal fungere, og batteritiden er god. 
Bose påstår at de skal holde koken i opp mot 35 timer ved aktiv bruk, og vi har da heller ikke byttet batteri i løpet av vår testperiode. 
Vi liker også at batteriindikatoren begynner å blinke når batteriet nærmer seg slutten, det er en nyttig påminnelse om at du har cirka 5 timer igjen. 

Den store forskjellen er imidlertid at QC25 også vil kunne brukes til å spille musikk selv om batteriet går tomt. 
Da får du riktignok ikke brukt den aktive støydempingen, men når du sitter på en 10-timers flytur og er tom for strøm er det uansett verdt å ta med seg. 

Se bilder av QC25 her: 

Full pott på støydemping! 

Enten du sitter i kontorlandskap, eller reiser på T-banen, toget eller i flykabinen, er det nemlig en befrielse å ta på seg QC25 og slå på støydempingen. 

I likhet med forgjengeren opplever man nesten et lite vakumsug når støydempingen slår seg på, men det er en liten pris å betale når effekten er så massiv. 
Det er spesielt på lave frekvenser at Bose sier de har forbedret seg, og her må vi bare gi dem rett. 

Vi noterer også i margen at den aktive støydempingen til Bose fortsatt har svært lav egenstøy, og det er et punkt hvor konkurrentene henger bak. 

Vår dom på dette punktet er ganske enkel: 
Nye Bose QC25 har rett og slett den beste aktive støydempingen vi har opplevd, og hvis du er blant dem som har mange flyreiser via jobben er det ganske enkelt bare å bestille med en gang. 
Du kommer ikke til å angre. 

Hva med lydkvaliteten? 

Vi merker også at Bose har jobbet med lydkvaliteten, men noen full pott her får de ikke. 

Lydbildet er riktignok merkbart bedre enn på forgjengeren QC15, og dette gjelder spesielt detaljnivået i lydbildet. 

Men det skulle da også bare mangle. 
Den generelle lydkvaliteten på hodetelefoner har tross alt utviklet seg siden 2009, og når prisen på QC25 ligger rundt 2.500 kroner konkurrerer den mot svært mange gode alternativer. 

Lydmessig synes vi ganske enkelt at QC25 gjør en helt grei jobb, men de skiller seg heller ikke noe spesielt ut: 
De er for eksempel ganske nøytrale, men ikke så nøytrale som Sennheiser Momentum, dynamikken er helt grei, men ikke så fin som på Philips Fidelio L2, og selv om du kan spille høyere enn før, så er de ikke like engasjerende som Klipsch Status. 

Er det ren lyd for pengene du er ute etter finner du altså bedre alternativer for pengene, det er på aktiv støydemping at Bose QuietComfort er uslåelig. 

Dette liker vi ikke 

Vi liker det nye designet, og at du kan velge mellom en hvit og en sort versjon er et pluss, kontra den mer konservative forgjengeren. 
Fjernkontrollen på ledningen virker imidlertid best for deg med en Apple-enhet. 
På vår Galaxy Note 3 mobil kunne vi for eksempel bare pause musikken og besvare samtaler, mens vi på vår iPhone 5 i tillegg kunne skifte spor og justere volum. 
Det skal sies at Bose ikke er alene om en slik forskjellsbehandling, men det er ikke noe mindre irriterende for Android-brukere av den grunn. 

Det vi derimot ikke er så begeistret for, er at materialene som er brukt ikke er like solide som før. 

På QC15 er for eksempel den sorte hodebøylen i et slags mykt skai-stoff: 
Det er kanskje ikke så lekkert, men den glatte overflaten tiltrekker seg heller ikke fingermerker eller møkk. 

Men slik er det ikke lenger. 

På QC25 er det nemlig brukt et nuppete fiberstoff som tiltrekker seg langt mer møkk enn vi ønsker, og det tok heller ikke mange dager før vår hvite testmodell var mer flekkete enn hvit. 
Vittige tunger vil sikkert hevde at det sier mer om journalisten, og de har sikkert et poeng. 
Vi nevner det likevel, da våre gamle QC3 og QC15-modeller fortsatt ser nesten nye ut, selv etter langvarig bruk. 

Her kan du selvsagt slippe lettere unna ved å velge den sorte varianten, men det at flekkene ikke synes vil jo ikke si at de ikke er der. 

Den største svakheten er imidlertid at det også ser ut til å ha blitt spart på kvaliteten på selve øreklokkene. 
Både QC15 og QC25 har nemlig lokk i plast, men vår erfaring etter tre ukers aktiv bruk er at plasten på QC25 tåler langt mindre enn på forgjengeren. 

For der forgjengerne QC3 og QC15 har blitt slengt i PC-veska sammen med laptopen i flere år uten problemer, tok det dessverre kun noen få dager før vi kunne se slitasjemerker etter laptopen på QC25. 
Det er ikke spesielt tillitsvekkende. 

Konklusjon 

Av og til hadde det vært greit å gi delkarakterer, og det er Bose QuietComfort 25 et godt eksempel på. 

Målt mot prisen på rundt 2.500 kroner synes vi for eksempel at lydkvaliteten er god, uten at den egentlig imponerer. 
Vi ble også skuffet over finish og materialkvalitet, og er så langt ikke på mer enn en litt slapp firer på terningen. 

Men når det gjelder den aktive støydempingen er det bare å applaudere, for her er Bose QC25 rett og slett en soleklar sekser. 
Er du blant dem som flyr mye i jobben hadde vi altså ikke vært i tvil, bare husk at du tar med den medfølgende bærevesken på reisen, så den ikke ripes opp... 

Totalt ender vi derfor på en litt svak femmer. 

Bose QuietComfort 25 for Apple Devices 
