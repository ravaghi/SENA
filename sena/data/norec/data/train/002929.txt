Langt fra det beste
Gabrielles 90-tallsmimring når ikke helt opp. 
Les anmeldelsen og hør låten eksklusivt her. 

"De Beste" er en slags hyllest til oppveksten på 90-tallet, komplett med oppramsing av fenomener fra mote- og musikkbransjen på den tiden. 
Det er selvfølgelig artig for de av oss som er født på slutten av 80-tallet å høre referanser til Buffalo-sko, Bosselini-klær, Alcatel og Discman, men det er ikke nok i seg selv. 

Det er en relativt tilbakelent Gabrielle vi har med å gjøre. 
Musikksporet er i aller høyeste grad synthbasert, og trommeseksjonen har blitt velsignet med klang i bøtter og spann. 
Men det er en gedigen musikkteknologisk elefant i rommet. 
Gabrielle har en uttrykksfull og elastisk stemme som det er fullstendig unødvendig å forkle med tant og fjas. 
Gjennom hele "De Beste" er det lagt på en slags autotune-effekt som tar altfor mye oppmerksomhet. 
Det er ikke spesielt originalt, det forflater hele låta, og det er, som sagt, fullstendig unødvendig. 
Dette trikset kan man med fordel spare til de dårlige vokalistene. 

Teksten føles litt for ofte som en gjennomgang av popkulturen på sent 90-tall. 
Det kommer noen fine drypp av større refleksjoner om tiden som går og forandring og alt det der: 
"Vi tenkte at lykken var større enn ting på en skjerm/Gaten var livet, skauen var hjem". 
Det ligger en fin, melankolsk tone i bakgrunnen her, men det hele føles litt uforløst og ikke helt optimalt gjennomført. 

Dette er ikke direkte dårlig, men direkte skuffende. 
Spesielt når man vet at Gabrielle er en av Norges råeste live-artister, og de to forrige singlene, energibomben "Mellom Skyene" og den grandiose "Mer" var såpass mye bedre. 
Når man har såpass mange musikalske ess i ermet, er det dumt å ikke spille dem. 

Bonus: 
Hør Gabrielles nydelige versjon av "Mer" fra Christine Live i sommer: 
