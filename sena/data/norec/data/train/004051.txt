Beasts Of The Southern Wild
- Jeg har knapt sett maken til prestasjon av et barn på film! 

Benh Zeitlin gjør en himmelropende debut som regissør med Beasts Of The Southern Wild, en fabellignende historie som gir meg en ekstrem følelse av tilstedeværelse. 

Filmen formidler lukter, lyder, farger og stemninger på en overbevisende måte. 

Og den blender meg med en helt fantastisk rolletolkning av fem år gamle Quvenzhané Wallis, som også debuterer. 
Jeg har knapt sett maken til prestasjon av et barn på film. 

Beasts Of The Southern Wild er magisk, fortryllende og bevegende! 
Ikke verst av nybegynnere… 

Verden skal gå under 

Historien finner sted på ei lita øy på kysten av Louisiana, der den lille jenta Hushpuppy (Quvenzhané Wallis) bor i ei rønne. 
Faren Wink (Dwight Henry) bor i rønna ved siden av. 

Når faren viser tydelige tegn på sykdom, samtidig som den store stormen og farlige urokser er på vei, tror Hushpuppy at hun er årsaken til at verden skal gå under. 

Og hun må selv finne motet til å møte utfordringene som venter. 

Med et barns innlevelse 

Mye av årsaken til at filmen fungerer så godt, er at Benh Zeitlin og medforfatter Lucy Alibar forteller historien på den lille jentas premisser. 

Vi ser hele tiden handlingen utfolde seg fra hennes synsvinkel, med et barns fantasifulle innlevelse. 
Hushpuppy aner virkeligheten som en blanding av fakta og fiksjon, og tolker situasjonene ut i fra sine evner. 

Filmen setter seg inn i hennes opplevelse av begivenhetene, og tolker et utsatt barnesinn på strålende vis. 

Filmens hjerte og sjel 

Quvenzhané Wallis er et fantastisk funn som Hushpuppy. 
Hun har en nerve og tilstedeværelse foran kamera som et barn egentlig ikke skal kunne ha. 
Hun levendegjør Hushpuppy som et frodig barn på leting etter mot, styrke, kjærlighet og tilgivelse. 
Wallis er filmens hjerte og sjel og er et ekstremt talent. 

Hun hjelpes frem av et frodig persongalleri av utkantmennesker, først og fremst Dwight Henry i rollen som faren. 
Han kan i utgangspunktet fremstå som en brutal og dårlig far, men i løpet av filmen tegnes et mer nyansert bilde av ham. 

Han er et produkt av de tøffe omgivelsene, han vet hva livet krever, og forsøker å gjøre jenta klar til å møte utfordringene på sin måte. 

Et drømmende uttrykk 

Jeg så Beasts Of The Southern Wild på Cannes-festivalen i mai, og har rett og slett ikke greid å glemme den. 
Ved andre gangs påsyn forstår jeg hvorfor. 

Dette er en fantastisk film med tidløse kvaliteter, et drømmende uttrykk, en sterk historie om tilhørighet og en utrolig innsats av filmens lille hovedrolleinnehaver. 

Jeg bruker store ord, men jeg kan love deg at Beasts Of The Southern Wild er verdt alle sammen! 
