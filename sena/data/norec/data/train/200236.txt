Canon Pixma MP500
Canon imponerer stort på funksjoner, hastighet og kvalitet, og Pixma MP500 stikker av med best i test-stemplet, knepent foran HP Photosmart 3210. 

Skriveren er relativt stor, men har en framoverlent og smakfull design. 

LES OGSÅ: 

Den er nest dyrest, men har også mange spennende funksjoner, hør bare her: 

Skanner, kopimaskin og skriver Automatisk tosidig utskrift Kan skanne flere fotos samtidig, og skille dem i fotoprogrammet Kan skrive direkte på CD/DVD-plater 2,5" skjerm for bildevisning Minnekortleser for alle aktuelle korttyper Direkteutskrift fra kamera Infrarød port Bluetooth-støtte ved hjelp av adapter (ekstrautstyr) 

Se flere tekniske data 

Skanneren har et stort, leddet lokk, men klarer ikke å avskanne detaljer som ligger over skanneflaten med like godt resultat som HP Photosmart 3210. 
Det blir raskt noe ufokusert. 

Brukervennlighet 

Skriveren har mange funksjoner, men er likevel ganske enkel å betjene, blant annet takket være norske menyer og godt merkede knapper. 
Vi misliker plasseringen av minnekortleseren, den er tilbaketrukket på høyre side, og vanskelig tilgjengelig. 
Av en eller annen grunn blir minnekortene skrivebeskyttet, og skal du for eksempel slette bildene via filbehandleren på PCen, må du aktivere dette via skriverpanelet. 
Og det er ingen lett prosess, hele 12 klikk måtte vi gjennom før dette var gjort. 
Og den måtte for ordens skyld deaktiveres igjen dersom vi ønsket å skrive ut bilder direkte fra minnekortet. 
Irriterende. 

Bortsett fra dette er innsigelsene få. 
Installasjonen var enkel (men noe plasskrevende), programpakken fyldig og brukervennlig. 
Her er mye nyttig! 
Skannedialogen inneholder mange opsjoner, så her kan man virkelig få boltret seg med forskjellige innstillinger. 

Kvalitet og hastighet 

Kvaliteten på skanneren er testens beste. 
Ingen andre fikk med seg så mange detaljer i de lyseste partiene. 
Utskriftskvaliteten er helt i toppen på alle typer oppgaver, og spesielt fotokvaliteten imponerte oss stort. 
Ved kopiering hendte det at gråtoner fikk noe fargestikk, men ikke mer enn at det kun ble oppdaget når originalen lå ved siden av. 
Generelt var det meget vanskelig å skille kopiene fra originalen. 

Også hastighetsmessig innfridde MP500, og hastigheten på fotokopiering/utskrift var det kun HP-skriveren som kunne matche. 
Innskanning var det ingen som var raskere på enn Canon denne gangen. 

Konklusjon 

Denne skriveren er vårt førstevalg i de aller fleste situasjoner, kanskje med unntak av minnekortleseren. 
Kvaliteten er topp og hastigheten er også helt i toppen på det meste. 
Nyttige ekstrafunksjoner som CD-print og automatisk tosidig utskrift blir tungen på vektskålen - Canon Pixma MP500 er best i test høsten 2005. 

Tilbake til testforsiden 
