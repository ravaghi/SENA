Gåte er nok en gang på vei mot gammel storhet
Storslått, majestetisk og solid. 
Men kanskje litt sterilt. 

Trondheimsbandet Gåte er tilbake. 
12 år etter at de ble oppløst, leverte de på mange måter en overbevisende konsert for en utsolgt sal i Røkeriet på USF torsdag kveld. 
Men den nesten to timer lange forestillingen bar også preg av at alt ennå ikke satt hundre prosent når det gjaldt kommunikasjonen mellom band og publikum. 

Første gang jeg opplevde Gåte, var på Kvarteret i 2001. 
Et fullstendig ukjent trondheimsband som spilte på et helhusarrangement (all inclusive uten noen store navn på plakaten). 
Ikke all verdens publikum, men desto større begeistring hos dem som hadde tatt turen innom Teglverket denne kvelden. 
For dette var virkelig nytt og spennende. 
En kombinasjon av rølpete rock og norsk folkemusikk. 

Ikke minst imponerte vokalisten Gunnhild Sundli. 
En hulderaktig figur på bare 16 år med en imponerende stemmeprakt. 
Litt over en måned senere var bandet tilbake. 
Denne gang på Garage. 
Og ryktet om konserten noen uker før hadde begynt å spre seg. 
Men akk o ve. 
Det ble en nedtur av de sjeldne. 
Alt som hadde fungert på Kvarteret gikk nedenom og hjem på Garage. 
Likevel var det ikke vanskelig å høre at gruppen hadde et særegent uttrykk som skilte dem fra de fleste andre norske rockeband. 
Her var det bare tidsspørsmål før det store gjennombruddet. 

Året etter kom debutalbumet. 
Det ble Spellemannspris og 40.000 solgte plater av det første og like mange av plate nummer to. 
Festivaler og utenlandsturneer fulgte. 

I 2005 ble Gåte brått oppløst. 
Spesielt Gunnhild var gått lei. 
De neste årene ble det i stedet teater, musikaler og sogespel på henne. 
I tillegg til en soloplate i 2013 med begrenset kommersiell suksess og NRK-programmet Stjernekamp i 2016. 
Bortsett fra en håndfull konserter i 2010 var Gåte tilsynelatende lagt på hyllen for godt. 

I høst kom så Gåte sammen igjen og ga ut fire nye låter på en ep. 
Riktignok bare med søskenparet Gunnhild og Sveinung Sundli denne gang. 
Men da bandet skulle ut på turné, ble også den gamle gitaristen Magnus Børmark hanket inn. 
La oss med en gang slå fast at uten hans utradisjonelle gitararbeid ville det vært en ganske annerledes konsert. 
Ei heller ville det vært Gåte som vi kjente dem i gamle dager. 

Konserten på Røkeriet var den første i en liten miniturné. 
Riktignok hadde bandet nylig hatt et par generalprøver på Svalbard og i Stjørdal, men forestillingen i Bergen var den skikkelige premieren. 
Lørdag spiller Gåte i Trondheim og i Oslo i neste uke. 
Konserten i hjembyen ble for øvrig utsolgt på ett minutt. 

Det ble ganske snart klart at dette ikke var et raskt sammenrasket prosjekt for å håve inn på gammel storhet. 
Her var det virkelig jobbet og øvet på forhånd. 
Ei heller var det spart på sceneoppsett, lyd og lys. 
Det låt nemlig perfekt. 
Kanskje litt for perfekt. 

Den første delen av konserten startet med en håndfull låter som gikk slag i slag uten pause imellom. 
Storslått, pretensiøst og aldri så lite gotisk. 
Dessverre også en tanke kjedelig. 
Ikke alt låtmaterialet til Gåte er like spennende, og selv om bandet aldri så mye broderte og varierte, manglet litt av den umiddelbare appellen. 
Så var da også publikum noe tilbakeholdne. 

Men Gunnhild Sundli synger bedre enn noensinne. 
En perfekt stemme som fungerer like godt enten hun kveder på folkemusikkvis eller synger mer tradisjonelt. 
Og med en helt annen autoritet på scenen sammenlignet med storhetstiden. 
Broder Sveinung delte seg mellom fele og tangenter, mens gitarist Magnus i perioder løp omkring på scenen som en Duracell-kanin. 
Ofte like mye malende lydkulisser som tradisjonell elgitar. 
De to nye i bandet på bass og trommer var det heller ikke noe å utsette på. 

Litt mer liv i publikum ble det etter hvert. 
Gunnhild klarte til og med å få salen til å synge med på Knut Buens «Kjærleik». 
Kombinasjonen av mer kjente låter og et band som hadde løsnet litt på snippen sørget for at det også ble litt mer liv blant publikum. 

Til sommeren står en festivalturné på timeplanen. 
Til den tid er nok skjønnhetsplettene for lengst ryddet av veien, og Gåte er tilbake på toppen der de hører hjemme. 
