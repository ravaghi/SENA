En rendyrket perle
(Quinceanera)Regi: 
Richard Glatzer, Wash Westmoreland. 
USA, drama - 11 år, egnet ungdom/voksne.MED: Emily Rios, Jesse Garcia, Chalo Gonzalez, J.R. Cruz, Araceli Guzman-Rico, David W. Ross, Jason L. Wood. 

I det hel-meksikanske området Echo Park i Los Angeles bor 14 år gamle Magdalena. 
Snart skal hun feire sin «quienceanera» - 15-årsdag. 
Som i den meksikanske kulturen er noe langt mer enn bare en fødselsdag. 
Det er en overgangsrite, da jentene går fra å være barn til kvinne. 
Kulturelt, religiøst og sosialt er det kanskje den viktigste dagen i en jentes liv. 
I det strengt katolske, strengt patriarkalske og konservative miljøet er det også en selvfølge at hun skal være seksuelt urørt. 

Det er ikke Magdalena; ikke helt urørt. 
Hun er gravid. 
Hun blir avvist av faren og flytter inn hos den gamle grandonkelen. 
Der forøvrig den allerede utstøtte, homofile fetter befinner seg. 

DOM: 
Dette er en rendyrket perle av en film! 
Følelsesfull, fordomsfri, varmt menneskeomfavnende, sensuell og klok. 
Dessuten observerer den mennesker og familier og samfunn så skjønnsomt og stødig at den aldri trenger hverken å være bombastisk eller overdrivende. 

Det er dessverre ikke opplagt at mange mennesker vil få med seg en amerikansk uavhengig film om en gravid meksikansk «konfirmant» i Los Angeles. 
Uten en eneste stjerne hverken foran eller bak kamera. 

Derfor bare denne oppfordringen, så tydelig og klart det går an: 
Få med deg denne! 
Du er garantert å forlate den alt annet enn urørt. 
