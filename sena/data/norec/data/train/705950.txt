Morsomt for de voksne
Et godt spørrespill varer i mange år. 
Her kommer ny versjon av en flott klassiker. 

Bezzerwizzer - ny utgave 

2 - 4 spillere eller lag, fra 14–15 år 

30–60 minutter 

Puritanerne blant oss vil at spørrespill skal være spørsmål og svar - og minst mulig dill. 
De fjerner alt annet fra spillet, alle muligheter til å bytte kategorier, stjele poeng fra motstanderen eller hva spillmakerne måtte finne på av nye (og gamle) triks. 

Bezzerwizzer, som har levert gode spørrespill i 10 år, vet at alt handler om gode, presise spørsmål og klare svar. 
De prøver seg gjerne med små metodenyheter - denne gang kan vi som før velge hvilke spørsmål vi tror vi kommer til å klare, vi kan bytte egne og andres oppgaver. 
Nytt er at vi kan velge å skrive ned svaret uten å snakke sammen. 
Hvis alle på laget svarer rett, er det bonuspoeng å hente. 

Enkelt og funksjonelt. 
Men igjen er det kvaliteten på spørsmålene som gjør at Bezzerwizzer er en sikker vinner for quizfolket. 
Og som vanlig har de mange kategorier, 20 i tallet, fra vanlige kategorier innen sport, kultur, historie, geografi, natur og samfunn, til språk, tradisjon og tro, tv og serier, kjendiser og næringsliv. 

Pluss: 
Gode og varierte spørsmål, bra materialer. 

Minus: Kan være litt vanskelig. 

Passer for: 
De som liker å svare. 
