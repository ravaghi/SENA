PRØVEKJØRT:Fiat Freemont 

Når amerikansk og italiensk møtes, kan resultatet bli meget interessant. 

TORINO: 
Og, nei - vi snakker ikke om Gudfaren eller om Sopranos, (Eller, langt viktigere, Amerigo Vespucci, for den saks skyld), men om noe så prosaisk som en familifrakter, en stor og romslig flerbruksbil. 
Bilen heter Fiat Freemont og er basert på amerikanske Dodge Journey. 
Fiat trengte en ny modell i familiebilsegmentet da både den store flerbruksbilen Ulysse, den underlig utseende Multipla (fleksibilen med 3x2 seter), og den høyreiste stasjonsvognen Croma nylig forsvant fra markedet. 

Stilmix 

Fiat Freemont er den første modellen som resulterer av samarbeidet mellom Fiat og Chrysler - for kort tid siden økte Fiat sitt eierskap i den amerikanske produsenten til 52 prosent. 
Designmessig har Fiat beholdt Journey-stilen bortimot intakt, og glade er vi for det. 
Den skiller seg ut i forhold til andre store flerbruksbiler som Ford Galaxy, VW Sharan og Renault Grand Espace og er ganske "tøff i trynet". 
Sett bakfra blir det mer konvensjonelt. 
Helheten blir en slags mix mellom flerbruksbil, SUV og stor stasjonsvogn. 
Det er altså en utpreget crossover vi har med å gjøre. 
Bilen er stor - temmelig diger faktisk, etter europeiske forhold, med sine 489 centimeter i lengden og 188 centimeter i bredden. 

Syv seter standard 

Sett de store dimensjonene hadde man nesten forventet bedre plass innvendig, men fasongen på bilen - særlig det lange panseret - favoriserer ikke maksimal plassutnyttelse. 
Når det er sagt er det langt fra trangt i Freemont og akselavstanden på 289 centimeter gjør at man har kunnet utnytte ganske godt den innvendige plassen som til syvende og sist er tilgjengelig. 
Bilen leveres med syv seter som standard, og bakre seterad er skikkelige seter, selv om de må forbeholdes relativt småvokste personer på lengre turer. 
De kan foldes ned separat. 
Hver seterad er hevet i forhold til raden foran som i en kino for bedre utsyn for passasjerene. 
Tilgangen er lettet ved at bakdørene kan åpnes i 90 graders vinkel, en kompromissløsning i forhold til skyvedørene Sharan (samt Mazda 5 og Ford Grand C-Max, i segmentet under), kan skilte med. 

Interiørkonfigurasjoner og -løsninger: 

Høyverdig 

For øvrig opplevde vi interiøret som høyverdig i forhold til det vi konstaterte da vi testet Dodge Journey. 
Materialene er forbedret og dashbord og dører er polstret. 
Et bra kvalitetsinntrykk altså, med unntak av hendlene som betjener opp- og nedfolding av setene som virket noe spinkle. 
Når det gjelder setene kan vi også si oss fornøyde. 
De ga god støtte og vi fant dem meget komfortable i tillegg, verken for myke eller for faste i stoppen. 
Innstillingsmulighetene for ratt og sete gjør at de fleste burde klare å finne en god sitteposisjon. 

Godt utstyrt 

Fiat Freemont tilbys i to utstyrsversjoner, Freemont og Freemont Urban. 
Bilen er velutstyrt i utgangspunktet og det sistnevnte nivå tilfører er i hovedsak skinnseter og navigasjonssystem med større berøringsskjerm enn innstegsmodellen. 
Noen basisversjon ribbet for utstyr tilbys ikke. 

140 eller 170 hester 

Fiat Freemont kan leveres med en toliters dieselmotor i to utgaver: 
Den ene yter 140 hestekrefter og den andre 170. 
Dreiemomentet er imidlertid det samme - 350 newtonmeter, men momentkurven avtar naturlig nok tidligere og raskere i den svakere motoren. 
Den sterkeste motoren har selvsagt noe mer punch og gjør unna 0-100 km/t på 11 sekunder mot 12,3 sekunder for 140-hesteren. 
Under norske kjøreforhold har det i praksis omtrent ingenting å si, og vi vil ikke anbefale noen å legge ut de (ganske mange) tusenlappene det vil koste å oppgradere til 170 hester. 
Selv ikke i lovlige hastigheter på den italienske autostradaen kunne vi finne noe avgjørende argument til fordel for 170-hesteren. 

Motoren er for øvrig Fiats egen 2.0 Multijet-motor som erstatter den antikke 2.0 CRD-motoren i Dodge Journey - basert på Volkswagens gamle pumpe-dysemotor. 
Den er kultivert og relativt stillegående og byr på en fyldig momentkurve som gjør at den føles trekkvillig og fleksibel - til tross for at den har mye å dra på. 

Tung på veien 

Freemont er nemlig langt fra noen lettvekter - med sine 1,9 tonn er det en veritabel mastodont vi har med å gjøre. 
Det merkes at bilen er tung, og noen kvikkas i svingene har vi ikke med å gjøre. 
Allikevel må vi si oss fornøyde med måten Fiat har lykkes i å stramme opp understellet på. 
Den såkalt typisk amerikanske "baljefølelsen" uteblir og krengingen i kurvene holdes på et akseptabelt nivå. 
Fiat-ingeniørene forklarer at de har jobbet med flere komponenter i hjulopphenget for at bilen skal være bedre tilpasset europeiske veiforhold. 

På rette strekninger, i vide kurver og på motorveien oppfører den tunge bilen med den lange akselavstanden forbilledlig stabilt, også i en god del høyere hastigheter enn det som er tillatt her hjemme. 

God komfort 

Samtidig er komfortnivået meget bra ombord i bilen. 
Vi har allerede nevnt at man sitter godt, og i tillegg er kjørekomforten god. 
Avdemping er effektiv og ujevnhetene filtreres godt av fjæringen selv om den er stivet opp. 
For øvrig var testbilen utstyrt med dekk med 65-profil på 17-tommers lettmetallfelger og det bidrar til det behagelige komfortnivået. 
Det gjør også støydempingen, som er effektiv og som Fiat hevder er forbedret i forhold til Journey - i det minste før Dodge-versjonen også nylig ble oppdatert på en del områder. 

Fiat i medvind 

Alt i alt likte vi denne bilen godt; ikke overraskende i og med at allerede Dodge Journey før sin facelift ble bedømt svært positivt av vår tester - og denne bilen er en forbedring av den igjen. 
Dette er nytt territorium for Fiat, som her i landet først og fremst forbindes med småbiler. 
Merket kan med dette starte en prosess med endring av image og fortsette forbedringen av sitt rykte i Norge, noe som vil ta tid, men som vi også mener Fiat fortjener. 

Fiat Freemont har norgeslansering i oktober. 
Den vil da tilbys som varebil fra cirka 300.000 kroner, og som velutstyrt personbil fra omtrent 450.000. 
Bilen vil fra nyåret tilbys også med firehjulsdrift og automat. 

Video: 
