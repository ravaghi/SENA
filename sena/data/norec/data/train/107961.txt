Pensjonert rallystjerne
Skotten Colin McRae er ute av virkelighetens WRC. 
I år er også hans spillserie klar for pensjonisttilværelse. 

«Colin McRae»-serien har lenge hatt sin trofaste tilhengerskare. 
Det har vært mer realistisk enn konkurrentene, vei- og bilfølelsen har vært glimrende og man har hatt masser av muligheter til å mekke og finjustere for å tyne ekstra fart ut av rallybilen. 

2004 er året serien går fra å knive om tetplassen til å kave i grøfta med punktert dekk, ødelagt girkasse og bremsesvikt. 

Nylig demonstrerte «Richard Burns Rally» hva realisme i rallyspill egentlig er for noe. 
«WRC 4», som kommer om noen små uker, skrur opp realismen et hakk samtidig som det leverer actionpreget fart og spenning. 
Og «Rallisport Challenge 2» er fremdeles det desidert peneste rallyspillet på markedet. 

«Colin McRae Rally 2005» er langt ifra det mest realistiske rallyspillet på markedet. 
Det er milevis fra å være det peneste. 
Og det er et helt hav fra å være det mest fartsfylte og spennende. 

Det har mistet sin «raison d'être», sitt eksistensgrunnlag. 
Og da hjelper det ikke at det isolert sett er et greit rallyspill med tidvise glimt av velbehag. 

Mitt ultimate rallyspill har fysikken fra «Richard Burns Rally», bil-, vei- og fartsfølelsen fra «WRC 4» og grafikken fra «Rallisport Challenge 2». 

Jeg kan ikke komme på en eneste ting jeg vil ta med meg fra «Colin McRae Rally 2005». 

PS! 
«Colin McRae Rally 2005» er også ute på PC, hvor mangelen på konkurransen fra «WRC 4» (kun på PS2) og «Rallisport Challenge 2» (kun på Xbox) gjør det til et noe mer fornuftig valg. 
