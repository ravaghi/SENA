Pentax K200D
Wow, vi er imponerte over Pentax i denne runden, som gir oss et kamera til drøye 4.000 kroner som er tettet mot regn og støv, noe ingen andre kameraer i denne prisklassen kan skilte med. 
I tillegg er søkeren den største av de fem kameraene og grepet det soleklart mest komfortable i våre hender. 
Objektivet er byggmessig det beste, og det er også det eneste objektivet som viser fokusavstanden. 
Derfor scorer også Pentax den høyeste delkarakteren i denne testen, under konstruksjon. 

Dog er det småplukk her og der som trekker ned helhetsinntrykket - lysmåleren er ikke alltid til å stole på, spesielt i motlyssituasjoner, brukervennligheten kunne ha vært bedre og snarveiene flere, og kameraet er det tregeste på seriefotografi. 
I tillegg går det merkbart tregere å bla i bilder - 10 bilder gikk på 4,5 sekunder kontra 1,5-2 sekunder hos de fire andre. 
På den positive siden har kameraet rask autofokus og den raskeste blitsladingen av disse fem. 
K200D har også noen småfinesser, som ISO-prioritetmodus og valgfrihet med tanke på hvilke funksjoner som skal "huskes" når du slår av og på kameraet. 

Hvis svakhetene er ting du er villig til å se mellom fingrene på, og du heller prioriterer et solid kamerahus, er kameraet fra Pentax et ypperlig kjøp. 
Det skal også nevnes at Pentax K200D er det eneste kameraet blant de testede som bruker AA-batterier, og det følger ikke med batterilader. 
Fordelen er imidlertid at du får kjøpt nye batterier praktisk talt hvor enn du måtte befinne deg i verden, men sørg for å kjøpe Lithium- eller NiMH-batterier, siden vanlig alkaliske batterier kun holder til 80 bilder ved 50% bruk av blits. 

Vi har dessverre ikke gjort en separat test av Pentax K200D. 
