Madagaskar 2
Ellevilt i Afrika! 

Jeg ble sjarmert av dyrene i den første Madagaskar-filmen, og det lå i kortene at det kom til å bli laget en oppfølger. 

”Madagaskar 2” fortsetter galskapen, og er fremdeles veldig god underholdning for liten og stor, selv om bekjentskapene kanskje ikke lenger er så nye og friske. 
Filmen har den rette miksen av action og humor, og sikrer en ny dataanimert suksess for Dreamworks. 

Krasjlander i Afrika 

Løven Alex, sebraen Marty, giraffen Melman og flodhesten Gloria er fremdeles på Madagaskar, men ikke så lenge. 
Ved hjelp av kong Julien setter de i stand flyet fra den første filmen for å komme seg hjem til dyreparken i New York. 

Men de kommer ikke så langt. 
Flyet krasjlander ett sted i Afrika, der de møter nye dyr, mennesker og utfordringer. 

Heftig slapstick 

Jeg liker ”Madagaskar 2” av samme årsaker som jeg likte den første. 
Humoren er veldig vittig, fysisk og basert på hvordan figurene reagerer på hverandre. 
Historien fortelles i et imponerende tempo, understreket av heftige slapsticksekvenser som får meg til å le godt og lenge. 

Dessuten er figurene også denne gangen velskrevne, og dyktig dubbet. 
Jeg så den originale versjonen, med blant andre Ben Stiller, Chris Rock og Sacha Baron Coen bak mikrofonen, men er trygg på at også den norske versjonen duger godt. 

Litt for sentimental 

Filmen er svært godt animert og førsteklasses på alle tekniske områder. 
Men det er en ting jeg ikke liker så godt, og det er når ”Madagaskar 2” forsøker å formidle varme følelser. 
En av figurene møter slekt, som blir et stort poeng ved historien, og her blir det litt for store innslag av en viss Disney-film, som jeg ikke skal si navnet på. 

Det er greit med hjertelig sentimentalitet, mange liker det, men den første ”Madagaskar” var så befriende fri fra det, at jeg på en måte ønsket at toeren også holdt seg unna den delen av følelsesregisteret. 

Uskikkelig galskap 

Men ”Madagaskar 2” er en sikker familievinner, og vil gå rett hjem hos alle som likte den første filmen. 
Den slutter på en måte som forteller meg at det garantert kommer en treer. 

I så fall håper jeg de ikke faller for fristelsen av å nærme seg andre suksessrike filmserier, men fortsetter å lage vill og uskikkelig galskap 
