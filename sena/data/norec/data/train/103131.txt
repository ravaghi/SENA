Iron Maiden på Roskilde:En trygg jomfru 

Iron Maiden - selveste jernjomfrua - utfordrer ikke akkurat kjernefansen på andre del av sin «The Final Frontier Tour». 

Sted: 
Orange Scene, Roskilde Publikum: 
Ca 40 000 Aktuell: 
Spiller på Telenor 
Arena onsdag førstkommende 

Og hvorfor skulle de? 
Her har fansen i årevis etterlyst en «Best Of»-turné og får det til gagns, med en låtliste som kun er minimalt forandret siden britene gjestet Koengen og Bergen for snart ett år siden. 

Likevel er det noen av oss som kunne ønske oss de nye klassikerne, like episke som Maiden-perlene fra forrige århundre. 
Og da tenker jeg ikke på fjorårets plate som står bak denne turnéens navn, men fem år gamle «A Matter Of Life And Death», hvis låter nå dessverre er utradert fra settet. 
Kanskje ble gutta leie av å spille gjennom denne skiva fra a til å under den påfølgende turnéen? 

Men alle kan jo ikke få alt. 
Og når nettopp denne «Best Of»-rekka ruller utover en halvvåt og mørk Roskildeslette - med fantastiske høydepunkter i «The Talisman», «Coming Home» og «The Trooper» , der Bruce Dickinson igjen heiser Union Jack - er det umulig å være sur. 
Det skal du heller ikke være når de dukker opp i en Fornebu-arena nær deg førstkommende onsdag. 
Dickinson i vokal toppform foran tre eminente gitarister ble for øvrig tatt på senga i går da en engere krets av fansen foran scenen fyrte opp stjerneskudd under åpningen av «Fear Of The Dark». 
Rett etterpå dukket endelig også Eddie opp, dog i noe beskjeden utgave. 

Likevel var det nok en av disse smådetaljene som gjorde dette til enda et stort Roskilde-øyeblikk på sen kveldstid fra hovedscenen. 

Og kanskje det eneste, med tanke på resten av programmet utover helgen. 
