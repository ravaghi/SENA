«En ubehagelig oppfølger:»En statue av Al Gore 

Al Gore står på for miljøet, men det går trått. 

Det er mulig å se for seg at dersom USAs høyesterett hadde godkjent en omtelling av Floridas stemmer til presidentvalget i 2000, ville mye sett annerledes ut. 
Da hadde USA og verden, dersom stemmene hadde vippet i Gores favør, allerede for sytten år siden fått en leder som skjønte hva som står på spill, i stedet for en (George Bush jr.) som ikke skjønte det og i stedet gikk til krig både her og der på syltynt grunnlag og ikke beveget spesielt mye i positiv retning. 

Trøstepremien var at miljøsaken fikk en aldri hvilende ambassadør som for elleve år siden frontet en filmen 
En ubehagelig sannhet som engasjerte og antageligvis også vekket mange. 
I tiden etterpå har Gore utdannet flere tusen såkalte miljøledere som nå jobber over hele verden. 
Gore hevder at ting endres sakte, men sikkert, til tross for stor motstand og manglende interesse fra de mange som tjener på energisituasjonen forblir uendret. 

Statuer under vann 

En ubehagelig oppfølger er først og fremst et portrett av Al Gore. 
Det er utvilsomt fortjent. 
Han kommer antagelig til å få laget statuer av seg når han dør – og de statuene kommer tragisk nok, på grunn av stadig forspilte sjanser til å ta radikale grep, til å stå under vann om en stund. 
Som Gore sier tidlig i filmen: 
«Før vi kan fikse miljøkrisen, må vi fikse demokratikrisen». 
Det står rett og slett så store penge-interesser på spill at hvert skritt på veien mot en fossilfri verdensenergi er brolagt med endeløse hindringer. 

Gore legger ikke skjul på at det har vært tungt. 
Og når han nevner Trump, er han rent ut dyster. 
Men han klarer også, så vidt, å trekke frem positive tegn. 
Teknologien har tatt enorme skritt fremover de siste ti årene. 
Solcelleanlegg som var dyre og hadde liten kapasitet, er nå rimelige og har enorm kapasitet. 
Flere byer i USA er på vei mot tilnærmet hundre prosent fossilfri energiforsyning. 
Holdninger er i ferd med å vende. 
Man ser på Gore at han er sliten når han sier dette. 

Tilbakeskuende og desillusjonert 

Et av de grelleste eksemplene i filmen er skjebnen til DSCOVR Deep Space Climate Observatory – en satellitt som nesten var klar for oppskytning på slutten av Clintons presidentperiode. 
Den skulle overvåke solstråling og var ellers utstyrt med en rekke instrumenter som ville gagne klimaforskning og annet. 
George Bush stoppet den. 
Til slutt gikk han med på å sende den opp, men da bare med kamera om bord. 
Hans administrasjon ville heller ha sandsekker i den enn potensielt livsviktig utstyr for klimaforskning. 
Satellitten ble værende på bakken til Obama fikk sendt den opp. 

En ubehagelig oppfølger er en tilbakeskuende og lett desillusjonert film. 
Den er lite cinematisk og er i sitt vesen en tv-dokumentar, men sendes på kino med håp om at Gore trekker folk. 
Filmen fremstiller Gore som nøkkelen til at Paris-avtalen ble underskrevet i 2015. 
Men den sier ingenting om at avtalen er en samling rundt et minste felles multiplum som ikke er i nærheten av å være radikalt nok. 
