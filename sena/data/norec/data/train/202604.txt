Lexmark X5470
TEST: 
Lexmark har for vane å putte mange funksjoner inn i produktene sine, for deretter å selge dem svinebillig. 
Men henger egentlig kvaliteten med i svingene? 

Lexmark X5470 får du faktisk for under tusenlappen nå, til tross for at den er en fullblods multifunksjonsmodell med innebygd faks med automatisk arkmating. 
Det er oppsiktsvekkende billig, men erfaringsmessig vet vi at det ofte er en sammenheng mellom billige modeller og ymse svakheter. 
Brother MCF-425CN er i så måte et godt eksempel, og den hadde omtrent samme veiledende pris da vi testet den. 

LES OGSÅ: 

Samtidig vet vi at Lexmark har gjort ganske mange grep for å bedre kvaliteten, Lexmark-produserte Dell Photo 944 for eksempel, overrasket oss stort på flere områder. 
Slekstskapet til X5470, som vi har hatt på testbenken den siste uken, er tydelige. 
Den har det samme firkantede designet i hvit utførelse, med sølvgrå detaljer. 
Men selv med dette på plass klarer vi ikke å fri oss fra følelsen av at dette lukter det mer kontor av enn hjemmeprodukt. 

Hva du får 

Her er listen over de viktigste funksjonene: 

Skanner, kopimaskin, skriver og faks med arkmater Minnekortleser for alle aktuelle korttyper Papirsensor Direkteutskrift fra kamera (PictBridge) USB2.0-kommunikasjon. 
Nettverk og WLAN-opsjon (ekstrautstyr) 

Se flere tekniske data 

Skriveren har kun et tekstbasert LCD-panel, men ved å skrive ut og skanne et indeksbilde kan du likevel skrive ut bilder fra minnekort uten å koble den til PC. 
Det er imidlertid litt mer "mask" enn å velge ut bilder fra en LCD-skjerm, som du kan på svært mange multifunksjonsskrivere nå. 

Den mangler også muligheten til å skanne dias/negativer, og har heller ingen andre kommunikasjonsopsjoner enn USB2.0, uten at du må bla opp noen ekstra kroner. 

Arkmateren sitter i bakkant, i tillegg har skanneren egen mater for inntil 10 ark. 
Selv om skriveren ikke bygger mer enn 31 cm i dybden, må du i tillegg regne ca 5 cm ekstra for arkene, dersom du tenker på å sette den i en hylle. 
Dette er uansett en ganske plassbesparende modell. 

Modellen leveres med to blekktanker, en med sort blekk og en med cyan, gul og magenta. 
En egen fotopatron kan erstatte det sorte blekket for beste mulige fotoutskrifter. 

Installasjon og programvare 

Installasjonen er rett fram, og sammen med driverne installeres programvaren. 
Den består av Lexmark Bildestudio og Bilderedigering, førstnevnte er en slags "startmeny" som gir deg de fleste vanlige valgene for utskrift- kopi og skanneoperasjoner. 

Bilderedigering er, som navnet mer enn antyder, beregnet på bearbeidelse av bilder før utskrift. 
Her finner du blant annet et virkningsfullt filter mot røde blitsøyne, fargejusteringer etc. 
Dette er myntet på nybegynnere, og fungerer bra i så måte. 

Under kan du se en video som viser programmene i praksis: 

I tillegg får du et faksprogram, og Abbyy (for et navn!) 
FineReader Sprint for konvertering av innskannede dokumenter til tekst. 

Dersom du er "minimalist" eller rett og slett ønsker å bruke andre programmer, kan du slippe unna med å bare installere driverne uten programvaren - men mister da mye av funksjonaliteten. 

I bruk 

En av de store fordelene med X5470 kontra mange andre modeller, er at den starter mer eller mindre momentant når du trykker på "Print"-knappen. 
Kopieringen trenger derimot noen sekunder på å varme opp lampen første gang etter å ha stått ubrukt en stund, men bare noen få sekunder. 
I tillegg forteller en vennlig kvinnestemme hva som holder på å skje, dersom du skulle være i tvil. 

Kopi av tekst og grafikk, samt utskrifter av samme type dokumenter, går rimelig kjapt - det er modeller som er langt raskere, men hastigheten er mer enn godkjent med tanke på at dette er et rimelig produkt. 

Diagrammet under viser noen av målingene våre mot andre aktuelle modeller. 

Som du ser av diagrammet er slektskapet med Dell Photo 944 svært tydelig når det gjelder hastighet. 
På de fleste områder, med unntak av fotoutskrifter, er hastigheten absolutt akseptabel. 
Men 6 minutter pr foto i A4-størrelse er tregt i 2006-målestokk. 
Det er imidlertid flere grunner til at vi ikke vil anbefale denne skriveren til fotoutskrifter, det kommer vi inn på i neste avsnitt. 

OPPDATERT 19.1.2007: 
Etter å ha testet en oppdatert versjon av skriveren og driverne, har hastigheten blitt bedre. 
Fotokopi er blitt 24 sekunder raskere. 
Vi legger for øvrig til at et A4-foto ble skrevet ut på 3 minutter og 38 sekunder på vår test-PC, også dette er raskere enn de første resultatene vi fikk. 

Kvalitetsvurderinger 

Det er hevet over en hver tvil at dette er den beste skriveren fra Lexmark vi har sett når det kommer til utskriftskvalitet. 
Tekst og enkel grafikk er som forventet ikke noe problem, mer forbauset er vi over forbedringene når det gjelder fotokvalitet, selv uten fotopatron. 

Prikkene er blitt så godt som usynlige, og vi har faktisk ingen betenkeligheter med å putte bilder skrevet ut på Lexmarks eget Premium-papir i fotoalbumet vårt. 
Fotopatronen sørger for enda bedre dynamikk, og overganger blir enda jevnere - noe som er mer synlig på enkelte fotografier enn andre. 

Sluker blekk 

Det er imidlertid et men. 
Vi vurderer normalt ikke driftsøkonomi, siden det er så mange faktorer som kan påvirke den i forskjellige retninger. 
Utskriftsfrekvens er for eksempel en av dem, og bare små variasjoner kan gi store utslag - fordi mange skrivehoder må renses når det har gått en tid siden siste utskrift. 
Denne prosessen stjeler blekk. 
Vi må imidlertid sette et stort spørsmålstegn ved skriverøkonomien i dette tilfellet. 
Etter 10 fotokopier (A4) og noen få tekstsider fikk vi et varsel om at fargeblekket begynte å gå tomt. 
Det er ekstremt tidlig, med tanke på at blekkpatronen "Lexmark 33" selges for rundt 180-200 kroner de fleste steder vi har sjekket. 

OPPDATERT: 
I januar 2007 testet vi en oppdatert utgave av skriveren og drivere, og nå er blekkforbruket kraftig redusert. 
Vi kjørte våre 10 fotokopier i A4 ut på nytt, og nå viser indikatoren at blekktanken er litt under halvfull. 
Det gir dramatisk lavere pris pr side enn førsteutgaven vi testet i oktober. 

Skanneren er det andre store ankepunktet. 
Den varmes opp og gjør jobben i bra tempo, men evnen til å fange detaljer, spesielt i de lyse partiene, er svak. 
I en av våre mest avanserte testdiagrammer forsvinner detaljene helt i mange tilfeller. 
Dette er imidlertid ikke uvanlig for produkter i denne prisklassen, her må du rett og slett se an behovet ditt. 
Til fotokopiering er dette produktet med andre ord langt fra førstevalget. 

Final words 

Har du behov for en multifunksjonsskriver til enkle utskriftsjobber, fax og kopiering av tekst og enkel grafikk, får du mye for pengene ved å velge X5470 fra Lexmark. 
Den er forbausende enkel å bruke, og ser heller ikke så verst ut. 

OPPDATERT: 
Har du imidlertid behov for gode fotokopier bør du se en annen vei, for skanneren har en del svakheter. 
Og selv om prisen pr fotoutskrift er blitt langt lavere med revisjon av skriver og driver som er tilgjengelig i januar 2007, er dette fortsatt blant de modellene som er dyrest i drift til dette formålet. 

Tredimensjonal visning av skriveren 
