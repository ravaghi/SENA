TEST:Fujitsu Esprimo Q900 

Mini-PC med Core i5 - heftig mini-PC. 

En mini-PC med like mye muskler som en vanlig stasjonær PC - omtrent. 
Det er grenser for hva det er mulig å putte inn i en så liten boks, men i mange tilfeller er det mer enn nok. 

Maskinen vi har hatt på testbenken er utstyrt med en Core i5 prosessor og den nyeste integrerte grafikken fra Intel. 
Det gir mer enn nok muskel til de fleste bruksområder for denne maskintypen. 

Stue-PC eller ikke? 

Q900 er tenkt som en stue-PC, den kommer med en egen fjernkontroll som gjør mus og tastatur unødvendig i flere brukssammenhenger, da snakker vi om å la seg underholde av film og musikk og enkel surfing. 

Men maskinen byr på mye mer kraft enn du trenger til dette. 
Du trenger egentlig ikke en prosessor i Core-serien for å vise video - selv ikke HD - og surfe, og den integrerte grafikken er også kapabel til mer enn dette. 

Dessuten vil du kunne bruke maskinen også til å lage innhold, som videoredigering, innspilling, redigering og miksing av musikk, bilderedigering osv. 

Grønn maskin 

Fujitsu har lagt vekt på lavt strømforbruk, derfor er det mobilversjonene av Core-prosessorene som brukes. 

Dette gir et strømforbruk på ned til 13 watt når den står i hvilemodus, og typisk under 50 watt selv ved fullt pådrag. 

Prosessoren Core i5-2520M er laget for max 35 watt, til sammenligning trekker en vanlig Core i5 2500 opptil 95 watt. 

Det er også viktig å huske på at mobilversjonen av Core i5 har to kjerner, mens de ordinære har fire kjerner. 

Også strømforsyningen bidrar med lite varme, den skal være 90% effektiv. 

Spesifikasjoner 

Forsiden har 2 USB-porter og kortleser. 

På baksiden finner vi alle de andre tilkoblingene. 

Ytelse 

Windows' ytelsesindex ble målt til 4,7, her var det grafikken som trakk ned. 
Harddisken ga 5,5 og minnehastigheten 5,9 3D og business grafikk ga 6,1 og prosessoren fikk den høyeste scoren med 7.0. 
(Den høyest mulige score er 7,9) 

Vi kjørte vår standardtest PCMark Vantage og sammenlignet for anledningen med Asrock-PC-en med forrige generasjon Core i3 som vi testet for omtrent et år siden. 

Vi kjørte også PCMark 7 og fikk 1939 PCMarks i denne testen. 

I bruk 

Vi koblet opp maskinen til en LG 47VW550W TV vi hadde inne til test. 
Da støtte vi på det første problemet: 
Q900 har DVI og Displayport, men ingen HDMI-utgang. 
Det følger med en overgang fra DVI til VGA, men det er lite aktuelt å koble denne maskin til noe som helst med VGA (bortsett fra en eldre TV). 

Svært få TV-er har displayport eller DVI, men absolutt alle har HDMI. 
Derfor burde det heller fulgt med en overgang til HDMI i pakken, eller at maskinen hadde HDMI i stedet for DVI. 

Vi fant fram en av våre egne overganger fra DVI til HDMI, og korrekt bilde dukket opp på TV-en uten problemer. 
Men lyd fikk vi ikke. 
Det finnes heller ikke noen digital lydutgang, den eneste muligheten for å få surroundlyd er via Displayport. 
Kobler du til en TV, skjerm eller projektor med DVI er det bare stereo analoglyd du får ut av maskinen. 
Rettelse: 
Vi har blitt gjort oppmerksom på at det finnes en digital utgang i samme kontakt som den analoge utgangen. 
Med en spesialkabel får du SPDIF ut og kan koble til et surroundanlegg. 

Vi koblet til kablet nettverk, som vi har klart best erfaring med når det gjelder stabil avspilling av HD-video. 
Maskinen kommer også med trådløst nett med støtte for 802.11b/g/n med gode mottaksegenskaper. 

Bluetooth er også installert. 

Som forventet hadde maskinen ingen problemer med å spille av selv de mest krevende HD-videoformatene i vår testsuite. 

Til generell PC-bruk leverer den også utmerket ytelse. 

Oppstart etter dvale fungerte også utmerket i de fleste tilfellene, ved et par anledninger brukte den lang tid på å "våkne", men det var ikke noe mønster i dette. 
Etter få sekunder var maskinen klar til dyst. 

Støy og varme 

Maskinen er svært støysvak i de aller fleste situasjoner. 
De eneste gangene vi registrerte at viften begynte å jobbe og gi fra seg hørbar lyd var når grafikken ble kjørt hardt, og ved svært prosessorintensiv bruk. 
Men lydnivået var fremdeles godt innenfor det akseptable. 

Varme var ikke noe problem, viften blåser den hovedsakelig ut på baksiden, resten fordeler seg jevnt i den interne konstruksjonen som inneholder mye metall og gir god varmespredning. 

Konklusjon 

Q900 er kompakt, har et diskret utseende og en ytelse som er mer enn god nok til det bruksområdet den først og fremst er tiltenkt. 

Skal du bare bruke den som en underholdnings-PC i stua kan du godt klare deg med en svakere konfigurasjon enn den vi har testet. 
Men skal du også bruke den til mer krevende oppgaver, til kreative sysler eller hjemmejobbing, så er denne utgaven ypperlig. 
Men til spill er det ikke nok hvis du vil ha høy oppløsning og en god visuell opplevelse. 

Siden den bruker komponenter som også brukes i bærbare oppnås både kompakt format og stillegående bruk. 

Prismessig faller denne maskintypen litt mellom to stoler, de blir i dyreste laget som stue-PC. 
Til underholdning og surfing kan du fint klare deg med en maskin til et par tusen kroner mindre. 
For det samme beløpet kan du alternativt kjøpe en bærbar med samme prosessor, minne og disk - da får du skjerm og tastatur "på kjøpet". 

Men skal du absolutt ha en liten, men kraftig maskin for å koble til TV eller annen skjermløsning og styres fra sofaen, så leverer Q900. 

Fujitsu Esprimo Q900 (VFY:Q0900PXP11NC) 
