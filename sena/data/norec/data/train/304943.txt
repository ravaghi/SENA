Idétørke og gamle løsninger i ny innpakning
Ikke alt kan reddes av den tindrende klangen hans. 

ALBUM: 
Den høytidsstemte singelen og tittelkuttet, «Brother», viser oss at Morten Harket fremdeles har et bankende hjerte for disse rause, melankolske og sødmefylte refrengene som har blitt hans varemerke. 

Låten er fin, den. 
Lun i anslaget med et slør av vemodighet. 
Men stemmen til Harket kan som kjent flytte fjell og det gir alltid et glimt av håp i tristessen. 

«Do You Remember Me» låter som a-ha gjorde på sine siste plater da de valgte det midterste giret. 
Lett funky, passe slentrende og et par melodilinjer i widescreen-format. 

Harket har kvittet seg med samarbeidspartneren Joakim Berg fra Kent siden forrige soloplate «Out of My Hands». 
Hans sjette er for det meste skrevet og produsert sammen med Petter Kvint. 
Også han bidro på sistnevnte. 

Dessverre bærer store deler av platen preg av idétørke og gamle løsninger i ny innpakning. 

Harket er en gudbenådet sanger, det vet alle, men det er ikke alt som kan reddes av den tindrende klangen hans. 
«Brother» starter godt, men visner etter hvert bort i en strøm av likelydende semiballader som ikke tar han til noen steder han ikke har vært før. 
