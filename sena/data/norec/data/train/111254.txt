Spillanmeldelse:«Kinect Sports» 

(VG Nett) 
«Kinect Sports» gir et ypperlig helhetsinntrykk av hvordan bevegelsesstyrt teknologi egentlig fungerer på Xbox 360. 

Hvis du lurer på hvor bra den bevegelsesstyrte Kinect-teknologien er på Xbox 360 sammenlignet med Playstation Move og Wii, er «Kinect Sports» stedet å starte. 

Her får du en bunke sportsøvelser, inkludert friidrett (hekkeløp, sprint, spydkast, diskos og lengdehopp), bordtennis, boksing, fotball, volleyball og bowling. 
Øvelsene gjennomføres enten alene, eller aller helst sammen med andre. 

Du bruker ingen håndkontrollere, i steden er kroppen din kontrolleren. 
Hekkeløp gjennomføres for eksempel ved å løpe på stedet og hoppe i luften med begge ben når hekken nærmer seg. 

Og sammenligningen med «Sports Champions» (PS3) og «Wii Sports Resort» (pluss «Wii Sports») er naturligvis uunngåelig. 
Av alle lanseringsspillene til Kinect, er det her krigen mellom de tre er tydeligst. 

Uheldigvis for Microsoft, kommer ikke Kinect akkurat helskinnet ut av sammenligningen. 
Graden av tilfeldigheter blir for sterk, og jeg rangerer uten å nøle begge de to konkurrentene foran. 

Samtidig blir ikke «Kinect Sports» knust sønder og sammen heller. 
Spillet har høy underholdningsfaktor og en varm sjarme, det er sosialt, engasjerende og inkluderende. 
Og selv om flere av øvelsene er direkte meningsløse, er også flere av øvelsene veldig morsomme. 

Jeg mistenker at folk som ikke har spilt noe særlig Move og Wii vil kunne hente mye moro ut av «Kinect Sports». 
Derfor er det lett å hente frem godkjent-stempelet. 

KINECT SPORTS Plattform: 360 (Kinect) Genre: 
Sport Alder: 
3 Utvikler: 
Rare Utgiver: 
Microsoft 
Mer info 
