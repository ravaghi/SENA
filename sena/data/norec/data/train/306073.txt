The Decemberists går nye veier
Fengende pop- og americana-miks som av og til «bikker over». 

ALBUM: 
The Decemberists fra Portland, Oregon overrasker mer enn vanlig på sitt første album på tre år, men basisen er der. 
Og godt er det. 
Når du er blitt glad i en sound, er det en glede å konstatere at bandet tenker akkurat som deg. 
Her gjør de store nok omdreininger til at du ikke føler at de gjentar seg sjøl, samtidig som de tar i litt vel mye her og der. 

Stemmen til låtskriver Colin Meloy er uansett en så viktig del av bandets lydbilde at de kan slippe unna med mye. 

Synth 

Den mest åpenbare endringen fra mer strømlinjeformete og americana-lojale «The King Is Dead» (2011) og «What A Terrible World, What A Beautiful World» (2015) er at Jenny Conlee har byttet ut trekkspillet med synth. 

Fysjom, vil noen kanskje si, men det er faktisk ganske forfriskende - som krydder i den ellers så organiske musikken. 
Jeg får litt samme følelsen som da visesanger Frida Ånnevik ble «Synth-Frida» på albumet «Ville ord» (2013). 

Men det er fortsatt litt for Jayhawks-fansen her, og R.E.M.-følelsen dukker også opp nå og da. 

Stemmen 

Meloy skriver som vanlig fengende låter det er nesten umulig ikke å like - fra lett folkpop og americana til glamrock og fengende låter som kan minne om Electric Light Orchestra (særlig «Your Ghost»), først og fremst fordi den er så tungt produsert - og i dette tilfellet noe overlesset. 

Men det er ikke Jeff Lynne som produserer, derimot John Congleton - kjent for nettopp tette arrangementer og dessuten knotteskruing for blant andre Angel Olsen og St. Vincent. 

Folkrockopera 

«I'll Be Your Girl» er mer variert enn kanskje noen av de tidligere platene til The Decemberists - og like fargerik som coveret. 

«Cutting Stone» (med tung bass og «dansende» synth) og «Sucker's Prayer» er for eksempel fengende som bare det, mens «Severed» minner om noe David Byrne (Talking Heads) kunne skrevet (Congleton har produsert ham også). 

Åtte minutter lange og episk anlagte «Rusalka, Rusalka / Wild Rushes» er en slags rockopera inspirert av britisk folkrock, en sjanger de har flørtet mer med på tidligere album enn her. 
Om de er lekne musikalsk på andre spor, er det mer alvor her. 

«We All Die Young» blir i overkant pompøs med sitt barnekor og en saksofon som høres ut som den har vondt et sted, men vi ser stort på det. 
I den avsluttende tittellåten «I'll Be Your Girl» sluttes rekkene. 
The Decemberists låter slik vi er vant til å høre dem på sitt mer lavmælte. 

Jeg tror de leker litt med oss underveis, både bandet og den godeste Congleton. 
