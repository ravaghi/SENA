Diverse artister «Go' natt»
(Jazzland/Universal Norge) 

Evige godnattsanger i vakker drakt 

Bugge Wesseltoft har samlet noen av Norges fremste kvinnelige vokalister til å fremføre klassiske godnattsanger. 
«Kvelden lister seg på tå»,«Byssan Lull» 
«Vem kan segla» og Jens Gundersens «Vuggevise» fremføres av sangere som Kari Bremnes, Silje Nergaard og Solveig Slettahjell. 
Beate Slettevoll Lech gir sjangeren et troverdig tilskudd med «Min engel», en vakker og poetisk sterk tekst til en gammel melodi. 

Arrangementene er svært nakne, noen ganger med bare sang, andre ganger med sparsommelig flygelakkompagnement og enkle basstoner. 
Musikken er gjennomgående lavmælt, med en følelse av nærhet som kler dette repertoaret. 

Det er befriende med barnemusikk uten full rulle og dårlige synthlyder. 
«Go' natt» er en utgivelse som tar barn og voksne på alvor. 
Men jeg savner mannlige stemmer på en utgivelse som denne. 

ANBEFALTE KJØP: 
«Min engel», «Kvelden lister seg på tå», «Vuggevise», «Byssan lull» 
