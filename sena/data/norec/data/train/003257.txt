Zodiac
Ikke rosenrødt på 70-tallet heller. 

I California var det mer blodrødt da Zodiac-morderen gikk løs. 

Regissør David Fincher har gjenskapt tiden, moten, stemningen, frykten og jakten på mannen som drepte vilkårlig og tilfeldig. 
Det har blitt en imponerende god film som suger deg inn i historien! 

To og en halv time virker mye kortere enn det faktisk er… 

Den lille mannen som aldri gir opp 

Historien fortelles gjennom politietterforskerne som jaktet på morderen og journalistene i San Francisco Chronicle som skrev om det – og jaktet på ham på egen hånd. 

Spesielt fokuserer filmen på Robert Graysmith som var avistegner med interesse for koder, noe han fikk bruk for når Zodiac-morderen begynte å sende mystiske meldinger til media. 

Vi følger også politietterforskeren David Toschis desperate forsøk på å oppklare saken og vi ser hvordan den setter dypt preg på de involverte ettersom årene går og ingen løsning er i sikte. 

”Zodiac” er basert på Robert Graysmiths egen bok om saken og gjør ham til helten, den lille mannen som aldri gir opp. 
Regissør Fincher og manusforfatter James Vanderbilt har gjort boka til en film som hopper elegant mellom sakens mange tråder, mennesker, mistenkte, spor og blindgater. 

Det er enkelt å følge med – og forvirrende når det er meningen at det skal være det. 
Jeg ble fort fanget av filmens mysterium, en klassisk sak som stadig pirrer. 

Mesterlig fanget tidsånd 

David Fincher har tidligere gitt oss visuelle filmer som ”Alien 3”, ”The Game”, ”Se7en”, ”Fight Club” og ”Panic Room”. 
”Zodiac” virker mer virkelighetsnær i tilnærmelse og utførelse. 

Leser du rulleteksten, vil du se at et lass av digitale effektmakere har vært med for å gjenskape perioden fra 1968 til 1983. 
Tidsånden er fanget mesterlig! 

Filmen er best i den første halvparten, når Zodiac er aktiv og både politi, presse og publikum famler i blinde og de mystiske brevene kommer inn. 

Fascinerende mange vinkler 

Etter hvert tar mordene slutt og historien fokuserer på Robert Graysmith. 
Han utvikler en usunn interesse for saken som knekker familien og karrieren. 

Filmen mister kanskje litt momentum ettersom hoppene i tid blir flere og lengre. 
Men det er fascinerende å oppleve hvordan sakens mange sider forsøkes å belyses på de utroligste vis. 

Og hvordan går det til slutt? 
Det er en offentlig kjent sak, men om du ikke vet det, trenger jeg ikke å fortelle det nå. 

Se filmen i stedet, det er den verdt! 
