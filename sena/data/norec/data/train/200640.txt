TV-TEST:Samsung LE40A866 

Den er sort, slank og vakker og spiller film via nettverket ditt. 
Og du får den til halv pris av hva den kostet for litt siden. 

Samsung har ikke blitt verdens største TV-produsent uten grunn, og storselgerne M71, M86 og A656 er blant modellene som har fått velfortjent skryt av oss tidligere. 

For kort tid siden ville test-TV-en kostet godt over 30.000 kroner. 
Shopper du litt rundt, får du den nå fra cirka 14.000. 
Vi var derfor spent på om dagens testmodell, fortsetter kvalitetstrenden. 
Det korte svaret er ja, og her følger begrunnelsen. 

Førsteinntrykk 

Selve TV-en er lekker, slank (kun 4,5 cm) og elegant, og viderefører rødtonen Samsung innførte i 2008 med blant annet A656. 
Som vanlig får du Samsungs kontrastbelegg som gjør at alt skinner litt ekstra. 
Vi liker det, men vær oppmerksom på at det også gir deg litt mer gjenskinn om du har mange takspotter over TVen eller plasserer den i nærheten av stuevinduet. 

Fjernkontrollen er imidlertid litt for glossy etter vår smak, og tiltrekker seg fingermerker kjappere enn du egentlig liker å tenke på. 
Legg merke til at den store OK-knappen på fjernkontrollen nå også fungerer som et scroll-hjul (ala iPoden din) når du skal manøvrere gjennom menyene. 

Utstyrsnivå 

A866 har 1080p-oppløsning, USB-inngang og fire HDMI-innganger, og på en LCD-TV i denne størrelsen er det akkurat som forventet i dag. 
Vi liker også at TV-har 100 Hz motion-pluss funksjonen til Samsung, som forhindrer hakking i bildet under heftige actionsekvenser og panoreringer i bildet. 
Dette er en finesse du vil sette pris på i daglig bruk. 

TV-en har i tillegg innebygd digitalmottaker for det digitale bakkenettet og DLNA-funksjon, som altså lar TV-en kommunisere med PC-en eller andre DLNA-enheter og vise bilder, samt spille av filmklipp og MP3-filer (mer om dette lenger ned). 
For mange tror vi at dette vil være et viktig poeng. 

Bildekvalitet i praksis 

Det er ingen overraskelse at denne TVen er glitrende på Blu-Ray, HD DVD og Xbox360, høyoppløste signaler gir deg både smell i fargene og dybde i bildet. 

Detaljene er det ingenting å si på  de kommer klart og tydelig fram, men skal vi pirke litt må det være på hudtonene, som ikke alltid virker helt naturlige. 
Her er det altså fremdeles enkelte i redaksjonen som foretrekker en plasmamodell. 
Alt i alt er dette likevel pirk. 

100 
Hz motion-pluss funksjonen er allerede nevnt og gjør etter vår oppfatning en utmerket jobb med å motvirke hakking ved panoreringer. 
Samsungs skjermmenyer er også relativt enkle å forstå selv om de ikke helt når opp til de beste fra Sony og Philips. 
På denne TVen får du også svært mange innstillingsmuligheter, og det kan være lett å rote seg bort. 
Heldigvis kan du tilbakestille til standardinnstillengene ganske enkelt. 
(NB: 
Innstillingstips lenger ned) 

Samsung oppgir 70.000:1 i kontrast og selv om vi gjerne skulle sammenlignet nøyere med LED-modellen 786 fra samme produsent er det i praksis lite å trekke for på dette punktet. 
LCD-TVene har i dag merkbart bedre sortnivå enn for noen få år siden, og i praksis er ikke dominansen til plasma-TVene på dette punktet så mye å skryte av lenger. 

Det lille vi har sett av LED-modellen er likevel svært så imponerende  i hvert fall når du sitter rett foran TVen. 
Vårt førsteinntrykk er likevel at LED-utgaven er enda mer kresen enn A866 når det gjelder innsynsvinkelen, et poeng verdt å merke seg for de som ofte plasserer gjester langt ute på sidene i stua under filmkveldene. 
Noen nærmere vurdering på dette punktet må vi imidlertid komme tilbake til når 786 kommer på testbenken. 

Også på TV-signaler gjør Samsungen en ok jobb, her vil imidlertid som alltid bildekvaliteten variere etter hvor god kvalitet det er på TV-sendingen. 
Ingen TV kan trylle bort elendige opptak, men bildeforbedringskretsene gjør i hvert fall en ok jobb her og kan med fordel brukes mer aktivt på TV-signalene enn på inngangen hvor du har koblet til Xbox360 og Blu-ray spilleren din. 

Dagens tips 

Vi får for øvrig stadig spørsmål om hvilke innstillinger vi bruker på TVene, men husk at våre innstillinger antagelig vil passe dårlig i den egen stue. 
Hvilke lyskilder du har, hvor mange vinduer og ikke minst personlige preferanser kommer alltid inn. 

Vårt tips er derfor at de ivrigste av dere investerer i en DVD eller Blu-ray med innstillingstips. 

Hvis det blir for mye for deg bør du gjøre det så enkelt som mulig: 
Skru på en og en finesse. 
Ser du noen kvalitetsforbedring? 
Er svaret nei, så skru den av. 
Ikke la TV-en bruke ressurser på finesser du ikke ser resultatet av. 

Hvis svaret derimot er ja, kan du prøve deg fram og justere hvor sterkt bildeforbedringsfinessen skal være  husk at det er du som skal være fornøyd med resultatet. 

DLNA-i praksis 

TVen støtter avspilling av video og MP3-filer, samt visning av digitalbilder, både via en minnepinne i USB-inngangen på TVens venstre side. 
Du kan også koble til PC (eller andre DLNA-enheter) via nettverksinngangen på baksiden. 

Det aller enkleste er selvsagt å se filene direkte via USB-inngangen. 
Skal du bruke PCen må du nemlig først installere Samsung PC Share Manager, og stille den inn riktig slik at PCen og TVen klarer å kommunisere sammen. 
Her innrømmer vi glatt at vi rotet litt, og dette burde definitivt vært enklere i praksis, men etter mye banning virket det plutselig  uten at vi helt skjønte hvorfor. 
(Mer info kan du se her. 
) 

Avspilling av Divx-filer i alt fra laber til høy kvalitet gikk f.eks. helt smertefritt. 
Det tar riktignok litt tid før alt starter, men selve avspillingen gikk knirkefritt uten at bildet hakket og at lyden var usynkronisert. 
Alt styres forøvrig via TVens fjernkontroll, men du har ikke de største valgene. 
I praksis er det play og pause du kommer til å bruke. 
Spoling kan du for øvrig glemme, det eneste alternativet her er 20 sekunders hopp fram eller tilbake. 
Alt i alt fungerer det likevel helt OK, selv om det ikke går like kjapt som når du styrer DVD-spillereren din. 

Konklusjon 

Dette er en TV vi kunne kjøpt selv. 
Vi liker både designet og bildekvaliteten den gir, og spiller du like mye konsollspill som oss kan du bare glede deg. 
Der gjør den nemlig en forbilledlig jobb. 

Prisen akkurat nå er i underkant av 14.000 kroner om du leter litt rundt, det mener vi den er verdt. 
Blir dette for mye, bør du vurdere lillebror A656 (under 9.000 nå) og ikke minst Sony W4500 (ca 11.600 nå), som også er to flotte modeller. 

Vi liker også DLNA-mulighetene og at TV-en også spiller av innhold via USB-inngangen. 
Merk det likevel at ikke alle fil-formatene støttes, så har du et rikholdig film- eller musikk-bibliotek bør du enten sjekke at formatene stemmer, eller forberede deg på en konverteringsjobb. 

Her er oversikten vi har fått fra Samsung om hvilke filformater som støttes: Music  MP3 (.mp3), Photos  JPEG (.jpg, .jpeg), Video 
 MPEG1 (.mpg, .mpeg) MPEG2 (.mpg, .mpeg, .trp, .ts, .tp) DIVX 
(.mpg, .mpeg, .avi) MPEG4 AVC (.mpg, .mpeg) 
