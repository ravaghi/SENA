Tilbake fra grava!
Michael Jackson med vellykket musikalsk gjenopplivning. 

ALBUM: 
For sine trofaste fans var han den ubestridte «Kongen av Pop» fram til sine siste åndedrag, men spør du enhver person med en viss følelsesmessig avstand til det unike idolfenomenet - var det bare en blek skygge av Michael Jackson som til slutt takket for seg sommeren 2009. 

En tydelig syk, svak og legemiddelavhengig 50-åring, som ikke bare klamret seg håpløst fast til en av musikkhistoriens aller mest betydelige livsverk, men dessuten forsøkte å gi verden en siste finale med sin 50 forestillinger lange - og selvfølgelig umulig gjennomførbare - «This Is It»-turné. 

Skepsis Allerede da hadde det gått nesten to tiår siden Jackson leverte et album verdig første halvdel av hans enestående solokarriere. 
Men selv om både «History» og «Invincible» regnes å være de første skamplettene på popkongens arv, var det posthum-albumet «Michael» som for alvor slo sprekker i ettermælet til geniet bak de udødelige klassikerne «Off The Wall», «Thriller» og «Bad». 

Det var derfor ikke rart skepsisen meldte seg da man i mars avslørte nyheten om det andre Jackson-albumet etter hans tragiske bortgang. 

Men der den feilslåtte «Michael» besto av innspilt materiale fra Jacksons siste, desperate år - og dessuten var et upassende lappeteppe satt i sammen av en lang rekke produsenter - er «Xscape» resultatet av et langt mer fokusert prosjekt, og ikke minst bygget sammen av ikke utgitte låter fra deler av hans storhetstid (1983 - 1999). 

I førersetet finner vi musikkindustrikjempen L.A. Reid, og ikke minst Timbaland, som både har oversett og står bak store deler av albumets musikalske oppussing. 
Et naturlig valg både med tanke på erfaring og seinere års kvalitetsmessige comeback via artister som Jay Z, Beyoncé - og Jacksons udiskutable arvtaker Justin Timberlake. 

Før Timbaland derimot får muligheten til å utføre sin studiomagi, tar «Xscape» oss tilbake til Jacksons funky 80-tall med Paul Anka-samarbeidet «Love Never Felt So Good». 
Opprinnelig en pianodrevet demoinnspilling, som seinere endte opp på Johnny Mathis' 1984-album «Special Part of Me», men her altså er gjenskapt over fundamentet av Anka og Jacksons original med god hjelp fra John McClain og Giorgio Tuinfort. 

90-tallet 
Det både høres og føles som Jackson slik vi liker å huske ham, og får en til å ønske at skiva hadde fortsatt på samme, retroherlige måte fram til Timbalands albumavrundende - og Justin Timberlake-gjestede - remiks av samme flotte spor. 

I stedet er det først og fremst 90-tallet som dominerer «Xscape», med et knippe låter som på ingen måte gjør skam på tidligere nevnte superalbum, men heller ikke kan måle seg med Michael Jacksons største presentasjoner. 
Ikke at de da noensinne var ment å gjøre nettopp det. 
Men til tross for at man altså har fått «nøye seg» med den avdøde popkongens skrotede studiomateriale, beviser Timbaland likevel hvorfor nettopp han har vært rett mann for gjenvinningsjobben. 

Godt behandlet Spor som «Chicago», «Loving You» og «Slave To The Rythm» er en uventet og rørende tidsreise for alle MJ-fans, i likhet med det flotte tittelsporet - gjenskapt av Jacksons gamle samarbeidspartner Rodney «Darkchild» Jerkins. 

Og så har vi selvfølgelig «A Place With No Name». 
Albumets Stargate-produserte bidrag, basert på Jacksons tolkning av America-hiten «A Horse With No Name» fra 1972. 
Lekket allerede i 2009, men her totaltforandret av Eriksen og Hermansen - som småpussig nok har valgt å sprite opp låta med den velkjente synthlinjen fra klassiske «Leave Me Alone». 
En smule fantasiløshet til tross, fungerer sporet godt i sammenhengen - og selv om de norske superprodusentene også var bidragsytere på «The Remix Suite», må det være langt større stas å nå få være en del av det beste Michael Jackson-albumet siden «Dangerous». 

«When I go, this problem world won't bother me no more», ytrer en litt for håpefull Michael Jackson i de siste sekundende av «Xscape». 
Men selv om den avdøde megastjerna fortsatt ikke har unnsluppet markedskreftenes grådige fingre, blir hans uvurderlige ettermæle denne gangen i alle fall behandlet på en både respektabel og oppriktig måte. 
