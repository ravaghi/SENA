Ted
Det morsomste jeg har sett på veldig lenge! 

Bamsen Teodor var en av mine barne-TV-helter på 1970-tallet. 
Kanskje er det derfor jeg synes denne filmen er hylende morsom? 

Regissør og manusforfatter Seth McFarlanes Ted er nemlig politisk ukorrekt i alt den gjør, og tråkker herlig over flere grenser. 

Noe av humoren er så avgjort av det infantile slaget, men det gjør meg ingenting når det er pakket inn så smart som her. 
Dette er det morsomste jeg har sett på veldig lenge! 

En snakkende bamse 

En overbegeistret fortellerstemme (Patrick Stewart) gir oss bakgrunnshistorien om John og hvordan hans ønske om at bamsen Ted skal kunne snakke går i oppfyllelse. 

27 år senere er John (Mark Wahlberg) og Ted (med stemmen til Seth McFarlane) fremdeles bestekompiser, men det er i ferd med å skape problemer for Petes forhold til kjæresten Lori (Mila Kunis). 

Hun tror at Johns forhold til Ted hindrer ham fra å bli skikkelig voksen. 
Det kan hun ha rett i. 

Gjør historien mer absurd 

Allerede ved starten aner jeg at dette kan bli riktig så morsomt. 
Premisset er jo helt fjernt, ikke sant? 
Men Seth McFarlane gjennomfører ideen til 20 i stil. 

I en tidlig sekvens får vi fortalt hvordan Ted blir nasjonal tv-kjendis, for så å bli glemt. 
Men alle i nærmiljøet ser ut til å akseptere en snakkende teddybjørn som en hvilken som helst annen person. 

Det gjør at også jeg som publikummer godtar dette utgangspunktet, selv om det gjør hele historien enda mer absurd. 

En kostelig personlighet 

Mark Wahlberg og Mila Kunis gjør habile jobber, men det er altså en digital teddybjørn som er filmens beste rollefigur, godt hjulpet av Seth McFarlanes egen stemme. 

Ted har en kostelig personlighet, lojal mot sin venn, vil ingen vondt, men er likevel ikke alltid like stø på det moralske planet. 

Slike figurer ser vi ofte på film, men svært sjelden i form av en teddybjørn. 
Derfor blir det ekstra morsomt! 

Min type humor 

Seth McFarlane er kjent som skaperen bak Family Guy, en serie jeg sjokkerende nok IKKE har et forhold til. 

Det må jeg rette på. 
Umiddelbart. 
For med Ted treffer McFarlane min type humor aldeles strålende. 

Denne filmen er stygg, ufin, politisk ukorrekt og veldig, veldig morsom! 
