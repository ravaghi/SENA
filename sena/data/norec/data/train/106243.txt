Texum:«Different Strokes For Different Folks» 

(Rootsy / Musikkoperatørene) 

Oppdal er Norges Texas 

I påvente av et nytt album med Bönkers serverer den americana-infiserte Oppdalsfamilien en liten perle av et hjertevarmt og fritenkende album med alternativ country-rock som salige Gram Parsons ville ha nikket godkjennende til. 
Låtene holder imponerende jevn kvalitet og den rotnære produksjonen er spekket med lekre detaljer, fra gjestende Marthe Valles forsiktige harmonier på fire av låtene til Unni Norbecks groovende tangentarbeid, spesielt på «The Inspector». 
Det er heller ingen ulempe at bandsjef Bård Sande har Ryan Adams-fraseringen inne, uten å bli en kopist. 
Texum er rett og slett en av disse sjeldne overraskelsene som dukker opp på en anmelders pult innimellom! 

ANBEFALT KJØP: 
«The Last Farmer», «The Inspector», «Sunny Day» og «Music & Crowd». 
