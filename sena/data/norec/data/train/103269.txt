Action med kuer
Regi: Will Finn, John Sanford. 
Am. animasjonsfilm. 
Norske stemmer: 
Ellen Horn, Mari Maurstad, Suzanne Paalgard, Paul Ottar Haga, m.fl. 
For alle. 

Disney-moro for de minste med en gjeng energiske kuer i litt for velkjent actionstil. 

Tre handlekraftige, men nokså ulike kuer, tar kommandoen i dette animerte eventyret fra en fredelig gård i det ville Vesten. 
Dette er «køntri» for barn, med action i bøtter og spann når skurkene skal fanges og gården skal reddes. 

Med søte dyr i ledende roller er man sikret suksess. 
Mari Maurstad og Ellen Horn låner stemmer til de to driftige og smått egenrådige sjefskuene, og treffer utmerket med det. 

Men både tegninger, handling og ikke minst musikk ligger jevnt over et hakk under de siste års store animasjonsfilmer. 
Jo da, dyrene er søte, nesten sukkersøte, en del replikker er riktig morsomme, men gjentagelsene blir for mange og selv de heseblesende action-scenene er ikke så veldig kreative. 

Kuene ordner imidlertid biffen, hønene kan igjen slappe av og roen senker seg over prærien. 
