Mot en annen pop
Når ikke opp til egne ambisjoner. 

Hvem er Thea Hjelmeland? 
Ja, altså, utover å være en 24 år gammel person fra Førde, som bor i Paris, vant Eggstockfinalen for sju år siden og åpenbart har en velutviklet sangstemme. 

Hvem er artisten Thea Hjelmeland? 
Hva slags musikalsk form tar hun? 
Den foreliggende solodebuten gir ikke et klart svar. 
De artistiske ambisjonene spriker. 

Uttrykket er i utgangspunktet svært ambisiøst: 
En fargerik, men ikke overlesset lydflora av strengeinstrumenter, piano og perkusjonskrydder. 
I teorien skulle dette stå bra til komposisjoner som prøver å utfordre tradisjonelle popstrukturer med brudd og vendinger inspirert av jazz og kabaretmusikk, men i praksis lyder sangene mer spontane enn gjennomarbeidede. 

Skiftene i melodiene blir banale i stedet for elegante, forutsigbare i stedet for ambisiøse. 
Vokalen gis stort spillerom, men de engelske tekstene bidrar ikke til å gi den ytterligere autoritet. 

"Boredom seldom comes/when I am alone" fra "Boredom", er en god start, men den videre teksten løfter seg ikke over dagboknotatet. 
Det er de enkleste melodiene, de mest vanlige poppassasjene, som fungerer best på platen. 
Akkurat det fremstår som noe av et paradoks i lys av den ambisiøse innpakningen. 

Thea Hjelmeland spiller på Logen 26. mars. 

Enig med vår anmelder? 
Si din mening under. 
