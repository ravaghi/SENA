Første Reef-plate på 18 år
90-tallsbandet gyver løs på metall, gospel, ballader og mer. 

Reef: "Revelation" (Ear Music/Playground) 

Etter 18 år returnerer Reef med et smell, for ikke å si hyl. 
I AC/DC-modus gyver løs Gary Stringer på tittelkuttet "Revelation". 

Derfra hopper Reef rett til countryduetten "My sweet love" med Sheryl Crow. 
Det burde gått galt, men Stringers rustne stemme er hva som skal til. 
Pluss livefølelsen som oppstår når han sier "Jesse" rett før gitarsoloen. 
Jesse er Jesse Wood, sønn av Stones-gitaristen og ny mann etter at Kenwyn House trakk seg. 

Resten av bandet er intakt. 
De ga ut fire plater mellom 1995 og 2000, og så ble det stille. 
Nå er Reef tilbake og fortsetter med "Provide", som kunne vært stjålet fra "Løvenes konge". 

Et gospelkor preger "How I get over" fra 1951, gjort kjent av Mahalia Jackson. 
Reef? 
Gospelkor? 
Jo da, og det svinger. 
Det gjør resten av platen også, med mer metall, mer gospel og et lån fra Lovin' Spoonful i "Darling be home soon". 

En salig røre med Stringer i storform. 

Beste spor: 
"My sweet love", "Don't go changing your mind", "First mistake", "Lone rider". 
