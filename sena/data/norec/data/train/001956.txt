Inn i varmen
Landets viktigste reggaeartist gir oss lydsporet til late sommerdager og knirkefri kvelder. 

I et land der reggaetradisjonen ikke står særlig sterkt, er det desto viktigere at de få representantene som finnes står frem og setter standarden. 
Debutalbumet til Nico D og grunnarbeidet til gjengen i Jah Ark Manifest gjør nettopp dette. 

I 2009 slapp Nico D og Admiral P 
To The World, som var noe så utypisk som et norsk reggaealbum, engelskspråklig med unntak av ”Idiot” og ”Spinnvill”, der sistnevnte låt utviklet seg til landeplagen som roterte tungt på radiostasjoner en hel sommer. 

Allerede da så vi konturene av starten på norske reggaeartister i ledende stillinger; Nico D og Jah Masons ”Ruff Times” toppet hitlistene i Jamaica det året. 
En utrolig bragd av en franskfødt, hvit nordmann, rett og slett. 

Nico D ft. 
Jah Mason - "Ruff Times": 

Coming In From The Cold er post-suksessen fra Jamaica, hvor positiv tankegang og upåtatt higen etter et bedre liv, levert av stødige Nico D, former albumet. 
Foruten Nasty Kutt-produserte, P3-listede ”Soul Searching” og nevnte giganthit ”Ruff Times”, er ”One Day” en sann glede å lytte på. 
Gjerne flere ganger i samme setting. 
Til syvende og sist er albumet pent skrudd sammen; det kler Nico Ds stemme og approach. 

Da er det bare å krysse fingrene for et fremtidig samarbeid mellom Nico D og Sizzla anno Soul Deep-albumet. 
Dét hadde vært noe, dét. 
