«En intens, skjærende stemme du enten elsker eller hater»
John Hiatt er låtskrivernes låtskriver - nå med sin egen «road movie». 

||| 

ALBUM: 
John Hiatt (57) spilte nylig i Norge sammen med countrystjerna Lyle Lovett, men her er han igjen på egenhånd med et album som følger opp tidligere bragder i fin stil. 

Han er kjent som en låtskrivernes låtskriver, men også som en soloartist med en særegen, intens og skjærende stemme du enten elsker eller hater - samt en markant rockgitar. 

Det gir ham også en helt spesiell tilstedeværelse, og han er nærmest blitt en egen sjanger som gjerne mikser folk, country, blues og rock. 

Framfor alt har Hiatt alltid hatt en evne til å skrive glimrende kjærlighetsballader - enten de er rettet mot kvinner, foreldrene eller steder. 

På hans 19. studioalbum er det to av disse, «Wonder Of Love» og seige «Fireball Roberts», som i tillegg til den lettere rockabilly-inspirerte «Homeland» er albumets høydepunkter. 

Og albumtittelen er ikke tilfeldig, for mange av sangene handler om å reise og være på farten - ikke hjem, men kanskje uten at du nødvendigvis veit hvor du havner. 
