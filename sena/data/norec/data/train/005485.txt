Sikkerhetsnettet
Den nye singelen til Nico & Vinz er fascinerende, men overbeviser ikke. 

Billboard-gutta Nico & Vinz fortsetter å lage musikk i juniten. 
Superhiten «Am I Wrong» åpnet dørene, og har gitt dem kule fans som Taylor Swift og Pharrell, men de har videre bevist at de har mer å by på enn one-hit-wonders. 

Nicolay "Nico" Sereba og Vincent "Vinz" Dery er flinke til å snuse på sjangre. 
Fra eksotiske rytmer i Black Star Elephant, nyanserte Cornerstone EP til den nå neddempa R&B-en de fronter i «Intrigued». 
De er selv ærlige om at de ikke ønsker å begrense seg til én sjanger, som forøvrig er helt legitimt. 
Her får vi likevel servert noe i samme gate som foregående singel, men med Vinz som hovedrolle. 

På samme måte som fjorårets «Hold It Together» bruker «Intrigued» lugn gitar i håp om å lokke lytteren i garnet. 
Nico & Vinz kaster ut fiskesnøret og rett før jeg begynner å lure på om dette egentlig bare er et opptak av en gitar som stemmes treffer vokalen til Vinz meg i trynet så hardt at jeg bergtatt biter på. 
Mykheten, sensualiteten og den slående likheten til Sampha fanger interessen min. 

Idet «Intrigued» haler meg inn mister jeg kjapt interessen idet Sampha-vokalen erstattes med ikke fullt så særegne Nico. 
Det er ikke det at de andre elementene i låta er dølle, men det føles nesten hjerteskjærende å ikke få mer Vinz i monitor. 

Det er ingen tvil om at denne fantastiske vokalen bærer låta, men før «Intrigued» fader ut har jeg allerede sluppet taket, og svømmer berørt, dog desillusjonert videre. 

P3 Gull 2015: 
Nico & Vinz - "That's how you know you fucked up" 
