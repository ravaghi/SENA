Minimalistisk luksus
Velar fyller gapet mellom storselgeren Evoque og Sport. 

Alt Jaguar Land Rover gjør blir til gull om dagen. 
Nå kommer bilen som skal få enda flere til å kjøpe Range Rover: 
Velar. 

Hovedkonkurrentene blir trolig Volvo XC60, Mercedes-Benz GLC, BMW X3, Audi Q5 med flere, men de største motorvariantene kan like gjerne ta kunder fra Audi Q7, BMW X5 og Merdedes-Benz GLE. 

Her ser du hvordan Range Rover Velar takler det meste: 

Linjelekre 
Velar er nemlig en smule lavere, men ganske mye lengre enn mellomklasse-SUVene den egentlig konkurrerer mot. 
Innstegsprisen er også noe høyere. 
Men så er den også klart mer luksusorientert. 

Om det ikke faller i smak, har produsenten den kjempestore Discovery til samme pris og den mindre Discovery Sport som koster 250.000 kroner mindre. 

Enklere design 

Land Rover kjører hardt på sin minimalistiske design for tiden, og designsjef Gerry McGovern har tatt den et steg videre her. 
Nå er også dørhåndtakene borte. 
De kommer ut på samme måte som hos Tesla. 

Designen bæres av den svært enkelt designede og kraftig skrånede fronten med sin karakeristiske grill og smale LED-lys både foran og bak, som bindes sammen av en kraftig linje rundt hele. 

Designen skiller seg fra alt annet og oser Land Rover. 
Faren er kanskje at den ligner for mye på resten av modellrekka. 

Range Rover består nå av fire modeller pluss to Land Rover Discovery. 
Det begynner med andre ord å bli vanskelig å skille mellom SUVene etter hvert. 
Minimalismen fortsetter innvendig. 
Finnes det noen bil med færre fysiske knapper i dag? 
De er borte og erstattet av tre skjermer. 
To av dem er berøringsskjermer. 

Alt ser ut som sort pianolakk, innhyllet i skinn eller tekstiler, inntil man trykker på startknappen og alt våkner til liv i ren James Bond- stil. 
Da kommer all betjening på ratt og skjermer til syne, samtidig som rattet kommer mot deg, girknappen løftes opp av midtkonsollen og den øvre skjermen vrir seg 30 grader opp for å ønske deg velkommen. 
Samtidig heises bilen til normal høyde. 
WOW! 

Tre skjermer 

Land Rover kaller de to 10-tommerne for Touch Pro Duo Infotainment system. 
Sammen med den nederste skjermen finner vi to store vriknapper som er limt oppå skjermen med egne LED-display. 

De var ikke nødvendige, men Land Rovers designere ønsket å fortsatt ha noe håndfast kundene kunne bruke. 
Det er stilig. 

Funksjonen endres etter hva du velger på skjermen og symbolene inni vriknottene bytter for å vise hva du justerer. 
Trykker du i senter kommer du rett til varme/kjøling i setene. 
Elegant og stilig. 
Du stiller alt fra temperatur til setevarme, massasje, kjøreprogrammer og andre innstillinger. 
I tillegg har du en fysisk volumknapp i midten. 

Den øvre skjermen gjør alt det andre, altså navigasjon, telefon, radio osv. 
Begge skjermene er rimelig enkle i bruk. 
Apple Car Play og Android Auto derimot finnes ikke, ikke at jeg tror mange vil savne det. 

Kontrollene på rattet er også av typen skjerm og den til venstre tommel endrer utseende og funksjon etter hva den skal betjene. 
Utseende på menyer og inndeling på det heldigitale instrumentpanelet kan endres på flere måter, fra to klassiske klokker med infotainment i midten, til en sentral turteller med digitalt speedometer i midten. 
Dette er standard på de tre høyeste utstyrsnivåene. 
Den har også valgfrie visninger på hver side, pluss et helt kart med fartsvisning og andre trivialiteter på en bunnlinje. 
Audis Virtual Cockpit er noe enklere i bruk, men oppbygningen kan minne om hverandre. 

Bra plass 

Vi sitter i de beste stolene. 
De mangler ingenting og har til og med nakkestøtter man kan knekke inn for bedre støtte. 
Takhøyden er rikelig både foran og bak. 

Personlig liker jeg lav sittestilling og at jeg får rattet godt inntil meg. 
Begge deler tilfredsstilles her. 

Også baki sitter man bra, og bilen har elektrisk justerbar vinkel på bakseteryggene som er 40/20/40 delt og som legges ned ved å dra i spaker på sidene. 
Bagasjerommet måler forøvrig 673 liter, mens det etter stolleken øker til 1.731 liter. 

V8 på gang 

Under panseret vil du finne både firesylindrede, sekssylindrede og åttesylindrede motorer. 
Firesylindrede bensinmotorer på 250 og 300 hester og en 3-liters V6 på 380 hester. 
På dieselsiden har man to firesylindrede motorer på 180 og 240 hester og en 3-liter på 300 hester. 

V8-motoren er ikke offisiell ennå, men er sett testet på Nürburgring. 
Regn med en SVT-modell på 550-570 hester. 

Storselgeren i Norge forventes å bli en toliters turboladet bensinmotor på 300 hester. 
Den blir også tilgjengelig i F-Type i disse dager. 

Slik kjører den 

Velar er bygget på Jaguar Land Rovers nye aluminiumsplattform, som den deler med Jaguar F-Pace og Range Rover Sport. 
Med sine 4,8 meters lengde er Velar noe lenger enn F-Pace, mens akselavstanden på 2,87 er den samme. 

Vekten havner på fra 1800 til 1954 kilo, avhengig av motor og utstyrsnivå. 
Det er langt mindre enn hva Land Rovere veide for noen få år siden. 

Land Rover har funnet sitt DNA, slik de fleste andre premiumbrands. 
Man får en tung solid følelse bak rattet. 
Alt fra hvordan du slår igjen dørene til selve kjøringen. 
Vi starter med de to V6-erne, 300 hesters diesel og 380 hesters bensin. 

Tilbakemeldingene gjennom rattet er forholdsvis lette og helt uten følelse for underlaget, men den styrer presist og har kort utveksling. 
Om man velger bensin eller diesel, er mest avhengig av hva man tror vil vil selge når man skal kvitte seg med den og hvor mye penger du ønsker å bruke på drivstoff. 

Dieselen kler bilen godt, den går stille og har kraften man forventer og trenger med sine 700 Nm i dreiemoment. 
Den er dessuten 100.000 kroner billigere. 

Kvikkas 

Bensinmotoren gjør mer ut av seg lydmessig. 
Man har konstant en V6-sang i bakgrunnen. 
Fantastisk for dem som elsker motorlyd uten at den er overdesignet og veldig påtrengende. 
Kraftleveransen på begge er rimelig lineær selv om bensinmotoren blir kvikkere jo lenger du drar den på turtall. 

Girkassen er av typen sedat i begge varianter. 
Det kler bilen, men man blir stadig overrasket over hvor lang tid den bruker fra kickdown til den endelig har funnet riktig gir ved for eksempel en forbikjøring. 

Har du det travelt kan du gire den manuelt med padler bak rattet. 
De girer raskt og presist. 
Gassbruk i lave hastigheter resulterer ofte i en ufrivillig nakkesleng. 
Den kunne vært en smule mer raffinert på igangkjøring. 

Du har en rekke kjøreprogrammer å velge mellom, men de justerer stort sett bare understell og sperrer. 
Skal du ha girkassen i Sport, gjøres det manuelt på girhjulet, hvilket er helt greit. 

Understellet kunne vært bedre. 
På fine veier flyter ting bra, men det gjør det i alle biler. 
Men på dumpete veier slår det mer fra understellet enn man forventer i biler av dette kaliberet. 
Men understellet henger for så vidt godt med. 
Vi kjørte bilen med både 21- og 22-tommere. 
Komforten ble bedre med de små hjulene uten at det går nevneverdig ut over utseendet. 
Men mer enn grei fart på grove grusveier svelges overbevisende, faktisk med de største hjulene. 

Omfattende terrengtesting 

Terrengegenskapene er ting man ikke tuller med hos Land Rover. 
Standard høyde er 21, 3 cm, men den løftes til 25,1 cm når man skal ut i terrenget. 
Vadedybden er på respektable 65 cm, og dersom bilen har vadesensorer i sidespeilene (ekstrautstyr) sier den fra når du har nådd grensa. 

Vi fikk flere pass med ganske krevende terrengkjøring, blant annet i skogen og opp en bratt slalåmbakke. 
Og selv om det var tørt da vi kjørte i traseene, vet vi at de bratte løypene har vært forsert i klineføre tidligere i testukene. 

Vi kjørte også noen oppbygde hinder for å se hvordan firehjulstrekksystemet fordeler kreftene, hvilket var imponerende. 

Hjul uten grep fikk ingen kraftoverføring over hodet og sto stille eller rullet rolig med. 

Informasjon om helning og vinkel kommer opp i frontruta, men ikke med grader, så den føltes litt unødvendig. 

Selvsagt har den en haug med hjelpesystemer, både til vanlig kjøring og i terrenget. 
Adaptiv cruisecontrol er standard på HSE-utgaven og lar deg kjøre både i terrenget og på veien uten å bruke pedaler. 
Autonom nødbremsing, filskiftassistent som trekker deg inn i feltet igjen, selvparkering, tretthetsvarsling og trafikkskiltgjenkjenning er på plass. 

Fire utsyrsversjoner 

Velar fås i Standard Velar, S, SE og HSE. 
I tillegg kan alle utstyres med R-Dynamic stylingpakke med sportsligere detaljer som eget design på felgene, bronsedetaljer på luftinntak i front, oppå panseret og feltet mellom skjermer og fordører, tåkelys, sorte speiler, synlige eksosrør og ratt med kromring på kringla, girpadler i aluminium og mer sportslige seter. 
I Norge regner man med å selge mest SE. 

Den har 20-tommers felger, Led Matrix lys, håndfri åpning av bakluka, autodimming på alle speiler, 10-veis elektriske skinnseter, navigasjon Pro, det feteste stereoanlegget fra Meridian (som låter bra) og ryggekamera. 

Toppmodellen HSE har 21-tommere, elektrisk justerbart ratt, 20-veis justerbare seter med flere massasjeprogram (som ikke holder mål etter at man har prøvd Volvo sine massasjeprogram) og kjøling, girpadler i alu og høyere skinnkvalitet og adaptiv cruise control. 

Så mye koster den 

Hoppet på hver utstyrsgrad varierer mellom 40.000 og 50.000 kroner. 
Grunnprisene varierer fra 848.000 til 1.400.000 kroner. 
Det er før man har krysset i ekstrautstryrslistene. 
Da skal det sies at høyeste pris er 380 hesters bensin med HSE med R-Dynamic stylingpakke. 
Da er det ikke så mye mer man trenger å krysse av på. 

Luftfjæring er en av tingene man skal ha og det koster 16.000 på de firesylindrede variantene. 
På de sekssylindrede er den standard. 
250 hesters bensin er av en eller merkelig grunn ikke tilgjengelig med luftfjæring. 
Du er flink om du klarer å legge til 100.000 kroner på høyeste utsyrsgrad. 

Dessverre fikk vi ikke prøvd det som antatt kommer til å bli bestselgeren, nemlig en toliter på 300 hester og 400 Nm. 

Kruttpakka skal klare sprinten til 100 km/t på 5,7 sekunder og ha en topfart på 234 km/t. 
Med et oppgitt forbruk på 0,78 liter på mila blir den 1800 kilo tunge bilen forholdsvis billig i drift. 
Vi kommer tilbake med test på denne når den blir tilgjengelig. 

Prisen for denne er ikke fastsatt ennå. 

Tekniske data: 

Les også: 
