Full fart i svingen
Godt gjennomført moro for hele familien. 

||| 

FILM: 
Pelle Politibil ble skapt på begynnelsen av 1980-tallet av politimannen Åge Magnussen, som et produkt for å lettere nå ut til barn og lære dem om trafikksikkerhet. 
Etter at Pelle ble plukket opp av NRK i 1993 har politibilen vokst seg til å bli en av landets største franchiser rettet mot de minste. 

Klare farger «Pelle Politibil går i vannet» er kinofilm nummer to om Pelle, men den første i animert form. 
Det er et dekkskifte som kler den svarte og hvite bobla. 
Filmen er laget av Qvisten animasjon, som blant annet står bak «Fanthomas» og «Kurt blir grusom», og signaturen er egenartet. 
Det er en «Playmobil møter LucasArts»-aktig stil over det hele, med tydelige streker og klare farger. 
Noe som fungerer godt, men som kan oppleves litt enkelt sett i forhold til det Pixar og Disney driver med om dagen. 

Det animerte universet gjør Pelles verden grenseløst. 
Og vi møter en rekke vittige, godt karikerte figurerer. 
Blant annet besøker en sørlandstalende kronprinsesse den lille byen i nord, uten at Mette-Marit nevnes med navn. 
Tankene går naturligvis til «Fanthomas»'-verden, og også her er parodierte kjendiser en formel som funker. 

Miljøbevisst Dette, blandet med vitser av typen «Pelle, du elsker å fiske. 
Men hvordan du får marken på kroken, det har jeg aldri skjønt», gjør at filmen er lett å like også for voksne. 

Historien som fortelles byr ikke på de største utfordringene, og vil lett fange oppmerksomheten til de minste. 
I tillegg er det en god moral i bunnen, da «Pelle Politibil går i vannet» muligens kan gjøre oss alle mer miljøbevisste. 
Noen trafikkonstabel er Pelle riktignok ikke lenger, og den lille bilen likner mer og mer på sin amerikanske storebror, Herbie, en rampete fartsbølle med gode intensjoner. 
