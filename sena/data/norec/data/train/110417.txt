Kaia Huuse:«Onsdag» 

(Grappa/Musikkoperatørene) 

Pludre pludre, klimpre klimpre. 

Kaia Huuse har lenge stått i samboer Jan Eggums skygge - se, der skjedde det igjen - og denne platen vil ikke forandre på den saken. 
Hun forblir en visesanger med lite annet å by på enn platt poesi og melodier som for så vidt ikke er avskrekkende, men de tar liksom hele tiden minste motstands vei. 
«Onsdag» heter platen, og det er så visst det hverdagslige som står i fokus her. 
Ikke noe galt med det, sånn i utgangspunktet, men når hverdagsdyrking blir ekvivalent med intenst ordinært er det vel knapt noe å investere penger i. 
Det er ikke uten underholdningsverdi, som når hun forteller at: 
«I går, for eksempel, ble vi sittende til langt på natt/Ved kjøkkenbordet og prate ut om ditt og datt». 
Tilforlatelig upretensiøst, om ikke annet. 

ANBEFALTE KJØP: 
«Ikke en sang om å være alene», «Bare ha deg» 
