Starter for 10
En uforskammet hyggelig film 

"Starter for 10" er en uforskammet hyggelig film med James McAvoy som den unge mannen som forsøker å finne ut av utdanning og kjærlighet på universitet. 

Jeg var tenåring fra 1983 til 1989. 
Min interesse for musikk eksploderte i årene rundt 1985. 

Hvordan i all verden skal jeg kunne forholde meg spesielt kritisk til en film fullpakket med all den kule musikken fra den tiden. 
Det er vanskelig. 
Men la meg prøve. 

Platonsk eller ikke... 

Unge Brian Jackson begynner på universitetet i Bristol, møter den politiske aktivisten Rebecca, blir med på skolens quiz-lag og blir betatt av vakre Alice. 
Vi følger ham gjennom et skoleår, der han stadig lurer på om vennskapet med Alice er platonisk eller mer. 

Eller er han kanskje mer interessert i Rebecca. 
Samtidig nærmer quiz-laget seg sin store prøve – tv-opptaket av en quiz-finale. 
Det er utgangspunktet for historien - som er tonelagt av et bra soundtrack. 

Univsersitetsnostalgi 

James McAvoy fikk mye skryt for rollen i "The last king of Scotland". 
Her spiller han en gjennomsympatisk figur som er umulig å hate. 
Det må i så fall være fordi du synes han blir så altfor hyggelig. 
Brian er så ung, ærlig, åpen, følsom og uskyldig. 

Trenger du film som gir deg litt motstand, er "Starter for 10" ikke for deg. 
Regissør Tom Vaughan og manusforfatter David Nicholls, som selv gikk på universitetet i Bristol på 80-tallet, velter seg i søt nostalgi, samtidig som ungdom i dag vil kjenne igjen tematikken. 

Og så vil de bli misunnelige på all den gode musikken deres jevnaldrende hadde for 20 år siden. 
Nevnte jeg at filmen har et godt soundtrack? 

Fett 80-talls lydspor 

Forutsigbart Ja. 
Tom Hanks har produsert filmen og han er kanskje ikke mannen for de store overraskelsene. 
Du skjønner ganske tidlig hvor historien er på vei. 

Men på veien dit får vi tegnet et godt bilde av 80-årenes klassekamp i Thatcher-England, fullt av desillusjonerte unge mennesker som tross alt hadde tro på fremtiden. 
Kanskje var det på grunn av musikken, full av liv, lidenskap og følelser. 

Her får du blant annet høre The Cure, Tears for fears, Kate Bush, The Style Council og The Smiths. 
Filmen har et henrivende soundtrack! 

Tvillingfilmer 

"Starter for 10" burde kanskje ha fått en norsk tittel. 
"Starter for 10" sier meg ingenting om hva slags film dette er. 
Tittelen henspeiler på et inngangsspørsmål for 10 poeng i den tv-sendte universitetsquizen som er kjent i England, men ikke her. 

Men når du først ser filmen, spiller det ingen rolle hva den heter. 
Den minner om en tvilling av John Hughes-filmene fra 80-tallet som ikke er blitt sett før nå. 
Så likte du "The Breakfast Club" og "Pretty in Pink" vil "Starter for 10" virke som kjent territorium og gi deg 96 ålreite minutter på kino. 
Om ikke annet har filmen et utrolig bra … ja, du vet 
