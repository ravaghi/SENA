En ekte entertainer
Stoisk ro og stor selvtillit. 
Justin Timberlake spilte opp til fest i Telenor Arena. 

Tonene til Pusher Love Girl finner veien ut av høyttalerne. 
En silhuett av altmuligmannen innenfor underholdningsbransjen, og bandet, synes på backdropen. 
Han suger til seg oppmerksomheten etter åpningssporet. 
Ikke er det kleint - han er bare misunnelsesverdig kul. 

Det er 7 år siden sist han la ut på turné, da med albumet FutureSex/LoveSounds, som solgte 10 millioner eksemplarer. 
I kveld kjører 33-åringen et 2, 5 times konsertmaraton med spor hentet fra fjorårets kritiker- og fanroste The 20/20 Experience del én og to, ovennevnte album og naturligvis solodebuten Justified i Telenor Arena. 

Tennessee-kjekkasen, kledd i skreddersydd smoking, kurtiserer publikummet under norgesbesøket med en bekymringsløs holdning på åstedet som rommer 22000 sjeler, nesten (?) utsolgt for anledningen. 
Det er et litt motsetningsfylt forhold mellom attraksjonens lekne og for så vidt jordnære innstilling, og en glossy, overdimensjonert stadionpopdesign. 
Men en danseglad gjeng lar seg begeistre av produksjonen og Timberlakes fårete glis, sang og snedige dans, som til tider er uimotståelig. 
Det går kanskje overraskende mye tid på danserutinene, og den masete rockegitaren som rundet av en del låter kunne ha vært utelatt. 
Det kan ikke ha vært en lang runde nei-fase i planleggingen, det meste man kan tenke seg av artisteri er klemt inn i kveldens show. 

Han fryder seg der han er flankert av dansere, korister og bandet Tennessee Kids, som består av nesten dusinet musikere. 
Vi får servert hits og schlägere som “TKO”, “Like I Love You”, “Suit & Tie”, “Let The Groove In” og en herlig liveversjon av "My Love", for å nevne noen. 
Det er medleypreget, men mannen med den velkjente falsetten vet når han skal dempe ballet. 
Han maner opp til mjuk stemning når han setter seg og spiller den flotte balladen “Till The End Of Time” på et hvitt piano. 
Ganske sexy, egentlig. 

I showets andre del covrer han blant annet Elvis Presleys “Heartbreak Hotel”, Michael Jacksons "Human Nature”, og new jack swing-klassikeren “Poison” av Bell Biv DeVoe - inspirasjonsfigurer som har formet Timberlake til den artisten han er i dag. 

En BH blir kastet opp på scenen og han vaier den rundt til “SexyBack”, et av ekstranumrene. 
Gliset hans blir større. 
Man ser at Justin Timberlake har det oppriktig moro selv - en av de aller viktigste egenskapene for å kunne kalle noen for en ekte entertainer - når han underholder massen i kveld med stoisk ro og stor selvtillit. 
En type å bli glad i. 

PS: 
Vi har ikke bilder fra konserten da det var fotoforbud. 
