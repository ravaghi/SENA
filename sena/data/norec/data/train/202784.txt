TEST:Ford Grand C-Max 

Ford fyller på med stadig flere fleksibiler. 
Vi har tatt en nærmere titt på nye Grand C-Max. 

Fra før har Ford store S-Max og enda større Galaxy. 
Lille B-Max er dessuten på vei. 
Midt i mellom har man C-Max som har vært på markedet i en del år, men nå er kommet i en helt ny generasjon. 
Samtidig splittes den opp i to versjoner, vanlige C-Max med fem seter og Grand C-max med syv seter og skyvedører. 
Det er sistnevnte vi har testet. 

Grand C-max er en direkte konkurrent til biler som Volkswagen Touran, Mazda 5, Toyota Verso, Opel Zafira og Peugeot 5008. 
Dette er første gang Ford virkelig kan konkurrere med disse, ettersom S-Max egentlig er litt for stor og dyr sammenlignet med de overnevnte konkurrentene. 

Større enn Touran 

Grand C-Max måler 452 centimeter i lengden. 
Det gjør den litt større enn eksempelvis Touran. 
Sammenlignet med lillebror C-Max er den 14 centimeter lengre. 
Samme antall centimeter er også økningen i akselavstanden. 

Ikke best på plass 

Innvendig oppleves den likevel ikke som den aller største i klassen. 
Peugeot 5008 er eksempelvis merkbart romsligere, først og fremst bak andre seterad, altså på tredje seterad og i bagasjerommet. 
Midtsetet på andre seterad er også ganske lite. 
Fordelen med det er at det kan stues vekk under setet ved siden av, slik at det blir en slags midtgang bakover til tredje seterad, eller bare bedre plass til to på andre seterad. 

Generelt er også seteløsningene fleksible og forholdsvis enkle å bruke. 
Setene på andre seterad kan skyves frem og tilbake og det gir bra plass til beina. 
Sitteputene vippes opp før seteryggene kan felles ned, men det er fort gjort. 
Det er først og fremst rent plassmessig denne taper litt mot de romsligste i klassen. 
Også Volkswagen Touran har eksempelvis merkbart mer bagasjeplass med fem seter i bruk. 
Dersom du bruker de to bakerste setene, er de best egnet for barn. 
Og de foran bør gi litt plass. 
Bak tredje seterad er det knapt plass til noe bagasje. 

Skyvedører teller positivt i vår bok. 
Det er praktisk spesielt i trange omgivelser. 

Grei kvalitetsfølelse 

Foran sitter man godt og naturligvis litt høyere og mer oppreist enn i lavere biler. 
Betjeningen av navigasjonen og infosystemet forgår via en del knapper i øvre del av midtkonsollen. 
Dette går stort sett greit, men vi har sett mer brukervennlige løsninger. 
Kvalitetsfølelsen er på det jevne. 
Helt grei, men heller ikke mer. 
Skjermen til navigasjonen er litt i minste laget, om du bestiller det. 

Best på veien 

Det er når vi kommer til kjøreopplevelsen denne bilen har sin sterkeste side. 
Ford har klart å bygge inn en spesiell kjørefølelse i de fleste av modellene sine, kjennetegnet ved god balanse, følsom styring og ganske bra fjæringskomfort. 
Grand C-Max fortsetter i det sporet, men er ikke helt på nivå med Focus og Mondeo. 

Gode kjøreegenskaper 

Da vi første gang prøvekjørte denne bilen sammen med lillebror C-Max, konstaterte vi at Grand C-Max er litt mer komfortorientert og ikke fullt så skarp og morsom som C-Max med fem seter. 
Dette er et inntrykk vi står ved etter å ha kjørt mer i Grand C-Max. 
Den har fortsatt en direkte og følsom styring og en ganske bra chassisbalanse, spesielt for klassen. 
Bakvognen styrer klart mer med enn det som er vanlig i klassen. 
Men du merker at det er litt mer krengning og understyring enn i eksempelvis Focus når du virkelig presser den. 

God komfort 

Det kanskje beste med kjøreopplevelsen er at den litt ekstra sportsligheten i forhold til konkurrentene ikke har gått på bekostning av komforten. 
Fjæringen oppleves ikke hard, bare akkurat passe. 
Og selv om styringen er ganske direkte, oppleves den ikke som nervøs eller plagsom på andre måter, i alle fall ikke når du vender deg til de litt raske reaksjonene. 

Støynivået er også helt greit. 
Litt mer støy må du regne med i en bil med så stort kupévolum sammenlignet med en mindre sedan eller stasjonsvogn, men for klassen er dette greit. 

2,0-liters dieselmotor 

Vi kjørte en 2,0-liters dieselmotor med 115 hestekrefter kombinert med den automatiske dobbelkløtsjgirkassen Powershift. 
Normalt får du en 1,6-liters motor dersom du bestiller 115 hester, men når du velger Powershift, får du en 2,0-liter. 
Dreiemomentet er litt høyere på 2,0-literen, nærmere bestemt 300 newtonmeter mot 1,6-literens 270. 

Sterk nok 

I praksis oppleves denne motoren som sterk nok. 
Bilen blir ikke sprek, men du har nok dreiemoment på vanlige turtall til at ytelsene er helt kurante. 
Det er spesielt på litt høyere turtall du merker at maks effekt tross alt er forholdsvis beskjedne 115 hestekrefter. 
Der oppleves motoren litt trå. 

Forbruk 

0-100 går på 12,3 sekunder, hvilket også er helt brukbart. 
Forbruket er oppgitt til 0,58 liter og CO2-utslippet 154 gram. 
Dette er ikke klasseledende tall, men heller ikke så aller verst. 
I praksis opplevde vi at man lett havnet over 0,6 liter per mil på kjørecomputeren også med en del langkjøring. 
Det er med andre ord litt å spare på å kjøre Focus eller eventuelt gå for 1,6-literen og manuelt gir. 
Den bruker litt mindre. 

Mange vil nok likevel sette pris på Powershift-girkassen. 
Den oppleves imidlertid ikke like kjapp og direkte som Volkswagens dobbelkløtsjkasse DSG. 
I praksis skal du være dreven for å kunne skille denne fra en konvensjonell automatkasse. 
Den er altså mer komfortorientert enn sportslig. 

Pris og konkurrenter 

Som nevnt har denne bilen mange konkurrenter. 
Denne varianten av Grand C-Max starter på 338.000 kroner. 
Det er omlag 35.000 kroner mer enn med manuelt gir, og en del av årsaken til det er merforbruket den automatiske girkassen og den litt større motoren fører til. 
Sammenlignet med konkurrentene kommer den litt bedre ut prismessig med manuelt gir, uten at det er voldsomme forskjeller å snakke om her. 
Men noe direkte priskupp kan denne varianten ikke kalles. 

Litt blandet 

På egenskaper sitter vi igjen med et litt blandet inntrykk av bilen. 
Den er dårligere på plass enn en del av konkurrentene. 
Fleksibiliteten er imidlertid grei, og skyvedører er positivt. 
Kvalitetsfølelsen er på det jevne. 
Kjøreopplevelsen trekker imidlertid opp. 
Som en ren familiebil klarer denne likevel ikke helt true de aller beste i klassen, og da snakker vi først og fremst om Peugeot 5008 og til dels Volkswagen Touran. 
Sjekk også kommende Opel Zafira og eventuelt også Citroën Grand C4 Picasso og Renault Grand Scénic. 

Alt i alt lander vi på terningkast fire. 
Grand C-Max er en totalt sett helt grei bil, med visse svakheter, men også klare styrker. 
