Stefan Sundström + Miss Li = sant
Artister som Lars Winnerbäck og Miss Li hyller norgesvennen Stefan Sundström med album. 

ALBUM: 
Et nytt musikkår er riktignok i gang, men bare så vidt. 
Og vi slipper ikke det gamle før vi — sammen med sju svenske artister og band — har hyllet en norgesvenn som i fjor fylte 50 år og markerte 30 år som artist. 
Jubileumsåret ble kanskje blant hans aller beste, mye takket være egen ulykke! 

Sykkeluhell Sundström tryna nemlig skikkelig på sykkel på vei til en fest hos artisten Miss Li, måtte sy 13 sting og fikk ro til å skrive mange sanger — til det mørke albumet «Ingenting har hänt» og det mer lystige «5 dagar i augusti» — som begge kom i fjor. 
Han er også aktuell i dvd-en «Pappa kom hem», en norsk road movie der Sundström følger Jack Vreeswijk på en tur fra Stockholm til Tromsø, dit Jacks far Cornelis søkte tilflukt på 80-tallet. 
På høsten kom så hobbygartner Sundströms bok om sjølberging med egen hage som utgangspunkt, «Stefans lilla gröna», og på tampen av jubileumsåret kom sannelig også hyllestalbumet «Andra spelar Sundström». 

Variert Hyllestplater er en vanskelig øvelse, og det er nesten ikke til å unngå at de ofte blir varierte eller sprikende, alt etter hvordan man ser det. 
Samtidig er det et bra grep at låtvalgene ikke er for opplagte. 

Mange yngre svenske artister ser opp til trubadur og viseskald Sundström, og det føles helt naturlig at hyllesten åpner med ham som har nådd aller lengst, kameraten Lars Winnerbäck. 
I tillegg til en fantastisk versjon av «Blåöga», smidd etter Winnerbäcks eget sound, bidrar han med en enkel, visepreget versjon av «Vårsamba» — begge med hans tidligere duettpartner Miss Li på vokal. 
Hun bør synge mer på svensk! 

Rød tråd Miss 
Li går i det hele tatt som en rød tråd gjennom albumet, som er produsert av hennes samarbeidspartner Sonny Boy Gustafsson — som før øvrig også har skrevet låter for jenteduoen Little Marbles, som avslutter denne hyllesten. 

Mens de første låtene har fått et svært arrangert og produsert uttrykk, med cello som en viktig stemningsskaper, glir låtene etter hvert over i en mer rocka grunnstamme, med de unge svenskene Love Antell (som kan forveksles med en ung Håkan Hellström) og en energisk Emma Essinger i hovedroller. 

Fengende visepop «Johnny Dunder» kommer i en fengende visepopversjon med alle svenske visesangeres felles forbilde og helt, Ola Magnell, som også gjør en slepen versjon av «Sökte gud». 
En uvanlig følsom og søt Miss Li gjør en herlig popballade av «Under isen», mens hennes «När toget går» har en touch av kabaret og «Hög kan bli låg» er mer desperat i uttrykket. 

Nytt liv «Andra spelar Sundström» er et godt eksempel på at sanger kan få nytt liv og stå på egne ben, samtidig er det ikke uinteressant hvordan de framføres. 
Det er viktig at noe av sjelen sitter igjen i låten og vokalen. 
Det savnes på albumets to siste spor, «Vitabergspredikan» med Dundertåget og Little Marbles' «Fula gubben Hitler», som begge er så rocka at det er vanskelig å finne noen annen Sundström-tilknytning enn teksten. 
Da er det ikke nok at den, som alltid, er uvanlig god. 
