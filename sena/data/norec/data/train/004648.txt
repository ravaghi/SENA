Hotell Transylvania 2
En lite etterlengtet oppfølger. 

En lite etterlengtet oppfølger viser seg å være en lite nødvendig film. 
God animasjon kastes bort på en masete og kjedelig historie i Hotell Transylvania 2. 

Det er mange fargerike figurer i dette universet, men de fleste av dem ble introdusert i forrige film, og har derfor ikke overraskelsesmomentet på sin side. 

Dette er en grei skuring for de som ikke har store forventninger eller kvalitetskrav. 
Men det kan virke som om ønsket om kjapp inntjening er hovedmotivet bak Hotell Transylvania 2, ikke nødvendigvis en brennende fortellertrang. 

Hotel Transylvania drives altså av selveste Dracula, som fristed for alle monstre som trenger ferie. 

Nå gifter datteren Mavis seg med Jonathan, mennesket som forvillet seg inn på hotellet i den første filmen. 
De blir etter hvert foreldre til lille Dennis, men blir han vampyr eller menneske? 

Bestefar Dracula er sikker på at hoggtennene hans vokser ut hvert øyeblikk, men årene går og han bestemmer seg for å gi Dennis en liten dytt mens foreldrene hans er bortreist. 

Maser noe voldsomt 

Man kan skimte konturene av en tematikk rundt oppvekst, annerledeshet, forventninger og selvrealisering, men filmen er ikke spesielt opptatt av å utforske disse elementene nærmere. 

Her handler det om ren og skjær underholdning, som selvsagt ikke er en dårlig intensjon, men handlingen blir lite interessant når alt dreier seg om enkleste vei mot et komisk poeng. 

Mens far/datter-forholdet var det som holdt film nummer en oppe, er reisverket mindre stabilt i toeren. 
Dracula-figuren maser noe voldsomt i rollen som overivrig bestefar og blir en slitsom figur å ha i fokus i 90 minutter. 

Vil smårollingene la seg underholde av Hotell Transylvania 2? 
Jo da, de vil det. 

Men filmen vil være glemt i samme sekund som rulleteksten går, uten at noen har lært noe, blitt utfordret av noe eller moret av noe de ikke har sett før. 

Hotell Transylvania 2 er kompetent utført i alle tekniske avdelinger og regissør Genndy Tartakovsky er dyktig på flere felter, men det skorter på fortellergleden. 

Det kan kanskje skyldes at Adam Sandler er en av manusforfatterne og produsentene, samt har Dracula-stemmen i originalversjonen. 

Hans navn er ikke akkurat synonymt med kvalitet for tiden, heller ikke etter Hotell Transylvania 2. 
