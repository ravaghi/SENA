Lek med liv
Hva er du villig til å gjøre for å få det du ønsker mest av alt? 

Ved et vindusbord på kafeen The Place sitter en mann som kan oppfylle folks dypeste behov. 
Til gjengjeld er de nødt til å utføre et oppdrag for ham: 
En nonne må bli gravid for igjen å kunne føle Guds nærvær, en kvinne må stjele 100 000 euro og fem cent for å bli penere en eldre dame må sette av en bombe for å kurere ektemannens alzheimer og så videre. 

"The Place" – som er laget av den italienske regissøren Paolo Genovese ("Perfekte fremmede") og basert på den amerikanske tv-serien "The Booth at the End" – utspiller seg i sin helhet på denne kafeen. 
Og det er ganske snedig utført, det hele. 
Etter hvert som menneskene kommer inn og forteller sine historier, blir det stadig tydeligere hvilke konsekvenser handlingene deres får der ute i verden. 
Skillelinjene mellom godt og ondt skal vise seg å være mindre tydelige enn man kanskje skulle tro. 

OK, så går ikke "The Place" veldig dypt inn i de eksistensielle spørsmålene den lefler med. 
Og, OK, så blir de forskjellige handlingstrådene etter hvert mer innfløkte enn godt er. 
Som voksen, sofistikert selskapslek betraktet, har filmen likevel litt av hvert gående for seg. 
