Rallisport Challenge 2
Svenske DICE følger opp et av de beste bilspillene på XBox med en ny utgave som er et stort skritt fremover. 
Med unntak av et par små mangler, er dette nesten et perfekt bilspill. 

Det første Rallisport Challenge-spillet ble sluppet samtidig med XBox, og fungerte som en nydelig grafikkdemonstrasjon av XBoxens kapasitet, samtidig som det var et meget kompetent rallyspill. 
Ikke minst takket være en svært underholdende flerspillermodus som forlenget spillets levetid betraktelig. 

LES OGSÅ: 

Vi fikk vårt første møte med oppfølgeren i fjor høst, og innså at dette spillet kommer til å bli noe helt eksepsjonelt. 
Og nå som vi har sittet med det ferdige produktet i noen uker, skjønner vi at DICE har for det meste levd opp til forventningene. 

Fart og gjørme 

Spillets fokus ligger et sted mellom ren arkadekjøring og mer realistisk simulering. 
Det er fremdeles svært enkelt å sette seg inn i bilenes kjøreegenskaper og det krever ikke mye erfaring til før du får kontroll over de fleste kjøretøyene i spillet. 
Samtidig er håndteringen av bilene mer realistisk fremstilt enn i det første spillet, og du får også muligheter til å justere bilenes detaljer, som dekktype, fjæring og så videre. 

Rallisport 2 har ikke lisensierte baner eller førere, så designerne har tatt seg store friheter når det gjelder løpene og lokasjonene. 
Resultatet er flotte ruter langs snødekte landsbyer i Sverige, isbelagt ødemark i Canada, australske ørkenlandskap og engelske skoger. 
Det finnes flere banevarianter du kan velge mellom, avhengig av hvilken modus du spiller i: 
Fra vanlig tidsbasert rallykjøring, gjennom circuit-baner mot flere motstandere, til Hillclimb, med tøff oppoverbakkekjøring. 
Det er alt i alt rundt 90 baner med i spillet, selv om mange av disse er bare små variasjoner av samme rute. 
Likevel, mulighetene er store. 

Variasjonen ivaretas også ved at banene ikke er knyttet til forskjellig værtype, så du vil oppleve forskjellige forhold på hver av banene. 

Hoveddelen av spillet består av en karrieremodus, som du må gjennom for å låse opp diverse biler og baner. 
Det er fire separate vanskelighetsgrader, og de to første (Amateur og Pro) er overraskende lite krevende. 
Nivået på motstanderne gjør et uproporsjonelt stort hopp i det du begynner på det tredje nivået, og da begynner det å bli tøft. 

Antallet på tilgjengelige biler er rundt 40, alle lisensierte. 
Kjørefølelsen varierer naturligvis fra bil til bil, men fellestrekket er at samtlige føles godt og naturlig. 
Kjørefølelsen i Rallisport 2 er rett og slett glimrende, som sagt er det lett å sette seg inn i bilene  men for å mestre dem, kreves det trening. 

Knust frontrute 

En av de aller kuleste nyhetene er full skademodellering på bilene. 
Du kan ødelegge og knuse ruter, spoilere, dører og mye mer. 
Hver av disse delene har egen fysikk, slik at en ødelagt dør henger realistisk fra hengslene. 
Bilene blir også tilsmusset av gjørme og snø, og resultatet er at de lekre, skinnende maskinene du starter i ser ut som utbrente vrak når du er ferdig med løpet 
 med mindre du er ekstremt dyktig til å unngå krasj. 
Det som er dumt er at skadene påvirker ikke bilenes kjøreegenskaper i noe særlig grad, som igjen reduserer virkelighetsfølelsen. 

Etter at du er ferdig med karrieremodusen av spillet, er det bare å kaste seg ut i Live-universet. 
Rallisport Challenge 2 har naturligvis full Live-støtte, og du kan spille mot opptil 16 spillere. 
Så mange deltakere sliter riktignok på XBoxen, så de andre bilene blir redusert til wireframe-modeller. 
Vil du spille med full detalj, er det kun plass til fire spillere samtidig. 
Online-opplevelsen er uansett underholdende, flott gjennomført og spennende. 
Nok et stort pluss for Live-tjenesten. 

Den grafiske siden av spillet er noe av det aller flotteste vi har sett på XBox noensinne. 
Banene er fantastisk detaljerte, med delikate refleksjoner på asfalten, virkelighetstro vegetasjon langs banene, realistiske væreffekter og flotte bygninger. 
Selve bilene har tilnærmet fotorealistisk detaljnivå. 
Det som er veldig stilig er at ting som er plassert i veikanten, som skilt eller busker, kan kjøres over og veltes. 
Bilen din stopper ikke lenger opp bare fordi du har kjørt på en liten stolpe. 

Konklusjon 

Det er alt i alt få ting som er feil med dette spillet. 
Vi klager litt på det monotone soundtracket, og vi kunne ønske skademodellen hadde mer innvirkning på kjøreegenskapene. 
Men totalt sett er dette spillet utrolig bra gjennomført 
 her er det plass til involverende enkeltspillermodus, flott online-støtte, utrolig grafikk, masse baner og biler og intuitivt grensesnitt. 
Rallisport Challenge 2 er fort blitt vår nye bilspillfavoritt på XBox, og timingen er perfekt: 
Vi har akkurat begynt å gå litt lei av Project Gotham Racing 2. 
Bilspill er det mange av, men skal du kjøpe ett denne sommeren, er Rallisport 2 det sikreste kortet. 
