Acer Aspire 9800
Er du lei av at ingen legger merke til deg når du er ute på café med PCen din? 
Da har Acer noe for deg. 
Aspire 9800 med 20,1" bredskjerm trekker nemlig til seg teknofile voksne som unger til jordbær-is. 

Stor og tung troner Acer Aspire 9800 på skrivebordet og ligger langt fra det vi normalt sett tenker på når vi sier bærbar datamaskin. 
Acer ser tydeligvis ikke dette som noen hindring og sikter - om ikke mot et nytt marked - så mot verstingklassen av skrivebordserstattere. 
Med dobbeltkjerneprosessor, et dugelig grafikkort, TV-kort og den rå skjermen kan denne maskinen dekke mange folks behov. 
For eksempel ble redaksjonens behov for oppmerksomhet dekket etter kort tid, ettersom denne saken er noe folk tydeligvis bare MÅ se nærmere på... 

LES OGSÅ: 

Denne lille kjempen vekker oppsikt, ingen tvil om det. 

Spesifikasjoner: 

Intel Core Duo T2300 @ 1,66 GHz 20,1" skjerm i bredformat (1680 x 1050 piksler) 1 GB DDR-minne (2 x 512 MB) 2 x 120 GB harddisk (5400 rpm) i RAID 8x DVD dual-layer DVD-RAM/DVD/CD-brenner nVidia GeForce Go 7600 (256 MB minne) 54 Mbps WLAN (a/b/g) Gigabit LAN og modem Bluetooth 2.0 + EDR Infrarød port 4 x USB, 1 x FireWire (4-pin), lyd inn/ut 1 CardBus og 1 ExpressCard kortplass 5-in-1 kortleser: SD, MMC, Memory Stick/Pro, xD VGA, DVI og S-Video-utgang (7-pins) TV-kort med AV-inn og antenneinngang (digital/analog), pluss fjernkontroll og separat digital antenne. 
Integrert Acer OrbiCam på 1.3 megapiksler 8-cellers batteri Dimensjoner (B/D/H): 
47,5 x 38,0 x 6,5 cm Vekt ca. 7,8 kilo Pris: 
25.000* 

Det skal også nevnes at maskinen vi har sett på er en såkalt "engineering sample", altså ikke 100% ferdig for markedet. 
Det kan derfor være visse små forskjeller på vårt eksemplar og de maskinene som kommer i butikken. 

15,4 mot 20,1 tommer. 
Ikke så vanskelig å gjette hvem som er hvem... 

Konstruksjon 

Det første du ser er skjermen, og ikke uten grunn. 
Bredskjermen er nemlig en "20.1" WSXGA+ high-brightness (200 nit) Acer CrystalBrite TFT LCD". 
Hva det betyr i praksis er at den er stor, har blankt kontrastbelegg og er nydelig. 
Faktisk er det ikke en tynn skjerm vi er vant til å se på bærbare - løsningen som er valgt er å smekke på en "normal" LCD-skjerm. 
Derfor er selve "lokket" med skjermen tykkere enn den andre delen av datamaskinen, og innsynsvinkelen er også bedre enn hva som er typisk for bærbare. 

Et ankepunkt for noen vil være skjermoppløsningen. 
1680 x 1050 er fint på en 20-tommer til en stasjonær PC, men på en bærbar sitter du som regel nærmere skjermen. 
1920 x 1200 hadde vært fint å kunne velge for de som ville ha det. 

Vekten på den bærbare... eller slepbare, alt ettersom hvor mange bærere du har, er på nærmere åtte kilo. 
Fordelen er at hvis noen prøver å stikke av med den er det uproblematisk å jogge etter. 
Det skal også en del til å rive den ned fra bordet ved å snuble i ledningen. 
Det vil si at når guttungen har nådd vekta som må til, vil han trolig også være gammel nok til å jobbe ned det reparasjonen vil koste. 

Datamaskinen er hovedsakelig bygget i plastikk, som på en måte fungerer greit. 
Men plasten er også fleksibel, og kombinert med den høye vekta fikk vi litt følelsen av at maskinen lett kunne bli ødelagt hvis vi løftet den feil. 
I praksis var det allikevel ingen reelle problemer, og - la oss innse det - dette er ikke datamaskinen du drar med deg hver dag. 

Touchpaden er forseggjort og er i bredformat. 
Den har tre knapper, med (usynlig) skrollfelt vertikalt og horisontalt. 
På grunn av skjermens bredde har Acer hatt god plass til tastaturet, som derfor også har plass til nummertastene. 
Over tastaturet finner vi snarveisknapper for internett og epost, pluss av/på og soveknappen. 
Til venstre har vi noen medieknapper: volum opp/ned, play/pause, forrige/neste og stopp. 
I tillegg er det en knapp som starter "Acer Arcade", som er et grensesnitt for medieavspilling. 

Maskinen er stappet med tilkoblingsmuligheter: 

På høyre side finner vi minnekortleseren, 3 USB, FireWire, en ExpressCard- og en CardBus-slot (PCMCIA). 

På venstre er DVD-spilleren (slot-in) plassert. 
Har finnes også USB nummer fire og modem-kontakten. 

Bak er det mye rart. 
Helt til venstre er det tre innganger: Strøm, antenne og AV-inn. 
Den gule midt på er TV-ut, deretter kommer VGA, DVI og kablet nettverk. 
Til slutt finner vi en god gammeldags skriverutgang i rødt og en liten seriell kontakt. 
Varmluften kommer også ut her. 

Fronten har griller for de innebygde høyttalerne, samt inn/utganger for lyd. 
Her er det også to knapper som slår av og på blåtann og trådløst nettverk. 

God ytelse, hard på batteriet 

Akkurat som Dell Inspiron 6400, som vi testet i forrige uke, har denne en Core Duo dobbeltkjerneprosessor fra Intel på 1,66 GHz, og ytelsen er tilsvarende når vi snakker om applikasjoner som hovedsakelig er prosessordrevne. 
Men i 3D-spill gjør den det helt klart mye bedre, og det skulle også bare mangle med et dedikert grafikkort. 

Vi fikk dessverre ikke all verden av ytelse da vi testet grafikkortet, noe som trolig var et problem med vårt prøveeksemplar. 
Vi vil derfor ikke frigjøre noen resultater da dette vil være villedende. 
Men omtrentlig 3DMark05-score vil trolig ligge på mellom tre og fire tusen poeng. 
Helt greit, men spillinteresserte gjerne utnytte en såpass stor skjerm når de spiller. 
Og dessverre vil ikke grafikkortet ha saft nok til å spille de aller mest krevende spillene i de høyere oppløsningene. 

At det ikke er prosessoren som er hard på batteriene visste vi allerede, men Aspire 9800 har flere ting som virkelig trenger strøm. 
To harddisker og separat grafikkort gjør sitt, men synderen er nok den store skjermen. 
BatteryMark holdt derfor ikke i mer enn en time og 37 minutter, mens BatteryEater Pro klarte biffen på en time og 13. 
Altså ikke så bra, men det hadde vi strengt tatt ikke ventet heller. 

Maskinen blir ikke varm, og det har en grunn: vifta går kontinuerlig. 
Støynivået er slett ikke ubehagelig og drukner i vårt kontorlandskap, men sitter du mye alene i stille rom så er det absolutt en faktor som må vurderes. 
Det at luften som kommer ut bak ikke er varm i det hele tatt betyr at det er en del å gå på her, så vi kan håpe at Acers ingeniører setter en høyere terskel for å spinne opp viftene på den endelige utgaven. 

Konklusjon 

Acer Aspire 9800 har tja... nesten alt. 
God ytelse, stor og fin skjerm, TV-kort, anstendig grafikkort og alt du kan ha bruk for av tilkoblinger. 
Den har til og med integrert webkamera og mikrofon. 
Portabiliteten satt til side: for sitt bruk - som er nesten alt bortsett fra seriøs gaming - er det en god maskin. 
Men med stor skjerm kommer ekstra vekt og volum, kort batterilevetid og høy pris; det koster fremdeles å være kar! 
Til gjengjeld vil du garantert få mange lange blikk fra alle med bærbare i "smågutt"-klassen. 
Det at du selv også kommer i bedre form av å dra rundt på minimonsteret er en ren bonus. 
