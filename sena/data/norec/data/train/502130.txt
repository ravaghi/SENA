Jon Fosses nyskapning er blitt til tradisjonelt teater
«Andvake» er en dyster fortelling om Alida og Asle som fant kjærlighet på en håpløs plass. 

Det er en sann glede at Bergen har fått et ambisiøst nynorskteater så midt i sentrum som det går an å komme. 

Å gå løs på Jon Fosses bekmørke trilogi «Andvake» – «Olavs draumar» – «Kveldsvævd», som han fikk Nordisk råds litteraturpris for i 2015, er utfordrende og originalt. 
Fosses formmessige nyskapning med teksten i trilogien er blitt til mer tradisjonelt teater i regi av Torkil Sandsund. 

Scenerommet er dunkelt og teppebelagt. 
Det er ingen harde kanter, og til og med steinene er laget av tøy. 
Varmen i scenerommet står i kontrast til temperaturen i kroppene til gravide Alida (Anne Wiig) og Asle (Karl Vidar Lende) som vandrer rundt og leter etter husrom i Bjørgvin uten hell. 
De jordfargede kostymene og scenebildet står i stil med Fosse. 
Det er en slags seinmiddelalder som skildres, men som likevel har en tidløshet ved seg. 

Alida og Asle prøver å skape et liv for seg selv basert på kjærlighet, men erfarer at både arv og miljø kommer til å dra dem fra hverandre. 
Fortellingen er universell, der kjærlighet og klasse står sentralt, og fortellingen vil vise at det aldri lønner seg å være fattig. 

Første del av forestillingen etterlater publikum med et snev av håp da Alida føder Sigvald og foreldrene tror det er nå livet begynner, men alt som kan gå galt, går galt i de påfølgende delene. 

Paret har en imponerende, for ikke å si naiv, tro på at alt snart skal ordne seg, mens vi som publikum hele tiden vet bedre. 

Fosses tekst er intens og uten punktum, og har en drivende musikalitet i seg. 
Denne følelsen er godt ivaretatt i forestillingen, der felespiller Erlend Apneseth er med på scenen. 
Ikke bare gjør hans og Trio Mediævals toner forestillingen suggererende, men det er også med på å løfte tematikken rundt Asles skjebne som felespiller. 

Det er flere gode skuespillerprestasjoner i forestillingen, og både Lende og Wiig er gode i rollene i paret som vi heier på og føler med (selv om man vil filleriste dem litt samtidig på grunn av elendige valg og Alidas tafatthet). 

Ragnhild Gudbrandsen, Sigmund Njøs Hovind og Susann Kambestad gjør også fine bifigurer. 
De fungerer også som fortellere av handlingen, og benyttes til å forsterke den dramatiske effekten ved å piske opp stemningen, blant annet ved å rope til kjærlighetsparet. 

Lite overgår likevel Magne Håvard Brekke i rollen som den skitne Åsleik som kommer til å bli paret sin bane. 
Han formidler også humoren som ligger i denne skrudde og triste teksten og har et dypt oppslukende oppsyn på scenen. 
Han er alene verdt turen i teatret. 

De sceniske virkemidlene er enkle og effektive og lar stort sett teksten være i fokus. 
Pledd blir lett om til bølger eller en baby. 
Lyssettingen er sober, men har noen fikse og visuelt slående scener likevel, og opererer etter prinsippet «less is more». 

Første tanke er kanskje at det kan bli litt seigt med tre timer Jon Fosse i mørket en solskinnsdag. 
Opplevelsen var motsatt. 
Forestillingen hadde et høyt tempo og en fortettet handling som gjorde at en faktisk ønsket den kunne ta seg bedre tid noen steder. 

Spesielt mot slutten skjer det vel mye på kort tid i generasjonsmøtene. 
Noen steder tar også de teatrale virkemidlene livet av den allerede eksisterende håpløsheten i teksten ved å gni det fatalistiske i situasjonen inn gjennom roping og sentimentalt støy. 
