Sony Ericsson Z800
Her er den første 3G-mobilen fra Sony Ericsson som selges i Norge - men modellen har vært tilgjengelig i utlandet en stund. 
Er den fremdeles bra nok? 

Veien mot 3G har vært lang og vanskelig, men nå begynner det å skje ting. 
Først og fremst begynner telefonene sakte, men sikkert å dukke opp i butikkene. 
Nokia har fokusert mye på sine 6630 og 6680-modeller, men Sony Ericsson har hengt litt etter. 
Deres Z1010 kom aldri ordentlig i salg i Norge, mens oppfølgeren, Z800, har brukt lang tid på å dukke opp i butikkene. 

Men nå er den her, den første Sony Ericsson 3G-telefonen som selges bredt i Norge. 
Vi har ventet temmelig lenge, og lurer på om den lever opp til forventningnene. 

En tungvekter 

Førsteinntrykket er nok at telefonen er for stor. 
Til tross for at det er en klapptelefon, noe som i utgangspunktet burde gjort den mindre, er Z800 lang og tung, selv i sammenslått modus. 
Og den blir enda større når den åpnes. 

På utsiden er det en liten skjerm som viser klokkeslett, dato og dekning/batteri, og denne lille skjermen kan også brukes som kamerasøker - selv om det ikke er noen praktisk løsning, bildet er for lite og for tregt. 

På sidene av telefonen finner vi de forventede knappene som styrer volum og aktiverer kameraet. 
Det er også en egen knapp som skrur fotolyset av og på, noe vi liker veldig godt. 
Det er tross alt irriterende å alltid måtte gå inn i menysystemet for å skru på lyset. 
Et lite, negativt punkt er at du må ta av batterilokket for å bytte minnekort. 
De fleste av telefonene til Sony Ericsson har minnekortplass lettere tilgjengelig. 

Innsiden av telefonen byr ikke på noen store overraskelser, men en del av designen er definitivt bemerkelsesverdig. 
Det er kameralinsen som kan roteres til å peke enten innover eller utover - altså enten til å peke på deg selv, når du vil føre en videosamtale over 3G-nettet, eller peke på omgivelsene, når du vil knipse bilder. 

Skjermen er definitivt godkjent når det gjelder oppløsning (176x220, 262.000 farger), men vi merker likevel at den ikke er spesielt lyssterk. 

Enklere å bruke 

Selve tastaturet har fått en del nye snarveisknapper: 
En egen knapp for videotelefoni, menyen og mediespilleren. 
Nummertastene er lette å trykke, men vi synes avstanden mellom radene er litt for stor, så vi slet ofte med å skrive tekstmeldinger kjapt nok. 

Telefonen bruker det velkjente menysystemet som selskapet har benyttet seg av på de fleste av sine nylige telefoner. 
Det er altså et system som ikke behøver nærmere innføring hvis du har brukt Sony Ericssons telefoner før - og for nybegynnere vil den mest sannsynlig også være lett å sette seg inn i. 
Hastigheten på menysystemet er meget bra, telefonen er veldig rask og responsiv, selv om du må regne med en del ventetid når du blar deg mellom bilder i fotoalbumet. 

I og med at Z800 er en 3G-telefon, har den naturligvis muligheter for mye raskere datanedlastning enn det som er vanlig i GSM/GPRS-nettet, og det roterbare kameraet gjør det mulig å benytte seg av videotelefoni. 
Vi savner imidlertid støtte for EDGE - hvis du er utenfor 3G-dekning, har du bare GPRS å falle tilbake på. 

Videotelefoni aktiveres som sagt med en egen knapp, og du får opp en skjerm som er delt opp i en større og en mindre del. 
I den lille delen ser du deg selv, og i den store delen ser du personen du snakker med. 
Du kan også velge å skru av kameraet og ikke vise bilde av deg selv til mottakeren. 

Svakt kamera 

Når det gjelder kameraet, er dessverre kvaliteten noe skuffende. 
Selv om oppløsningen er på 1.3 megapiksel, ser bildene likevel en del dårligere ut enn på andre mobiler med tilsvarende kameraoppløsning. 

Z800 er ellers en veldig funksjonell telefon, den baserer seg på den samme plattformen som S700 og K750, og kan omtrent de samme tingene - det er plass til Memory Stick Pro Due-minnekort (et 64 MB kort følger med), støtte for avspilling av MP3-filer, e-post, Bluetooth og infrarødt. 
Det er imidlertid ikke plass til FM-radio. 

Telefonen er likevel ingen ren proffmobil, da den ikke har et fleksibelt operativsystem. 
Det er kanskje det som er vårt største savn med Z800, vi venter rett og slett på at Sony Ericsson skal lage en skikkelig proff utfordrer til Nokias 6680, som tross alt har langt flere muligheter enn Z800. 
Vi håper den kommende P1000 vil være en slik mobil - men den er fremdeles ikke offisiellt annonsert. 

Z800 er definitivt en god telefon, som holder den høye kvaliteten vi er vant til å få fra Sony Ericsson. 
Men den gir ikke så god valuta for pengene, da du kan få kjøpt den mer avanserte Nokia 6680 til en pris som er bare litt høyere. 
Dessuten er den alt for stor og klumpete, og kameraet er ikke det beste vi har prøvd. 

Skal du kjøpe en 3G-telefon i dag, gå for Nokia 6680. 
Vi gleder oss imidlertid til den mer lovende K600 fra Sony Ericsson som kommer senere i år, og håper på å få vite mer om P1000 snart. 
