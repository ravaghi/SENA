Mary Gauthier:Veteraner får si sitt 

De er ferdig med tjenesten, men ikke med krigen. 

Mary Gauthier: 
"Rifles & rosary beads" (Thirty Tigers/Border) 

35 år gammel begynte Mary Gauthier å skrive sanger for å endre sitt eget liv vekk fra rusmisbruk. 
Drøyt 20 år senere er det andre hun forsøker å redde. 
Ikke fra rus, men fra traumene som rir dem. 

Songwriting With Soldiers ble startet av Darden Smith. 
Ideen er å bringe veteraner og låtskrivere sammen i et forsøk på å la soldatene få uttrykke hva krigen har gjort med dem. 
Den usynlige krigen etter krigen. 
Setningen som oppsummerer mye av dette, kommer i åpningssangen "Soldering on": 
What serves you in battle, can kill you at home. 

Hvor mange soldater som tar livet av seg etter endt tjeneste, er uklart. 
22 hver eneste dag, er slagordet som også gjentas i presseskrivet til denne platen. 
Om det virkelig er så mange, er noe Washington Post for tre år siden satte spørsmålstegn ved. 
Det handler om hvordan statistikk leses, men tallene tyder uansett på at selvmordsfrekvensen er langt høyere blant veteraner enn blant den øvrige befolkningen i USA. 

Gauthier er én av de nærmere 20 låtskriverne som har deltatt på disse samlingene. 
Mens hun tidligere har blottlagt sitt eget liv, prøver hun nå å forme ordene for andre. 
Tekstene handler om å bli overlatt til seg selv, om å føle at andre døde i ditt sted, men også om den kvinnelige mekanikeren som opplever seksuell trakassering i hæren: My enemy wasn't Iraq. 

Og om kvinnelige veteraner som føler at deres tjeneste blir oversett, i "Brothers": 

I was just like you when the bullets flew 

I had your back you had mine too 

Brothers in arms, your sisters covered you 

Don't that make us your brother too? 

Det finnes håp i en sang, og det finnes håp i kjærligheten. 
Som i "It's her love»: 

When the dead and the dying are all I can see 

she’s my beautiful anchor to reality. 

11 sterke countryviser, framført av en som alt for godt vet hva et trauma er og som er ydmyk nok til å lytte til andres. 

Beste spor: 
"Soldering on", "Still on the ride", "Bullet holes in the sky", "Morphine 1-2", "It's her love". 
