Dell Photo Printer 540
Denne kompakte fotoskriveren ser nesten ut som den er designet av de samme folkene som står bak Apples iPod og Mac mini. 
Lekker, med andre ord. 

I motsetning til HP Photosmart 375, benytter denne skriveren såkalt sublimeringsteknikk for å "trykke" bildene til papiret. 

LES OGSÅ: 

Ingen korn 

Sublimeringsteknikken skiller seg fra blekk- og laserteknikkene ved at fargene påføres papiret i en flerdelt prosess. 
En sublimeringsskriver bruker grunnfarger på samme måte som en blekkskriver (cyan magenta og gult, men ikke sort), men fargene er på tape. 
Tapen varmes opp, og fargene treffer papiret i gassform. 
Fargeovergangene blir helt uten korn, og dermed kan du glemme alt som har med oppløsning og dråpestørrelser å gjøre. 

Først legges et gult lag på papiret, deretter magenta, cyan og til slutt legges et beskyttende filter over bildet. 
Sistnevnte sørger for at bildet tåler fuktighet, fingeravtrykk o.l, og gir en glanset overflate som øker fotofølelsen. 

Bra med tilkoblingsmuligheter 

Dell Photo Printer 540 er kompakt nok, 19 x 13 x 8 cm, og veier halvannet kilo. 
Den krever derimot mer plass foran og bak enn HP Photosmart 375, først og fremst foran, der arkmateren settes inn, men også i bakkant fordi papiret trekkes tvers gjennom skriveren i flere omganger. 
Arkmateren har plass til 20 fotoark i størrelse 10 x 15 cm, mens en rull med sublimeringstape rekker tildet dobbelte. 

Den kan brukes frittstående, eller tilkoblet en PC. 
Hvis du bruker den frittstående, putter du bare inn minnekortet fra digitalkameraet i leseren i fronten (støtter de fleste aktuelle, bortsett fra CompactFlash type II og xD-kort), og velger bilder for utskrift på den 2,5" store LCDen. 

Du kan også benytte minneplugger eller koble digitalkameraet direkte til skriveren. 
Sistnevnte krever derimot at kameraet er PictBridge-kompatibelt, eller dukker opp som egen diskstasjon i Utforsker (Mass Storage device). 

Enkel 

Betjeningen kunne nesten ikke vært enklere. 
Du blar enkelt gjennom bildene med navigasjonsknappene, og huker av bildene du vil ha skrevet ut ved å trykke V-knappen i midten. 
Utskriften settes i gang ved å trykke på farge- eller sort/hvitt-knappen til høyre. 

Via menysystemet finner du forskjellige utskriftsvalg, men du får ikke alle redigeringsmulighetene som du finner på HP Photosmart 375. 
LCDen er bra, men har lavere oppløsning og er dermed også litt mindre skarp enn skjermen på HP-skriveren. 
Den duger uansett til sitt bruk. 

Raskere 

Et bilde skrives ut på temmelig nøyaktig ett minutt. 
Første bilde trenger 10-15 sekunder ekstra tid, fordi sublimeringstapen må varmes opp før bruk. 
Det er uansett en del raskere enn blekkalternativet HP Photosmart 375, som på den annen side var langt mer stillegående enn Dell Photo Printer 540. 

Kvaliteten på utskriftene er bra, og fargemessig bedre enn HP sitt blekkalternativ. 
Betrakter du utskriftene på nært hold, vil du oppdage at detaljer er litt mindre skarpe enn på HP-skriveren. 
Likevel synes vi Dell-utskriftene er hakket mer fotorealistiske, og som regel vanskelig å skille fra fremkallinger fra fotobutikken. 

Men det er én negativ side ved utskriftene fra Dell Photo Printer 540, eller rettere sagt papiret. 
Det har nemlig en tendens til å bli litt flisete i kantene. 
Det ser ikke alltid like pent ut, spesielt på mørke bilder (se eksemplet under). 
La oss håpe detter er noe Dell allerede har rettet på. 

Konkurransedyktig 

Skriveren har en veiledende pris på 1.727 kroner inkl mva. 
Dette inkluderer en pakke med sublimeringstape og 40 fotoark. 
Vi har imidlertid sett den til lavere pris i kampanjeperioder. 

I motsetning til skrivere som benytter blekk, er kostnaden knyttet til utskrift på en sublimeringsskriver konstant. 
En standard rull med sublimeringstape holder til 40 bilder, verken mer eller mindre. 
Pakker med tape og 40 fotoark koster i skrivende stund 155 kroner, som skulle bety ca 3 kroner og 80 øre pr bilde. 

Konklusjon 

Selv om utskriftskostnaden er noe høyere, er dette totalt sett absolutt et konkurransedyktig alternativ til HP Photosmart 375, og forsåvidt også fotobutikken. 
Den er lett å betjene, og har utvilsomt en meget pen design. 
Mest negative er vi til de flisete kantene som vi opplevde på enkelte utskrifter, og det faktum at skriveren støyer noe under utskrift. 
