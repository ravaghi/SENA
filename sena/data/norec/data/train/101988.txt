Film:Nådeløst umorsom 

Kondolerer, du er nå kommet til den verste amerikanske komedien siden Eddie Murphys «Norbit» (2007). 

Det er jammen ikke hver dag man ser en komedie som får en til å skjemmes over å være menneske. 
(Skammen vil gripe menn av noenlunde samme generasjon som Adam Sandler, Kevin James, Chris Rock og David Spade spesielt hardt). 

«Grown Ups 2» gjør det. 

Der forløperen fra 2010 var en slik komedie som man til nød kan se under en lengre flyreise, kanskje endog uten å bli grepet av et akutt behov for å hoppe ut, er «Grown Ups 2» er prøvelse som får en til å føle seg skitten, deprimert, stupid og spyttet på - ja, motløs på selve livet. 

Drep oss, herre - men ikke med tiss-, bæsj-, rap- og prompvitser som ville ha blitt funnet for umorsomme for den sjette «Politiskolen»-filmen i 1989. 

Filmen har intet plot. 
Den er bare en serie elendige, uinspirerte «gags», hvori de middelaldrende pappskallene vi blir bedt om å heie på, blir «utfordret» av noen yngre, etter alt å dømme atskillig klokere collegekids. 
Det burde virkelig uroe de fire hovedrolleinnehaverne at ikke-komikeren Tyler Lautner, som leder for denne «gjengen», har ti ganger mer utstråling enn de fire late, subbende toskene i hovedrollene. 

Dyktige folk som Andy Samberg, Steve Buscemi og Jon Lovitz skusles bort på ingenting (la oss håpe de får betalt noen regninger). 
Det gjør direkte vondt å se Chris Rock, som muligens er et geni, i disse flaue omgivelsene. 
Alle bør grue seg til å se den en gang Oscar-nominerte Salma Hayek krympe i stolen hos Letterman eller Leno, mens hun prøver å rettferdiggjøre sin ytterst ydmykende tilstedeværelse i dette nedrige, viddløse søppelet. 

Samarbeidet mellom regissør Dugan og Sandler har vært langt, og ikke helt fruktløst. 
Dette er med god margin den verste filmen de to har laget. 

Husker du da Adam Sandler var en ung, lovende komiker? 
Du vil ikke huske det lenger etter at du har sett «Grown Ups 2». 

MORTEN STÅLE NILSEN 
