Gourmetbakst
Punchlines og selvskryt gjør susen når Mae og Chirag samarbeider. 

Tennissokker i Birkenstocks mens Club-Mate nippes og såpebobler og morgenkåpe nytes i en latterlig glamorøs italiensk interiør-inspirert lokasjon som hadde gjort bossen i mafiaserien Gomorra misunnelig. 
Off-white dressjakker over polohalsede gensere med syltynt gullkjede, som for øvrig hadde gjort hvilken som helst iraner sjalu, foran en fontene toppet med solbriller som 2Pac pleide å rocke. 
Og flere outrerte kostymeskifter som kvalifiserer til roller i Fargo. 

Videoen til “Loff”, laget av Eivind Landsvik, er ganske eiendommelig. 
Se-fet-ut-måleren er skrudd opp til 11. 

Med Tommy Tees funky og dype gjenkjennelige toner sendes punchlines og selvskryt om hverandre og fram og tilbake mellom rapperne i et radig tempo i en slags dialog som blant annet inneholder triksing med skatten, børsnoteringer og en noget spesiell type middag. 

“Loff” har komiske linjer (og det er mange av dem) som “vestkantpakkisen cool med konsumprisindeksen”, det er jo utvilsomt funny, og “veteranfaen kommer og dreper deg alle samma / bare bæsjer på dem / skriver mens jeg sitter på ramma” føles merkelig tilfredstillende å høre på. 
På refrenget hører man at gutta kan levere brødet hjem - kan tolkes på tre (?) måter - hvor Loudmouf Choir-koring legger seg mjukt over som romtemperert smør på varm toast. 

Resultatet blir bra og ofte lattervekkende når man kombinerer rapperen bak en av de aller sterkeste engelskspråklige albumene levert av en nordmann (Gourmet Garbage) og femti prosent av duoen som nylig solgte ut Oslos storstue tre kvelder på rad med Tees signaturproduksjon. 
Ja takk til høykarbo i badesesongen. 

Se og: 
P3 Spanderer: 
"Klikka" - Pumba feat. 
Mae og Chirag: 
