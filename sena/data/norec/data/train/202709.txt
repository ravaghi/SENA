Toshiba Camileo H20
HD-video til en billig penge, men duger det? 

Video er ikke det det en gang var - på bånd. 
Nå er det stort sett kun minnekort som gjelder, og naturligvis er det modellene som filmer i HD-oppløsning som er mest aktuelle også i forbrukermarkedet. 

Men dedikerte videokameraer er ikke lenger noe stort vekstområde, mye takket være stadig bedre videofunksjoner på vanlige fotoapparater. 
Måten vi bruker videoene på har også endret seg radikalt de siste årene, nå dreier det seg mest om korte snutter som kan deles med omverdenen - for eksempel via MMS, blogger, Facebook ikke minst YouTube. 

Før jul testet vi fem fotoapparater som alle kan filme i HD-oppløsning, såkalt 720P, og ble til dels meget overrasket over kvaliteten. 
Vinneren i den testen, Sony DSC-WX1, kan i tillegg zoome inntil 5x under filmingen, og ta opp lyd i stereo. 

Gode spesifikasjoner 

5x optisk zoom kan også Toshiba Camilio H20 fikse. 
Dette er imidlertid et dedikert HD-videokamera med tradisjonell videokamerautforming og utbrettbar LCD-skjerm. 
Det kom på markedet allerede i fjor sommer, men den siste tiden har det sunket betydelig i pris, vi har sett det til godt under 1.500 kroner i flere norske nettbutikker. 

Til tross for lav pris; 
H20 nøyer seg ikke med 720P, det kan også filme i full HD - 1080P. 
Det betyr i teorien svært god skarphet og detaljgjengivelse selv på TV-skjermer i 50-tommersklassen. 
Videoformatet er H.264, filene får AVI-etternavn og kan spilles uten videre i Windows Media Player 12 Windows 7. 

Men vil et billig, dedikert HD-videokamera duge bedre til filming enn et fotoapparat? 
Det ville vi finne ut. 

Enkelt og funksjonelt 

Kameraet er vesentlig større enn det aktuelle Sony-fotoapparatet fra vår test, og har en tradisjonell liggende utforming. 
På baksiden sitter en rund, fireakset funksjonsknapp med OK-knapp i midten, en tilbake-knapp, samt knapp for å starte og stoppe opptak. 

På toppen sitter zoom-kontrollen, som er en vippebryter som skyves til venstre for å zoome ut, og til høyre for å zoome inn. 

Rett bak denne sitter en dedikert knapp for å ta stillbilder, og disse får en oppløsning på 5 megapiskler. 

HDMI og USB 

Vipper du ut den 3-tommer store, vridbare skjermen ut starter også kameraet, og knepper du den tilbake slås det av. 
Enkelt og greit. 
På innsiden er også en av/på-knapp samt HDMI-kontakt, analog TV-utgang og standard USB-kontakt. 
Kobler du kameraet til PC-en via USB, lades samtidig batteriet, og både internminnet og minnekort dukker opp som stasjonsbokstaver i Windows Utforsker. 
Kontakt til ekstern mikrofon og lys må du klare deg uten. 

Bak batterilokket på undersiden finner du også en kortspalte. 
Kameraet har 100 MB internminne, som holder til halvannet minutt filming i full kvalitet. 
Her trenger du med andre ord et minnekort. 
Et SDHC-minnekort med kapasitet på 4 GB holder til en times opptak i 1080P. 

Slik er det i bruk 

Kameraet ligger stødig i hånden, zoomen kontrolleres med pekefinger, og opptak styres med tommelen. 
Skjermen er av bra kvalitet, men blir fort mørk når lysmengden avtar. 

Opptak starter og stopper momentant, men zoomen er ganske treg. 
Det tar nesten fire sekunder fra full vidvinkel (tilsv 34mm) til full zoom. 

Full zoom under 1080P-filming er imidlertid meget problematisk, nesten under alle lysforhold. 
Først og fremst er det vanskelig å holde kameraet stødig. 
Det har riktig nok innebygd digital stabilisator for å jevne ut ustødige bevegelser, men det fungerer kun ved filming i 720P eller lavere oppløsninger. 
Nesten like problematisk er det at autofokus ofte sliter når zoomen benyttes, med grøtete opptak som resultat. 

Men hvordan blir så den generelle kvaliteten? 
For å ta det beste først: 
Utendørs, i godt opplyste omgivelser, og aller best: 
Sol og sommer, kan H20 definitivt fikse brasene, det vitner blant annet videoen under om: 

Men etter å ha prøvd kameraet under typiske, norske by-vinterforhold, er det er derimot langt igjen til vi kan snakke om wow-faktor. 
Dessuten: 
Når lysmengden avtar, forsvinner først fargene, deretter detaljene, til striper og støy til slutt overskygger dem totalt. 
Kameraets utforming og frontlinse kan gi inntrykk av helt andre optiske kvaliteter enn hva som viste seg i praksis. 

Her er et par stillbilder fra innendørsopptakene våre, som tydelig illustrerer støy- og fargeproblemene: 

Vi har også opplevd at opptak har blitt litt "geleaktige" og enkelte ganger også hakket, spesielt ved raske panoreringer og andre situasjoner der motivene har skiftet raskt. 

Lydkvaliteten er grei, men vi savner litt mer fylde. 

Her kan du laste ned et par eksempelvideoer fra vår egen test: 

Konklusjon 

Til det meste av innendørs bruk kan vi slett ikke anbefale H20. 
Det er også bemerkelsesverdig at H20, til tross for høyere oppløsning og tilsynelatende videooptimalisert optikk, ikke scorer mer enn middels bra på utendørsopptak, sammenlignet med langt mer kompakte fotoapparater med HD-videoopptak. 

Det i seg selv burde være en klar indikasjon på at de fleste av oss gjør lurt i å spare litt lenger før vi går til innkjøp av videokamera. 
