The Disciplines «Smoking Kills»
(VME) 

Et overskuddsprosjekt. 

Denne mye omtalte supergruppen med Ken Stringfellow (Posies, R.E.M.) og gutta fra Briskeby stjeler atskillig mer fra førstnevntes Posies-prosjekt enn bandet som før hadde Lise Karlsnes i front. 
Dette er gitarglad, kjapp og humørfylt rock med sterke indie-undertoner. 

På mange måter virker det som om kvartetten har gjenfunnet mye av den ungdommelige friskheten og pågangsmotet som alle bør ha som drømmer om å starte et band og drive det opp fra kjelleren så fort som overhodet mulig. 

Låtene er like forbilledlig korte som de er medrivende, noe som egentlig ikke er en overraskelse når vi kjenner bakgrunnen til både Ken Stringfellow (som her bare er vokalist) og Briskebys hovedlåtskriver Bjørn «Bulle» Bergene - begge besitter en pop-sensibilitet som slår ut i full blomst på denne platen. 

The Disciplines har allerede sikret seg en lukrativ oppvarmingsjobb for R.E.M. i høst, og «Smoking Kills» kan fort sikre dem enda mer enn som så! 

ANBEFALTE KJØP: 
«Yours For The Taking», «Best Mistake», «Hurricane» og «No Vacancy» 
