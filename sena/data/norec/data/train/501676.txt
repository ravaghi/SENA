Jakten etter svar i Bergen Kunsthall
Utstillingen «Matt Black and Rat» er tung, men godt gjennomført. 

I forrige uke åpnet Bergen Kunsthall utstillingen «Matt Black and Rat» laget av den britiske kunstneren Emily Wardill. 
Dette er Wardills første større soloutstilling på fem år, og hennes første offentlige soloutstilling i Norge. 

Til utstillingen har Wardill brukt tre ulike medium. 
Den første er rayogram, som er en type fotografi som produseres uten kamera ved å plassere objekter på lysfølsomt papir, for deretter å bli eksponert for sollys og fremkalt. 

Den andre er relieff, som er en skulptur hvor motivet kommer ut av en bakgrunnsplan, for eksempel en vegg. 

Og sist men ikke minst, hennes tre videoverk, hvor videoen «No Trace of Accelerator» er spesielt laget for Bergen Kunsthall. 

I beste fall tror jeg utstillingen vil overraske og begeistre publikum. 
Godt er det, fordi det er nettopp det som gjør kunst til noe magisk. 
I verste fall vil utstillingen oppleves som kjedelig og uforståelig. 

Utstilling er like svart-hvit som infoarket. 
Den ser urovekkende enkel ut, bokstavelig talt. 
Men blikket bedrar. 
Uten helt å forstå hvorfor, får man en fornemmelse av å skulle bli tatt ut av komfortsonen. 
Det må være noe mer enn dette. 

Jeg går videre inn i neste rom, hvor det er flere relieff bestående av hvite herreskjorter. 
Her står det i tillegg en stor høyttaler som spiller av en samtale. 
Hva er dette for noe? 

Jakten etter svar fortsetter. 
Jeg går helt inn i Kunsthallen og til utstillingens hovedverk; videoen «No Trace of Accelerator». 
Videoen tar utgangspunkt i en historie fra virkeligheten. 
I en avsidesliggende fransk by på 1990-tallet oppsto flere tilsynelatende tilfeldige branner. 
Hendelsene skapte sterke reaksjoner blant innbyggerne, blant annet frykt og overtro. 
Wardill har hatt tilgang til alle sakspapirene og rettsdokumentene fra etterforskningen. 
Etter 48 minutter (!) er filmen ferdig. 
Fortsatt ingen svar. 
Jeg er enda mer forvirret. 

Først på vei ut begynner det å synke inn. 
Jeg blir oppmerksom på hvilken verdi filmens lengde og format inneholder. 
Relieffene og høyttaleren jeg gikk forbi relativt kjapt, får meg nå til å stoppe opp. 
Lyden fra høyttaleren er den samme som lyden fra videoen. 
Relieff-skjortene (om jeg kan kalle dem det) minner meg om klærne som karakterene i videoen gikk kledd med. 

Stemningen flyter altså fra det ene rommet til det andre, og verkene hører på et vis sammen, selv om de er forskjellige. 
Dette gir en sterk fornemmelse av helhet, hvor det kjennes som om videoen klistrer seg til hjernen, som en seig tyggegummi under en sko. 
Skjortene minner plutselig mer om tvangstrøyer enn herreskjorter. 
Det begynner å bli små-creepy, samtidig som jeg er fascinert av hvordan Wardill får det til med bruk av så enkle virkemidler. 
Dette er utstillingens store styrke. 

Fornemmelsen av helhet følger en gjennom hele utstillingen. 
Den andre videoen, «I gave my love a cherry that had no stone», er like forvirrende som den første. 
Filmet inne i Museu Calouste Gulbenkian i Lisboa ser vi mennesker og gjenstander som flyter og flimrer over filmlerretet. 
Dette gir et spøkelsesliknende og surrealistisk uttrykk. 
Videoen er montert på en frittstående, vinklet skjerm og vises på begge sider. 
En kan bevege seg fritt rundt verket, noe som gjør at den også kan minne om en skulptur eller en installasjon. 

For å runde av opplevelsen, går jeg inn til den tredje og siste videoen: 
«The Palace» (2014). 
Først gjennom en såpass mørk gang at det er fristende å følge veggen med hånden. 
Jeg skal altså enda dypere. 

Kanskje finnes det ikke noe svar, men ender i dette mørke rommet. 
Som i en loop fra videoene, kommer usikkerheten igjen og igjen, og igjen. 
En kan ikke annet enn å gå ut og begynne på nytt. 

Til tross for utstillingens minimalistiske og fargeløse stil, krever den en del av sitt publikum. 
Den er tung, men godt gjennomført. 
I en metafysisk opplevelse finnes det også en sterk grad av materialitet. 

Verkene fungerer kanskje mer som kulisser enn selvstendige kunstverk. 
De er der for å skape en bestemt stemning og de hører alle sammen. 
Dette er også noe av grunnen til at utstillingen er utfordrende å skrive om. 
Den må rett og slett oppleves. 

Om det blir for mørkt, så husk at vi fremdeles er i januar. 
Utstillingen står til slutten av mars, og den er verdt å få med seg. 
Etter det går vi mot lysere tider. 
