Grusomt effektiv
Du må ikke absolutt åpne når det banker på døren midt på natten. 

SKREKKFILM 

"The Strangers: 
Prey at Night" 

USA 2018 

Regi: 
Johannes Roberts 

Manus: Bryan Bertino, Ben Ketai 

Skuespillere: 
Christina Hendricks, Bailee Madison, Martin Henderson, Emma Bellomy, Lewis Pullman 

Aldersgrense: ikke oppgitt 

I "The Strangers: 
Prey at Night" lar regissør Johannes Roberts ("47 Meters Down") sitt oppheng i gamle John Carpenter-grøssere få fritt utløp. 
Ikke bare benytter han seg flittig av Carpenter-typiske elektronika-temaer, men her er også flust av sitater fra "Christine" (bilen med de illevarslende lyktene!), 

"Halloween" (morderne med de skumle maskene!) og "Tåken" (vel, altså, tåken ligger tett). 
Det er bare å legge til noen lån fra "Motorsagmassakren", og du har oppskriften på en effektiv sjangerfilm. 

Nå er det alltid litt rart når oppfølgere kommer mange år etter originalen, men du trenger ikke å ha sett "The Strangers" (2008) for å forstå denne. 
Den er sant å si veldig lettfattelig: 
En mor og en far og deres to tenåringsbarn blir terrorisert av en gruppe psykopater i en trailerpark. 
Og dét er i grunnen dét. 

Men dette er et tilfelle hvor den tynne historien – for ikke å si mangelen på forklaringer – kan sies å være en styrke. 
Jeg mener, lite er vel mer uhyggelig enn onde handlinger utført for ondskapens egen skyld. 
"Hvorfor gjør dere dette?" spør familiens datter på et tidspunkt. 
"Hvorfor ikke?" spør morderen tilbake. 
