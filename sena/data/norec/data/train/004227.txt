2 Guns
Nok av tvister til å holde historien frisk. 

Det er egentlig ikke noe spesielt eller særegent ved regissør Baltasar Kormákurs siste Hollywood-lek. 
Det er en klassisk hvem-lurer-hvem-historie med tøffe helter, sleipe skurker, store penger, og plenty med gønnere. 

Ikke veldig originalt, altså. 
Men Denzel Washington og Mark Wahlberg ser ut til å ha det gøy, og så kan jeg ikke være særlig lunken til en film som har selveste Bill Paxton i en slem rolle. 

2 Guns finner kanskje ikke opp kruttet på nytt, men smeller godt når det trengs. 

Har hemmelige agendaer 

Skurkene Bobby (Washington) og Stig (Wahlberg) raner en liten bank nær grensa til Mexico. 
Målet er pengene til narkobossen Papi Greco (Edward James Olmos), som holder til på den andre siden av grensa. 

Men de finner langt mer enn de forventer, og får plutselig mystiske og hensynsløse Earl (Bill Paxton) etter seg. 

Samtidig har både Bobby og Stig hemmelige agendaer for hverandre, som skal forkludre deres nære fremtid og vennskap. 

Jeg er kanskje diffus, men det er best å vite lite før du ser filmen. 
Hvem som egentlig lurer hvem, og hvorfor, er det som gjør historien interessant. 

Den har nok av tvister til å holde seg frisk, selv om lignende historier og tvister er sett flere ganger før. 

Men selv om originaliteten ikke er på topp, er fremdriften, skuespillernivået og underholdningsverdien absolutt godkjent. 

Kunne trådt hardere til 

Jeg har på følelsen av at både Washington og Wahlberg kan spille slike roller i søvne. 
Hverken Bobby eller Stig er spesielt vanskelige figurer. 

De er til og med usårlige. 
Å bli skutt får ingen særlige konsekvenser for bevegelsesevnen, ei heller å få flere slag med balltre mot brøstkassa. 

Jepp, det er en slik film, så hvorfor ikke bare kaste troverdighetsønsker ut av vinduet, sette seg tilbake og la seg underholde? 
Det gjorde jeg, og det tror jeg er korrekt innstilling til en film som dette. 

Baltasar Kormákur kunne nok trådt hardere til i skytesekvensene for å gjøre dem enda mer underholdende, når han først er ute i tullefilmland. 

Men siden Bill Paxton fra Aliens, Near Dark og True Lies har fått rollen som sjefsskurken, tilgir jeg det. 
Earl er kanskje ikke filmhistoriens beste skurk, men Paxton fungerer greit nok i en film som ligger på samme nivå, altså grei nok. 

Kormákur leverer godt nok til å kunne fortsette å veksle mellom islandske og amerikanske produksjoner. 
2 Guns når kanskje ikke de høye toppene, men er bedre enn hans forrige, Contraband, som også hadde Wahlberg i hovedrollen. 

Hans neste film er klatrefilmen Everest. 
Kanskje kommer han til topps med den? 
