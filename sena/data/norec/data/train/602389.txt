Har klart å fornye seg
Coldplay er et av verdens største band popularitetsmessig. 
Men de var vel bedre før? 

Akkurat det er en smakssak. 
De tre første albumene deres var proppfulle av sterke, melodiøse låter. 
Det er mange av de største bandene som leverte sine beste saker først i karrieren. 
Slike som The Killers, Kings of Leon og Muse. 
Akkurat nå er nok Coldplay større enn alle disse tre. 
De skyldes først og fremst at de har klart å fornye seg. 

Det har de gjort via andre arrangementer, et mer elektronisk lydbilde og en stor trang til å utforske og smelte sammen stilarter. 
Nå er de ute med en EP med fem låter som tikker inn på knapt 25 minutter. 
Noen av dem er allerede store hits. 

De begynner med den litt sløve og slappe, "All I Can Think About Is You". 
Den virker litt søvndyssende og uferdig, men når det typiske piano-soundet deres kommer inn mot slutten av låten, så låter det helt ålreit likevel. 
På "Miracles (Someone Special)" stiller Coldplay med en stilig låt som løftes opp av kjedsomheten med rapperen Big Sean. 
"Aliens" er rett og slett bare en middels spennende låt, mens "Somtehing Just Like This" med The Chainsmokers fra en konsert i Tokyo forteller alt om hvor godt Coldplay passer til de store stadionene og de store anledningene. 

Til slutt får vi "Hypnotised"; en lang ballade som bygger seg opp til et forførende klimaks. 
Coldplay holder koken. 
I alle fall kommersielt sett. 
