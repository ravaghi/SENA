Mer rølp, mindre moro
Hollywoodmaskineriet pøser på i sin nye filmparodi. 

«Epic movie» er like rølpete som altaværingenes «Kill Buljo» (se anmeldelse), men langt mer kjedelig. 

Jo da, man trekker litt på smilebåndet av åpningsscenen i Louvre-museet som åpenlyst parodierer «Da Vinci-koden». 
Men dama som svinser rundt for å finne koden (Jayma Mays) er tåpelig på en tåpelig, ikke morsom måte. 

Sånn fortsetter det. 
Altfor fort ser man det lettvinte grepet til manusforfatterne Jason Friedberg og Aaron Seltzer: 
Legg i gryta herfra og derfra og rør rundt. 
Krydre så med hiphop-etterligninger og puppedamer. 

Og så må ingen gå glipp av poengene. 
Dermed får vi bastant klask-i-bordet-parodi, uelegant i all sin overtydelighet. 

Her sjokker albinoen Silas rundt med pisk og pistol, der ramler Johnny Depp-piraten omkring med flaska si. 
Slanger fra den patetiske 
«Snakes on a plane» kreler og kryr. 

Puh, fire hovedpersoner blir først til vinnerne som får besøke Willy Wonkas sjokoladefabrikk. 
Denne Depp-parodien steller ikke med søtsaker, kan jeg melde, men med kloakk. 
Haha, kryss av på kvoten for analhumor. 
Mer promp følger senere. 

Så rører Friedberg og Seltzer igjen med sleiven. 
Nå opptrer de fire som søsknene i Narnia-filmen «Løven, heksa og klesskapet». 
Rør rundt i gryta! 

Slik mikses Silas-galskap, Potter-parodi og Pirat-vrede sammen med herr Tumnus-tøv. 
Kok den hvite heksa og løven Aslan om til lidderlige figurer, klipp inn Kung Fu-slåssing med Jackie Chan, hell i en highschoolfilmscene og en skje mutanter. 
Fyll på med Paris Hilton-kopier. 

Flau smak. 
La stå. 
