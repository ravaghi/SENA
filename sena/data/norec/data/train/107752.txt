John Legend «Get Lifted»
(Columbia / Sony Music) 

Uhyggelig sterkt av et talent utenom det vanlige. 

Har man tro på seg selv, slik denne karen har, kan man gjerne skifte etternavn fra Stephens til Legend. 
Å kalle han en legende allerede er nok å overdrive, men sannelig legges det et godt grunnlag på debutplaten. 
«Get Lifted» har nemlig det meste for å bli en moderne neosoul-klassiker. 
Legend viste sine talenter i tidlig alder, og både Lauryn Hill, Alicia Keys og Jay-Z har lånt av hans eksepsjonelle evner. 
Det er fjorårets store r&b-navn, Kanye West, som nå har dyttet Legend helt frem i rampelyset og bidrar selv på produsentsiden her. 
John Legend har en like sødme- og honningfylt stemme som R. Kelly, men avslører også raspende sider som gir stemmen både særpreg og farge. 
Som låtskriver er han fenomenal. 
Lydmessig kan mye av groovet minne om d'Angelos banebrytende «Voodoo» - Legend har nok hørt like doser med Curtis Mayfield, Stevie Wonder og Al Green som d'Angelo - men låtene er mye mer utbygd og helhetlige. 
Legends låter har denne udefinerbare atmosfæren av å være skrevet for tretti år siden, men likevel høres helt riktige ut i 2005. 
«Get Lifted» er med andre ord neosoul på sitt beste - tilbakeskuende, men moderne. 
Sval og sensuell. 
Faktisk helt praktfullt. 
