Kontrollert rølping
Ukomplisert og lettbeint rock. 
Oslo Ess rundet av Øya 2014. 

– 
Vi synes det er koselig å synge om hyggelige ting. 
Det er mye i livet man kan være sint på, men også mye å være glad for, sa Oslo Ess da gjengen besøkte Marienlyst i vår. 
Og det er strengt tatt akkurat det som er essensen av rennesteinspunkrockbandet fra hovedstaden. 

Gjengen, som fikk oppstartsshine da de var med i Urørtfinalen, får æren av å runde av årets Øya med deres rett og slett joviale musikk. 
Så får det sure drittværet, som selvfølgelig måtte inntreffe på festivalens aller siste dag, være. 

Levemennene spiller på hjemmebane, og låtmaterialet til karene er som kjent uhyre allsangsvennlig. 
De har jo ikke drevet på alt for lenge, men bandet har feid over landet og tatt lytterne med, ehm, storm. 
Låtene ligner jo endel på hverandre, men de har tross alt funnet vinneroppskriften. 
Da er det ikke poeng i å forandre noe. 

"Gi meg noe dritt", "Caroline", "Bislett Stadion", og listen fortsetter. 
Avslutningsfesten varer i en hel time, og Oslo Ess får stor jubel fra det så å si fullpakkede Sirkus-teltet. 
Bandet er godt samstemt, og vokalist Åsmund Lande leder an etter beste evne. 
Og han og resten av bandet gjør en anstendig jobb med å gire opp publikum med det ukompliserte og lettbeinte rocken de serverer. 

Konserten er en bygdefest i stor skala (plusspoeng for hissig strobelysaction og bøttevis med røyk), også passer det fint av rapveteran OnklP kommer på scenen for å fremføre verset sitt på samarbeidslåten "Fritt fram". 
Vel blåst. 
