Damer som Maya Jane Coles vokser ikke på trær
DJ-produsenten albumdebuterer med kreativ stålkontroll. 

ALBUM: 
De vokser ikke akkurat på trær, kvinnelige produsent-DJ-er med anerkjennelsen på stell — men de siste årene har britisk-japanske Maya Jane Coles bygget seg opp et usedvanlig solid rykte, og blant annet blitt utropt til «beste britiske produsent» av DJ Mag. 

Fra klubb til stue 

Med «Comfort» tar hun imidlertid et steg bort fra det klubbete house-singelformatet. 

Albumet, som i sin helhet er produsert, spilt og mikset av Coles, ligger nærmere deep house, trip hop og alternativ elektronisk pop. 
Det har tidvis et ikke ubetydelig slør av 90-tall over seg, i låter som det halvsløvt mørke tittelsporet og Tricky-gjestede, hypnotiserende «Wait For You». 

Andre ganger, som med seigt pumpende «Easier To Hide», leverer hun saker som burde appellere til venner av John Talabot og Trentemøller, mens «Stranger» trekker veksler på The Xx — ikke minst på grunn av Coles behagelige, luftige vokal. 

Mange gjestevokalister 

Coles har en fin og sval stemme, som passer musikken godt. 
Likevel er det på mange av låtene gjestevokalister som gjør jobben. 

«Vår egen» Karin Park er for eksempel en god, stemningsfull match på singelen «Everything», som med Parks karakteristiske raspende stemme uunngåelig for noe The Knife-aktig over seg. 
Alpines' Catherine Pockson gjør seg også godt med sin Jessie Ware-klingende vokal på finfine «Fall From Grace». 

Men gjennom et helt album blir det litt for mye sløv stemning. 
Og de som er ute etter noe å danse til, må nok pent vente til klubbsinglene begynner å komme igjen. 
