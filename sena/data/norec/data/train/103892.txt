Blue:«Guilty» 

(Virgin) 

Den britiske kvartetten Blue overbeviser med sitt tredje album. 

Blue har med «Guilty» laget sitt hittil beste album. 
Gjennom de 15 sangene på platen oser det sangglede, stor musikalitet og overskudd. 
Blue-gutta har meget gode stemmer og hører med blant de fremste i boy-band-ligaen. 

Blue rendyrker r&b og soulstilen på sitt nye album, en plate der Stargate-gjengen i Trondheim har skrevet og produsert «When Summer's Gone». 
Stevie Wonder og Angie Stone er med på en nyinnspilling av Wonders klassiske «Signed, Sealed Delivered, I'm Yours», en skikkelig killer av en låt. 

«Guilty» har en rekke flotte og lekre melodier, i en blanding av ballader og kjappe låter, i en moderne r&b-produksjon som fremhever Blues stemmemateriale. 

Blant et solid låtmateriale hever «Bubblin'», «Backit Up» og «No Goodbyes» seg et hakk høyere enn de andre. 
Blue fortjener mange flere norske fans med dette albumet. 
