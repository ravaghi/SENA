Den optimale minimusen?
Microsoft Arc ser nok mer spesiell ut enn den i virkeligheten er, men smart er den! 

Det er ikke alltid at pekeplaten eller styrepinnen på en bærbar PC er å foretrekke. 
Skal man drive med arbeid som for eksempel krever nøyaktige musebevegelser, er en standard mus ofte å foretrekke. 

Problemet er at en mus tar plass i bæreveska, og hvis den krympes forsvinner gjerne alt som har med ergonomi å gjøre, i samme åndedrag. 

Utbrettbar 

Det er her Microsofts nye Arc-mus kommer inn i bildet. 
Det er faktisk noe så spesielt som en sammenleggbar mus det er snakk om, og i transportmodus tar den opp kun 60% av plassen når den er i bruksmodus. 

Hvordan er så dette mulig? 
Hemmeligheten ligger ganske enkelt i at her er det det gedigent hulrom på undersiden. 
Når musen skal transporteres knepper man ganske enkelte bakre halvdel inn mot undersiden. 
Når dette skjer, skrus samtidig musen av, og på innsiden er det plass til den minimale mottakeren. 

Pingvin? 

Der ligger den nærmest som et egg, og vi regner med at det er flere enn oss som får assosiasjoner til pingvinpappa i filmen Pingvinenes marsj. 

"Egget" festes ikke, den holdes på plass av en magnet. 
Og når musen er sammenslått er det klin umulig at den forsvinner. 
Men vi ser imidlertid at det kan oppstå problemer, for magneten er ikke veldig sterk, og mottakeren er så liten at den enkelt "rotes bort". 

Klar på sekundet 

Installasjon er imidlertid særdeles enkel. 
Slutt er det på at trådløs mus og mottaker må pares ved hjelp av ørsmå knotter, her er det bare plug and play, i hvert fall i Windows Vista, der vi testet musen. 
Etter et knapt sekund var den klar til bruk. 
Den skal være like enkel å ta i bruk både i XP og MacOS, skal vi tro Microsoft. 

Bruksmessig gjelder det å legge håndflaten slik at den hviler på museryggen. 
Det krever en viss tilvenning, men etter hvert syntes vi det var riktig behagelig å bruke musen. 
Vi måtte dog endre på hastigheten på musebevegelsene på kontrollpanelet, da musepekeren flyttet seg langt raskere enn når vi brukte pekeplaten. 

På venstre side sitter en hurtigknapp som kan programmeres til å utføre spesielle handlinger, men da må du laster ned programvare fra Microsofts nettsider. 
Musen fungerer for øvrig helt uten noen form for driverinstallasjon. 

Microsoft Arc er på vei eller er allerede på plass i butikkhyllenen, prisen er veiledende rundt 500 kroner, men vi ser ikke bort fra at den kan fås til en god del lavere priser rundt omkring. 
