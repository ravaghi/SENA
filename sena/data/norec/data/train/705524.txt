Thriller:Frontkjemperen som snudde 

Aslak Nore har lenge anbefalt spenningslitteratur og tv-krim. 
Nå er det han som skal anbefales. 

Aslak Nore: 
Ulvefelle. 
Spenningsroman. 
374 sider. 
Aschehoug. 

Krimekspert Aslak Nore har fått masse ros for sin egen thriller med handling fra andre verdenskrig. 
Rosen er velfortjent, for her viser Nore at hans kunnskap om krim- og spenningslitteratur ikke bare er teoretisk. 
De siste årene har han vært en av landets mest profilerte guider i krimsjangeren - han skriver om både bøker, filmer og tv-serier, og anbefalingene hans er til å stole på. 

Underveis har han snappet opp mange triks, og han bruker dem godt. 
«Ulvefellen» er nemlig en virkelig spennende fortelling om den norske frontkjemperen som mister troen på nazismen og bestemmer seg for å bekjempe den. 
Hans fortid som dekorert soldat for Hitler-Tyskland åpner mange dører, og leseren følger med inn i et komplisert nettverk av agenter og dobbelagenter, kanskje også noen trippelagenter - i et okkupert Oslo, et krigsfarget Berlin og et krigstrøtt London. 

Nore har, selvsagt, gjort et ypperlig arbeid med å sikre at faktisk informasjon skal være etterrettelig (her er uvanlig mange kilder til roman å være), og han kryssklipper rutinert mellom ulike steder, ulike tider, ulike handlingstråder. 
Og han tegner troverdige bilder av helter og antihelter, han viser oss mennesker som slites mellom ideal og virkelighet, om hvor umulig det kan være å gjøre de rette valgene fordi konsekvensene er så forferdelige. 

Det er ikke ofte jeg skriver at det er internasjonalt snitt over norsk krim- og spenningslitteratur, men det er det definitivt over «Ulvefellen». 
Og det er materiale til en dramatisk (og kostbar) tv-serie her. 
