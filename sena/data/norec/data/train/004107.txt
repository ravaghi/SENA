Parker
Denne filmen hadde vært bedre uten Jennifer Lopez! 

Jason Statham er en sjelden vare. 
Han er den eneste store actionhelten som ennå ikke drar på åra, og som dermed kan lage blodtøffe filmer helt uten ironi. 

Parker viser innledningsvis lovende takter, som en tettpakket og hardbarka krimfilm med nådeløse menn i ferd med å gjennomføre et stort kupp. 

Men så entrer Jennifer Lopez scenen, og ødelegger alt. 
Hennes rollefigur er noe av det dummeste jeg har sett på kino på lenge. 
Og det verste av alt, filmen hadde klart seg helt fint uten henne! 

Historien mister fremdrift 

Parker (Jason Statham) er en tyv. 
Men kollegene fra hans siste kupp forråder ham, og etterlater ham som død. 

Men død er han selvsagt ikke, og nå søker han hevn. 
Han finner ut at de forbereder noe stort i Palm Beach, Florida, og drar dit for å stikke kjepper i hjulene. 

Og det er der han møter Leslie (Jennifer Lopez), en desillusjonert boligmegler som trenger penger og spenning i hverdagen. 

Filmen starter greit. 
Det er ikke Oscar-materiale, dette, men greit sammensatt B-action med kjapt levert handling og godt med trøkk i actionsekvensene. 

Men så kommer Lopez inn i bildet, og da mister historien sin framdrift. 
Alt bremser opp. 
Jeg har ingenting i mot Jennifer Lopez, og det er ikke noe spesielt i veien med hennes skuespill. 
Det er manuset som er dumt og teit. 

Jeg kjøper ikke forklaringen på hvorfor Leslie skulle legge seg etter sin siste klient, eller hvorfor han lar henne komme innpå seg. 
Det er dypt uprofesjonelt av både megler og skurk, og lite troverdig, selv i denne filmens sammenheng. 

Viser seg som habil actionregissør 

Regissør Taylor Hackford er en veteran, mest kjent for 80-talls- filmene 
En offiser og en gentleman, Against all odds og White Knights. 
Hans nyeste hit var Ray i 2004. 

Med Parker viser han seg som en ganske habil actionregissør. 
All skyting, slåssing og bilkjøring følger den gamle skole, uten synlig bruk av CGI-triks. 

Jason Statham er heller ingen uovervinnelig muskelkjempe i denne filmen. 
Både never og kuler får synlige konsekvenser på ham, selv om det ikke er spesielt troverdig at han fremdeles kan bekjempe trente drapsmenn med fire knekte ribbein. 

Parker er en middels grei rett-på-DVD-film som har sneket seg inn på kinoene. 
Greit nok, slike trengs som motvekt til tradisjonell kvalitetsfilm. 
Og Jason Statham har mange fans. 

Men jeg skulle ønske han sto alene på plakaten, og at figuren til Jennifer Lopez var enten fjernet eller gjort til en mindre viktig del av filmen. 
Parker trenger ikke et feminint alibi. 

PS: 
Parker-figuren kommer fra en serie bøker av forfatteren Richard Stark (pseudonym for Donald E. Westlake). 
Flere av dem er filmatisert tidligere, Point Blank, The Outfit, Slayground, The Split og Payback, men Parker er første film der han faktisk heter Parker 
