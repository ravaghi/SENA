The Beatles m./flere: «The Four Complete Historic Ed Sul...
(BMG) 

For oss som ikke var påtenkt da de ga seg, kan det til tider være vanskelig å forholde seg til en legende så til de grader velfødd som The Beatles. 

Sekstitallet i sin alminnelighet og The Beatles i særdeleshet er fremdeles gjenstand for en oppmerksomhet som ofte tilslører vel så mye som den avdekker. 
Jo da, klart de var bra og sånn - men slapp av litt 'a, liksom. 

Denne doble DVD'en (med totalt 20 Beatles-sanger, fordelt på fire hele episoder av TV-showet, innspilt i 1964 og 1965) forklarer hvordan og hvorfor. 
Sett og hørt i sin opprinnelige kontekst - komplett med søtt antikvariske reklamespoter og en serie knapt kompetente underholdere fra Den Gamle Verden (komikeren Soupy Sales, sang- og dansestjernen Mitzi Gaynor, den seriøst umorsomme illusjonisten Fred Kaps) - blir det med ett fryktelig klart hvorfor et helt kontinent og en hel verden med ett sto på hodet for fire unggutter fra Liverpool, England. 
Vi snakker kort og greit om en både ny og bedre type underholdning. 

Det denne historieleksjonen ikke forklarer noe om, er hvordan den nærmest Richard Nixon-aktig ukarismatiske Ed Sullivan i en årrekke kunne være sitt lands mest populære TV-underholder. 
Hmm, er det mulig at verden allikevel - gisp! - går fremover? 

MORTEN STÅLE NILSEN 
