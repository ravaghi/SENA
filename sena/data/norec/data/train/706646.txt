Mørkt og godt om Sonja Henie
FILM: 
Mørkt portrett av superstjerna, ikonet og «Den kvite svana» Sonja Henie. 

Sonja 

Sjanger: Drama. 
Med: 
Ine Marie Wilmann, Pål Sverre Hagen, Eldar Skar, Valene Kane. 
Regi: 
Anne Sewitsky. 
Manus: 
Mette Marit Bølstad, Andreas Markusson. 
Nasjonalitet: Norge, 2018. 
Lengde: 
1 t. 57 min. 

«Diva». 
«Filmstjerne». 
«Ikon». 
Dette er dei tre orda på plakaten som skal marknadsføra Anne Sewitskys storfilm om Sonja Henie, ei av tidenes største, norske superstjerner. 
Men etter å ha sett filmen, tenkjer eg at dei tre orda like gjerne kunne vore erstatta av «Sjølvopptatt». 
«Dominant». 
«Alkoholisert». 

Raskt til topps 

«Sonja» startar med ei lita antydning av mørkret som skal koma, men går så raskt vidare med å visa nesten skissemessige, lyse scener frå Henies ferd mot rikdom og berømming i Hollywood. 
Småjenta på isen heime i Oslo. 
OL-gullet i Garmisch-Partenkirchen i 1936 - med naziflagga vaiande i bakgrunnen. 
Luksuslivet i solrike Hollywood. 
Den kravstore, ambisiøse og viljesterke unge kvinna som krev ein vanvittig avtale på fire filmar frå filmmogulen Darryl Zanuck - og får det! 

Det går tilsynelatande veldig fort - og veldig lett - å bli verdas beste kvinnelege kunstløpar, filmstjerne og rik. 
Kanskje for fort og for lett i «Sonja»? 
Me får nemleg ikkje heilt tak på kven Sonja (Ine Marie Willmann), broren Leif (Eldar Skar), faren og mora eller barndomskompisen Nils Onstad (Pål Sverre Hagen) er mens Sonja er på veg opp, alt tilsynelatande går bra og Henies profesjonelle smil framleis fungerer. 

Nedtur 

Men så går det jo ikkje bra, og det er strengt tatt denne delen av Sonja Henies liv regissør Anne Sewitsky bruker mest tid på. 
«Sonja» handlar meir om Henies fall enn vekst, og det er ikkje noko vakkert syn. 
Det er langt frå første gong me høyrer historia om rike og vellukka folk som viser seg å vera både usympatiske, feilbarlege og i fritt fall bak den glamorøse fasaden. 
Det er ikkje bare lett å vera ein pengemaskin, særleg ikkje når alle rundt deg gjerne vil ha ein del av kaka. 
Det er ikkje lett å halda på berømminga, når åra ballar på seg og stadig nye stjerneskot dukkar opp. 
Og det er ikkje lett å halda beina på jorda når alt tek av. 
Eller å halda stilen når det går bratt nedover. 

God Willmann 

Ine Marie Willmann er knakande god som Henie, kanskje særleg når det raknar. 
Ho portretterer ei kvinne som på den eine sida er ekstremt viljesterk, ambisiøs, sta og dyktig - ein suksess - og på den andre eit menneske med alle sine lyter, som er sjølvopptatt og ufordrageleg, som drikk altfor mykje, som ligg rundt, som manglar økonomisk styring og som i aukande grad mister kontroll. 
Til slutt blir ho direkte stygg med dei få som har halde ut med henne. 
Sonja/Willmann øver stadig på smilet sitt i speglen - men det blir stadig mindre overtydande. 

Samanlikna med henne som står så til dei grader i spotlighten, blir dei som står rundt meir som statistar å rekna. 
Me kjem ikkje skikkeleg under huda på broren, faren, ektemennene, assistenten eller produsenten. 

Flott produksjon 

Ein stad i filmen seier Henie at produksjonane hennar må kosta masse pengar, slik at det ikkje ser billig ut. 
Også produksjonen av filmen om henne ser påkosta og flott ut, med tidsriktige kostyme, glamorøst Hollywood-liv. 
Og ikkje minst gjenskapingane av dei ekstravagante isdansshowa. 
Alt nydeleg filma. 

Musikken er ein kombinasjon av konvensjonell filmmusikk og moderne soundtrack, ein overraskande velfungerande effekt som knyter 30-talets Hollywood-party tettare på vår tid. 

Alt i alt er «Sonja» ein god film, men med sine lyter. 
Heller ein film om dei mørke sidene og det komplekse mennesket Sonja Henie enn det heltedyrkande glansbiletet «Sonja» kunne ha blitt om det hamna i feil hender. 
