Apple iPod Nano 2012 (7. generasjon)
Apples lille musikkspiller har blitt dobbelt så stor, og fått støtte for video. 
Men har det noe for seg? 

iPod Nano har nok en gang vokst til det dobbelte siden sist, og det er først og fremst av én årsak: 
Den har fått støtte for videoavspilling, noe forrige generasjon ikke hadde. 

Det hadde imidlertid 5. generasjon, som også hadde videokamera. 
Det har ikke nye iPod, den har kun støtte for avspilling. 

Fortsatt liten og lett 

Den 31 gram tunge spilleren har blitt 76,5 millimeter høy, 39,6 millimeter bred og litt over en halv centimeter tykk. 
Det meste av betjening skjer direkte på skjermen, men knapper for lydkontroll og start/pause finner du på venstre side, og under skjermen finner du en hjem-knapp – kjent fra iPhone, iPad og iPod Touch. 

Kapasiteten er 16 GB, og Apple har kuttet ut alle andre kapasiteter. 
Prisen er 1.290 kroner, det vil si det samme som forrige generasjon kostet i 8 GB-utgave. 

Her kan du se hvordan den nye iPod Nano ser ut: 

Skjermen er doblet i størrelse siden sist, til 2,5 tommer, og selv om oppløsningen kun er 240 ganger 432 piksler, blir bilder og video skarpt på den (fortsatt) lille skjermen. 
Navigasjonen er rask og enkel, som du ser av videoen øverst. 

Men borte er den praktiske klypa på baksiden av forrige generasjon. 
Dessverre finnes den nå kun på iPod Shuffle – den minste spilleren i iPod-serien. 

Flott lyd! 

Langt mer positivt er det at den nye spilleren blir levert med de nye Apple EarPods-ene, som virkelig byr på god lydkvalitet. 
Faktisk bedre enn enn noen annen MP3-spiller vi har testet de senere årene. 

Vi må imidlertid legge til at vi har hørt mange klage på at de ikke får disse nye pluggene til å sitte ordentlig i ørene, og vi har ennå tilgode å se noen som klarer å dra på joggetur med disse uten lue eller pannebånd for å holde dem på plass. 

Musikkformater som støttes er MP3 og AAC, i tillegg til WAV, Apple Lossless (.m4a) og noen mer eksentriske formater. 
Støtte for mer vanlige formater som WMA, Flac og Ogg er dessverre ikke på plass. 

Bra radio 

Radioen har en temmelig sterk mottaker, og manøvrering er raskt og enkelt. 
Vi liker godt muligheten til å hoppe tilbake 30 sekunder – ypperlig når du ikke helt fikk med deg det siste som ble sagt, for eksempel hvem som sang den siste låten som ble spilt. 

Kobler du til øreplugger med mikrofon på ledningen, dukker det opp et nytt ikon for stemmeopptak. 
Det fungerer helt sømløst, og med iPhone-plugger og mikrofon er lyden meget bra. 
Ingen problemer å gjøre enkle intervjuer med denne løsningen. 

Spilleren har støtte for Bluetooth. 
Det betyr at du kan sende musikken din til for eksempel bilstereoen trådløst. 
Støtte for Apples egen AirPlay hadde vært prikken over i-en, men her er det ikke noe WLAN-muligheter. 

Liten videostøtte 

Video-støtte er på plass, og spilleren støtter MP4- og H.264 (MOV)-filer som synkroniseres via iTunes. 
Alle våre testklipp ble avvist, og det viste seg at årsaken var oppløsningen. 
iPod Nano støtter nemlig ikke mer enn 720 piksler brede videoer på det bredeste. 
Når iTunes ikke tilbyr noen form for konvertering heller, ser vi flere utfordringer enn fordeler med funksjonen. 

Det finnes heldigvis programmer som kan konvertere videoer for deg uten at det koster deg noe, vi kan anbefale VidCoder med følgende innstilling: 

Batteritiden er oppgitt til 30 timer for musikk, og inntil 3,5 timer med video. 
Lading til 80 prosent kapasitet tar halvannen time fra helt tomt batteri. 
Det er omtrent som forventet av spillere i denne kategorien. 

Konklusjon 

Apple Nano 7. generasjon er en god musikk-spiller som byr på enkel betjening og god lyd. 
Spørsmålet er bare om ikke tiden begynner å løpe fra slike spillere, og vi synes manglene på video- og formatsiden ikke hører hjemme på et såpass dyrt produkt i 2012. 

Apple iPod Nano 16GB (7th Generation) 
