Cool Britannia
Strålende og sofistikert klubbmusikk fra Disclosure varmer både kropp og sjel på Sjøsiden. 

Det er få, om ingen, som ivaretar omdømmet til sløy, britisk klubbtradisjon som duoen Disclosure. 
Brødrene Howard og Guy Lawrences oppstykkede, men rammelagte beatdriv nikker anerkjennende til UK Garage og 2-step, urbritiske sjangre som definerte klubbsjangeren hele nitti-tallet på øyriket. 
Det samme varme arrangementet, som er typisk for nevnte sjangre, viderefører Disclosure på sin egen herlige og arrogante måte. 

Tjuveri eller stolt forlengelse av guttas klare referanser: 
I krysningspunktet blasert og inkluderende, disker Disclosure opp gullkantede kutt fra mai-utgivelsen Settle på Sjøsiden. 
De selv står - naturligvis statiske - til den durable dansemusikken, representert først ved "F 
For You" før den sys sømløst til neste spor. 
Den følsomme R&B-vokalen - yngstebror Howard gjør en anstendig jobb når han synger på Sjøsiden, forresten - er membranen som balsamerer skarptrommene og basslinjene: 
Uskylden på spor som "You & Me" blir fargelagt av hjerteligheten til vokalen, en perfekt følgesvenn i Disclosures beatunivers. 

To menn, to Mac-maskiner, to mikrofoner, én trommemaskin og en bassgitar. 
Surrey-duoen fungerer som angstfordrivere på fredagskvelden, og det eneste som taler imot deres sak er dagslysets brutale vesen. 
Likefullt: 
"What's In Your Head" kribler øreganger og kropp, det samme gjør AlunaGeorge-gjestede "White Noise". 

Det ligger mye kjærlighet bak Disclosures produksjoner, da den er like merkbar som den er sofistikert. 
Karene runder av moroa med sporet som har slått best an i Norge, "Latch", til vår store begeistring. 
Kveldens konsert er detaljerik og hygenisk uten at den mister personligheten: 
Disclosure fascinerer med konsis popsensibilitet som titt og ofte er uimotståelig. 
Strålende, innit? 
