Fortsetter på norsk
Han trives best på bakrommet, Reidar Larsen. 

Der kan han sitte i fred for de breiale folka, de som tar så mye plass. 
På bakrommet kan han plystre litt, klunke på pianoet, ta fram munnspillet og filosofere med likesinnede. 
Sangen heter "Bakromsblues" og innleder hans 11. album. 

Forrige kom for seks år siden og het "Kom inn te oss". 
Han fortsetter på norsk, og teksten på "Bakromsblues" er skrevet i samarbeid med Gunnar Roalkvam. 
Andre som har bidratt, er Sveinung Dybvig, Sverre Erik Henriksen, Svein Tang Wa, Ingvar Hovland, Arne R. Skage og Bjørn Vassnes. 

Henriksen er medprodusent. 
Det bringer fram nye sider ved Larsen, som småtunge "Nattens konge" i spenstig vokal-samspill med Grethe Svensen, Kirsten Marie Bjerga, Eva Bjerga Haugen, Helene Stølen og Hanne Stølen. 

Innholdet spenner fra mardi gras-friske "I natt har Ole Lukkøye fri" med Terje Tysland til ettertenksomme "Den gode følelsen" med Vassnes på akustisk gitar. 
Den tubaspillende advokaten Brynjar Meling skulle vært med på Lukkøye-sangen, men Larsen måtte til slutt nøye seg med en Meling-simulator. 

"Det e kje mi tid" er en ny versjon av sangen til NRKs "Postkort fra livet", og den har vokst her. 
På de 11 kuttene er det hentet inn musikere som vet hvordan det skal fargelegges: 
Kjell Inge Brovoll på det nevnte munnspillet. 
New Orleans-blåsingen til Vidar Kenneth Johansen. 
Zydeco-trekkspillet til Jan Tore Lauritsen. 
Orgelet til Svein Ragnar Myklebust. 
Trommene til Knut R. Hem. 
Gitarene til Skage, Harald Halle, Rune Eilertsen og Knut Reiersrud. 

Sistnevnte er med på den saktegående bluesen "Kom tebage, ikkje gå", en nydelig avslutning på en bunnsolid plate. 

Beste spor: 
"Bakromsblues", "I natt har Ole Lukkøye fri", "Nattens konge", "Kom tebage, ikkje gå". 
