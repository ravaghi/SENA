En stressende natt
Skuespillere: 
Tina Fey, Steve Carell, Mark Wahlenberg, Mila Kunis, James Franco — Sensur: 
11 år - Egnethet: 
Ungdom/voksen 

Ekteparet Foster spilles av to av USAs mest kjente komedianter: 
Tina Fey, kanskje mest berømt for sine parodier på Sarah Palin i 2008, og Steve Carell, han har markert seg som habil komedieaktør i «Little Miss Sunshine« og «The 40 Year Old Virgin». 

I «Date Night» er de ekteparet Foster, et ytterst konvensjonelt og velfungerende ektepar innen amerikansk middelklasse. 
Hver uke har de noe de kaller «Date Night», et høyst rutinemessig forsøk på opprettholde samlivets krydder. 
En kveld på «Date Night» kjører de helt inn i byen: 
New York. 
Og blir møtt med storbyens arroganse og flåkjeftethet. 
I et anfall av bråkjekkhet påstår de at de er et par som i en restaurant blir ropt opp i forbindelse med et ledig bord. 

Det skulle de aldri ha gjort. 
De som opprinnelig har bestilt bordet tilhører ikke bare en annen klasse enn dem, men også en annen verden. 
En verden hvor pistoler og trusler er like vanlig som deres mas på barna. 

Det utvikler seg svært stressende. 
Ikke bare for dem, også for oss. 
Absolutt ikke noe å si på kompetansen til verken regissør Levy («En natt på museet») eller Tina Fey/Steve Carell, de har sekundpresis situasjonsfølelse og kan avlevere replikker, men selve storyen blir etter hvert å sammenligne med en leketøysbil som løper løpsk. 
Du kjenner situasjonen: den iler ut og inn mellom stolbein og ingen får tak i den. 
Slik føles dette opuset, etter hvert. 
