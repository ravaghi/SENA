Zepto Znote 4050
Znote 4100 er fortsatt en av de beste Centrino-PCene vi har testet noensinne. 
Nå er lillebroren Znote 4050 klar. 
Innfrir den forventningene? 

Våre tester viser at Centrino/Pentium M-baserte PCer har noen vesentlige fordeler i forhold til PCer basert på andre prosessorer og brikkesett. 
De viktigste er høy ytelse pr MHz, lavt strømforbruk og liten varmeutvikling. 
Sistnevnte medfører at disse PCene som regel er fri for viftestøy. 

LES OGSÅ: 

Enklere modell 

Zepto har tidligere gjort seg bemerket med Centrino-modellen Znote 4100, som fikk en solid femmer da vi testet den. 
Modellen er fortsatt tilgjengelig på markedet, men akkompagneres nå med en litt mindre avansert modell - Znote 4050, som selges til en lavere pris. 

De største forskjellene mellom 4050 og 4100 er at sistnevnte har kraftigere grafikkløsning, skjerm med høyere oppløsning, samt en mer robust innpakning. 
Utstyrsnivået for øvrig er meget bra på begge PCer. 

Her følger en kjapp oppsummering av spesifikasjonene på vår 4050-testmodell: 

 15" TFT-skjerm, 1024x768 punkter 
 Intel Pentium M prosessor, 1.3 GHz* 
 30 GB harddisk 
 256 MB minne 
 Kombinert DVD-leser/CD-brenner (8x DVD, 24x 10x 24x CD) 
 Intel Extreme Graphics 2, 64 MB delt grafikkminne 
 3 x USB 2.0 porter 
 11 Mbit trådløst nettverk (WLAN 802.11b) 
 Infrarød port (IrDA) 
 Firewire-port 
(IEEE 1394) 
 VGA skjermutgang og TV-utgang (S-video)  PCMCIA port (1 x Type II) 
 Parallellport (LPT1) 
 Nettverkskort 10/100 mbps  56K fax/modem (v.92)  Hodetelefon/SPDIF-utgang 
 Mikrofon-inngang 
 SD minnekortleser 
 Vekt: 
2.8 kg 
 2 års garanti (batteri: 6 mnd) 

* Erstattet av 1,4 GHz uten tillegg i pris. 

Både harddisk, minne og prosessor kan forandres, og WLAN kan velges bort. 
I tillegg kan den kombinerte DVD-leseren/CD-brenneren byttes ut med en DVD-brenner. 
Her er det behovet og lommeboka som setter begrensningene. 

Operativsystem og programvare må du sørge for selv. 
Du kan eventuelt kjøpe PCen med lisensiert Windows preinstallert, dersom du skulle ønske det. 

Solid plast 

Selve PCen har en design som ikke vekker særlig oppsikt. 
Den er sort, med detaljer i sølvgrått rundt tastaturet. 
Og her er det brukt plast hele veien for å holde kostnadene nede. 
Likevel viser våre tester at lokket tåler ganske harde trykk før det blir forstyrrelser i skjermbildet, noe som tyder på at den likevel er temmelig robust. 
PCen er dessuten ganske tynn, i underkant av 3 cm, og de ytre målene for øvrig innbyr til transport. 

Porter og tilkoblinger er plassert bak og på sidene, og det optiske drevet har åpning i front. 
SD-minnekortleseren sitter under PCMCIA-plassen på venstre side. 
I det hele tatt har vi ikke noe å utsette eller bemerke i negativ forstand når det gjelder plasseringene. 

Tastaturet har standard kvadratisk utforming, og er helt OK å skrive på. 
Under tastaturet sitter en pekeplate og to knapper. 
Pekeplaten har innebygd klikke- skrollfunksjonalitet (både horisontalt og vertikalt). 

Støyer ikke 

PCen er helt lydløs, vi klarte ikke å få viftene til å gå selv under de mest prosessorkrevende oppgaver. 
Det er etter vår mening en særdeles viktig egenskap, spesielt dersom du har planer om å jobbe på "stille" steder som lesesal, soverom etc. 

Ytelsesmessig bød den på få overraskelser. 
Vårt testeksemplar var utstyrt med en 1,3 GHz-utgave av Pentium M-prosessoren. 
4050-PCene som selges fra Zepto er derimot utstyrt med minimum 1,4 Ghz-utgaven. 
Denne prosessoren yter omtrent som en Pentium 4 2.2 GHz under de fleste forhold, i følge våre egne målinger. 
Det 

Grafikken bærer preg av å være en integrert løsning, og passer langt bedre til kontorapplikasjoner, film og andre 2D-oppgaver enn de mest avanserte 3D-spillene. 
Grafikken stjeler minne fra systemminnet, i utgangspunktet 16 MB. Siden Windows XP er veldig glad i mye minne, er det en god ide å utstyre PCen med 512 MB RAM dersom valget ditt faller på Znote 4050. 

Bra batterilevetid 

Batterilevetiden viste seg å være bedre enn på storebror 4100, og våre tester viser at du kan regne med å bruke PCen i godt over fire timer uten å være i nærheten av stikkontakten. 
Det må sies å være meget bra. 

Klikk på Tekniske data i oppsummeringsboksen for detaljer omkring ytelse og andre egenskaper ved PCen. 

Konklusjon 

Zepto Znote 4050 virker absolutt som en solid PC til kontorbruk. 
Den yter bra, arbeider helt lydløst, og både batterilevetid/vekt bør gjøre den aktuell for deg som farter mye i jobb/skolesammenheng. 

3D-grafikkytelsen vil nok skremme bort de mest spillhungrige kjøperne, men det er ikke dem Zepto retter seg mot denne gangen. 
