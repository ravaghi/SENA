BenQ-Siemens S88
Med S88 virker det som om BenQ virkelig begynner å ta grep om mobilutviklingen til Siemens. 
Men er det nødvendigvis noe godt trekk? 
Les testen her. 

For etter to virkelig vellykkede mobiltelefoner (S68 og EF81) kommer selskapet med modellen S88, som ikke er på det samme høye nivået. 
Nå er vi ikke sikre på hvor de forskjellige mobiltelefonene stammer fra, men mye kan tyde på at de to førstenevnte har en bakgrunn i det tyske utviklingsmiljøet til Siemens, mens S88 drar med seg litt bagasje fra den asiatiske delen av selskapet. 

I og for seg ikke noe problem, med tanke på at asiatiske mobiler ofte ligger langt foran de europeiske modellene, spesielt når man tenker på teknologien. 
Her kan det imidlertid virke som om utviklingsteamet har hatt litt for lite fokus på teknologi og litt for mye fokus på asiatisk bling-bling. 

Minner om Sony Ericsson 

Vi har imidlertid ikke noe å plukke på når det gjelder selve utseendet på telefonen. 
Faktisk har flere kommentert at BenQ-Siemens S88 minner om noen av de siste mobilene til Sony Ericsson og Nokia, noe som i disse tilfellene var ment som kompliment. 
Allikevel blir det hele en delt glede. 

For selv om utseendet i seg selv er meget bra, har vi ikke sans for tastene på denne mobilen. 
Nummertastene er både små og litt kinkige i bruk, mens navigasjonstasten i midten er direkte dårlig. 
Vi opplevde kontinuerlig at det var vanskelig å bekrefte valg med navigasjonstasten, noe som vanskeliggjør bruk av telefonen totalt sett. 

Derimot liker vi den ene snarveisknappen på mobilen spesielt godt. 
For tilkoblet avløserknappen til kameraet er det en skyveknapp som gjør at man kan veksle mellom video og stillbilder. 
En utrolig kjekk funksjon som flere andre produsenter bør ta en titt på. 
Men snarveisknapper i forhold til musikk glimrer med sitt fravær. 

Sliter med kontrollen 

Skjermen er også en delt glede. 
For BenQ-Siemens har bygd inn en OLED-skjerm i S88. 
Dette er en relativt ny teknologi i mobilsammenheng og gir et langt bedre bilde enn de klassiske TFT-skjermene. 
Derfor skulle man trodd at dette var et udelt positivt punkt. 
Men vi skulle gjerne hatt bedre oppløsning, for de 176 x 220 punktene man har til rådighet på denne to tommers store skjermen blir i snaueste laget. 

Dette ser man godt når man skal prøve å ta bilder med det gode kameraet på mobilen. 
For nesten uten unntak føler man at bildene man tar ikke er bra nok, noe man oppdager ikke stemmer når bildene dobbeltsjekkes på PC-en. 
Som standard forsvinner også bildet fra skjermen altfor fort, noe som gjør at man sliter litt med å kontrollere bildene. 
Innstillingsmulighetene og det gode fotolyset trekker imidlertid opp, og totalt sett er vi mer enn godt fornøyd med kameraet. 

I hvert fall når det gjelder stillbilder. 
For S88 imponerer ikke akkurat når det er snakk om videoopptak. 
Her ligger den blant annet et godt stykke bak flere av kameramobilene til Nokia. 

Altfor lite minne 

Når det gjelder musikkdelen er ikke den på langt nær så bra som kameradelen. 
For selv om lydkvaliteten er ganske bra, blir både navigasjon (kronglete og uten snarveier) og det medfølgende headsettet for dårlig. 
Den mangler i tillegg FM-radio, noe vi har satt som krav for en MP3-mobil i 2006. 

Minnet byr også på en stor utfordring. 
For BenQ-Siemens S88 er ikke utstyrt med på langt nær nok minne. 
16 megabyte internminne er egentlig ikke engang nok hvis du planlegger å ta en del bilder. 
Når det heller ikke følger med minnekort (selv om microSD støttes) blir det altfor lite minne til at mobilen kan fungere som en MP3-spiller. 

Asiatisk bling-bling 

Menysystemet til Siemens har fått mye kritikk opp gjennom årene, men med EF81 og S68 har BenQ ført selskapet inn på riktige veier. 
Med BenQ-Siemens S88 virker det som om asiatene har fått fritt spillerom. 
Nå er menysystemet oppgradert igjen, med veldig fargesterke menyer, som fører tankene mot sterke lysskilt i Hongkong og Tokyo. 
Det nærmer seg virkelig noe bra, selv om vi kanskje synes bling-bling-faktoren blir vel høy. 
Som dere skjønner er det ikke lett å tilfredsstille oss. 

Vi synes også responsen på operativsystemet er altfor dårlig. 
Til tider minner dette om den mye omtalte tregheten i forrige versjon av Series 60-systemet til Nokia. 
De mange spennende programmene som vi kjenner fra tidligere Siemens-modeller glimrer også med sitt fravær og de medfølgende spillene er rett og slett elendige. 

Synkronisering av telefonen går smertefritt og gjør det enkelt både å overføre bilder og musikk (hvis du har ekstra minne). 
Man får også raskt og uproblematisk over det man trenger av Outlook-detaljer. 

Et skritt tilbake 

Strømbruken til telefonen er imidlertid riktig så imponerende, kanskje grunnet OLED-skjermen, som ikke er like strømkrevende enn vanlige TFT-skjermer. 
Dette sammen med et godt design og god lyd i telefondelen bør gjøre denne mobilen populær blant de som er ute etter en basistelefon. 

Men er man ute etter teknologi er det bare å hoppe over BenQ-Siemens S88. 
MP3 og video er for dårlig, mens den totalt mangler høyhastighetsdata. 
Selv om kameraet er veldig bra, gjør også minnet sitt til at denne telefonen nesten blir å regne som en basistelefon. 
Noe som gjør prisen på 2 500 kroner altfor høy. 
Etter de to gode BenQ-modellene som er nevnt tidligere virker derfor S88 som ett skritt tilbake. 

Her kan du lese mer om andre mobiler som kommer fra BenQ-Siemens i løpet av nær fremtid. 

Tekniske data for BenQ-Siemens S88 
