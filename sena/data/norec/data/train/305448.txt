Adam Douglas gir deg jul på amerikansk vis
… med soul- og jazz-snert. 

JULEPLATE: 
For etablerte artister med et voksent publikum kan det å gi ut en riktig kalibrert juleplate, eller en jule-hit være ensbetydende med en godt sikret pensjonisttilværelse. 
En slags forsegling av karrieren - noe man alltid kan falle tilbake på. 
Juleslager og julealbum-suksess betyr som regel også en enda mer innbringende juleturné. 
Og den kan gjentas år etter år uten de store forandringene. 
Vi liker tradisjoner og det velkjente, må vite. 

Kurt Nilsen fyller Oslo Spektrum og Grieghallen Bergen til randen mangfoldige ganger hver november og desember. 
Maria Mena har scoret en jule-hit som garantert vil leve veldig lenge. 
Sissel Kyrkjebøs «Glade Jul» er Norges mestselgende plate gjennom tidene - mer enn en million eksemplarer av denne plata finnes rundtom i norske hjem. 

Men vi skal jo snakke om Adam Douglas. 
Kan den innflyttede Oklahoma-trubaduren tilføre den norske jula noe nytt?«An American Holiday with Adam Douglas» er spilt inn i Nordstrand kirke i løpet av fire konserter jula 2017. 

Det som åpenbart skiller Douglas ut fra andre norske julealbum er hans soul- og jazztilnærming til låtarven. 
Likevel ikke spesielt fremmed, all den tid romjulstradisjonene våre er proppet med amerikansk jul i form av filmer og TV-serier. 

Douglas våpen er selvsagt den velrundede og kraftfulle stemmen, hans ydmyke og lune framtoning, som også gjør seg gjeldende i det fåmælte mellomsnakket. 
En fin og velmenende fyr, og det er vel sånt vi liker å fylle jula vår med. 
Gode, velmenende og betryggende tanker. 

Musikalsk så plukker han litt herfra og derfra. 
Velkjente juleslagere som «Silent Night», «Santa Claus is Coming to Town» og «Run Rudolph Run». 
Men det er når han graver litt dypere at han treffer best. 
«Winter Song» med Charlotte Bredesen er smellvakker i alle sin nedstrippede prakt, mens «Everyday Will Be Like a Holiday» får det til å kile i soul-nerven. 

«An American Holiday with Adam Douglas» blir kanskje ikke ei plate som sikrer pensjonisttilværelsen til sangeren, men om du vil ha ei plate som er hakket mer kraftfull - litt mer ribbefett, om du vil - enn de mer nøkternt arrangerte platene som har blitt liggende under treet her hjemme, er dette en funklende peisflamme som bør varme godt. 
