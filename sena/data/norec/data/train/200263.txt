Pinell Explorer:DAB og nettradio testet 

Hvis du vil ha en radio som kan alt, ja da er dette noe for deg. 

Vi likte hybridradioen Pinell Supersound II godt da vi testet den i fjor: 
Den ga deg alt du trengte i en pakke, og det til en overkommelig pris. 

En hybridradio er nemlig en radio som både gir deg DAB, FM og nettradio, i tillegg til å kunne streame musikk fra PC-en din. 

Vi var derfor spent på hvordan Explorer-modellen ville klare seg, spesielt siden prislappen på rundt 2.000 kroner gjør at den stiller i en klasse hvor det er mange gode konkurrenter. 

Design og førsteinntrykk 

Explorer minner på mange måter om en lett stylet Tivoli Pal. 
Vår modell var i hvit høyglanset lakk, og perlemor-imitasjonen i fronten gjør at den skiller seg positivt ut. 

Vi synes den ser bra ut, selv om finishen på selve produktet ikke er helt i den samme klassen som du får på Tivoli Audio Model 10+. 
Det samme gjelder forøvrig LCD-skjermen. 
Her har konkurrentene på samme prisnivå både bedre grafikk og høyere lysstyrke å rutte med, enkelte har også fargeskjerm. 

Begge de to konkurrentene leveres forøvrig med enkle fjernkontroller, slik at de kan betjenes på avstand. 

Lydmessig har Explorer en god del bass å rutte med, men klangmessig likte vi Tivoli bedre. 
I praksis synes vi lyden på Exploreren minner litt om den vi får fra Squeezebox Radio, om enn med litt mer dybde i bassen. 
Litt intern kannibalisme blir det også, vår kollega hevdet i hvert fall hardnakket at hans Pinell Supersound II både spilte høyere, og hadde bedre mellomtone. 

På innsiden har imidlertid Pinell Explorer langt mer å rutte med, for der Tivolis Model 10+ kun har DAB og FM, kan altså Exploreren også lokke med nettradio og streamingfunksjon. 
Og det stopper ikke der heller, for Explorer leveres også med oppladbare batterier. 

I bruk 

Du veksler mellom de ulike modusene ved å trykke på kildeknappen på selve radioen, eller på fjernkontrollen. 
Dette fungerer helt ok, selv om vi synes Exploreren av og til bruker litt for lang tid på å koble seg opp mot de ulike nettene. 

I denne testen har vi hovedsaklig fokusert på DAB og nettradio-funksjonaliteten. 
Felles for dem begge er at du kan lagre inntil 4 favorittkanaler (per modus) via knappene på selve radioen. 
Det er litt knapt, men heldigvis er det fire ekstra hurtigtaster på fjernkontrollen. 

Se forøvrig videoen for en rask gjennomgang av menysystemet i praksis. 

En av de store fordelene med Nettradio er at du får en tilnærmet ubegrenset tilgang til radiokanaler fra hele verden. 
For mange kan det imidlertid virke litt overveldende, spesielt siden du må igjennom en god del tastetrykk før du finner en stasjon du faktisk vil lytte til, og så lagre i favorittlisten din. 

Heldigvis er det en snarvei her. 
Via en undermeny i nettradio-biten får du nemlig oppgitt en spesifikk kode til en nettside som på en enklere måte lar deg finne kanaler du liker, og ikke minst gjøre dem tilgjengelig på Pinell Explorer. 
Betingelsen er imidlertid at du registrerer deg, og altså tar deg tid til å gjøre en manuell sorteringsjobb via PC-en. 
Denne prosessen er ikke helt idèell, men spør du oss er det verdt tiden det tar. 

Batteri 

En stor fordel på Explorer er at den også kan drives med batterier, og i bakluken på vårt testeksemplar satt det åtte oppladbare AA-batterier, med en oppgitt batteritid på seks til åtte timer. 
Under vår test holdt de koken i rundt 4-5 timer, men batteritiden vil naturlig nok også være avhengig av hvor høyt du spiller. 

Merk deg at du må forholde deg til to knapper for aktivere batteriet: 
En på utsiden kalt "Batteri av/på", og skal du lade batteriene må du også aktivere bryteren som ligger under selve batteriene. 
At ladefunksjonen kan slås av er en fordel hvis du må bruke batterier du kjøper mens du er på tur, men her er det selvsagt oppladbare batterier som bør brukes som standard. 

Konklusjon 

Vi liker Pinell Explorer fordi den gir deg så mange muligheter. 
Prisen gjør likevel at den konkurrerer med blant annet Tivolis nye modellserie, som etter vår oppfatning både føles og ser mer eksklusiv ut. 
I tillegg har vi jo Pinell SuperSound II, som virker som et langt bedre kjøp for deg som ikke er avhengig av batteridrift. 
Klarer du deg uten DAB-funksjon vil vi også anbefale Squeezebox 
Radio, som du nå kan få til halve prisen. 

Totalt ender vi derfor opp med en sterk firer på terningen. 

Pinell Explorer 
