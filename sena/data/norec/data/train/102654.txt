Låtanmeldelse:Tone Damli - «Smash» 

Som kjendis er Tone Damli et elsk/hat-objekt. 
Som artist er hun stadig et sted midt i mellom. 

Raseriet den sympatiske sogndalsjenta greier å vekke i store deler av befolkningen er fascinerende. 

HØR LÅTEN 
I BUNNEN AV ANMELDELSEN 

Om man bare kunne sagt det samme om musikken hennes. 
Den er som regel bittelitt bra eller bittelitt dårlig. 
Eller noe i mellom disse to «ytterpunktene». 

«Smash» er nok en ufarlig, mildt fengende poplåt som er litt dansbar, litt gitardrevet, litt bitter, litt søt. 

Den minner også litt om Katy Perry, litt om Taylor Swift, litt om Kelly Clarkson. 

Alt ved den er «litt». 

Tone Damli har stemme og artistevner nok til å målbære bra låtmateriale. 
Men «Smash», skrevet og produsert av teamet bak hennes nye venn, den svenske Grand Prix-noksagten Eric Saade, er ikke særlig bra låtmateriale. 

Den gjør det altfor lett å forholde seg til Damlis musikk slik ingen forholder seg til henne som person: likegyldig. 
