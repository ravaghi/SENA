«Spriker mer enn Anna Anka»
Basement Jaxx - toneangivende houseduo eller bare ræl? 

||| 
ALBUM: 
Helt siden Basement Jaxx slapp «Remedy» i 1999, har de vært mainstreamklubbingens overdådige Marie Antoinette-bløtkake. 

Alle deres ville rytmeinfall, sjangerdigresjoner, groovedypdykk og knotteskrutriks har blitt smørt utover melodiene, noe som har ført til at de oftest høres ut som en hyperdansbar popmiks av Boney M, Zero 7 og dataspillmusikk — og en sjelden gang som den toneangivende houseduoen de ønsker å være. 

Resultatet er dermed at «Scars» spriker mer enn Anna Anka. 
Knallåtene er ekstraordinære: tittelsporet har Timbalandske sumpgrooves og arrogant R&B-vokal; fra Kelis, «Distractionz» består av drømmenaivistisk og Air-aktig perling, og «Raindrops» er en vill, jublende og fantastisk rytmesafari. 

Samtidig får vi dessverre også låter der de bygger babelske tårn av rytmer og ræl, og derfor vil BJ alltid, alltid, alltid forbli bedre på singler enn på album. 
