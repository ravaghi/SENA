Lady Gaga - «The Fame Monster»
Utvidet og overbevisende. 

Å være popstjerne er en kunst, og New Yorks Lady Gaga er simpelthen flinkest i klassen akkurat nå. 
Av alle Madonnas døtre er det Gaga som har studert flittigst og forstått mest. 
Ikke bare skjønner hun viktigheten av iscenesettelse, hun har også fått med seg at den som sørger for iscenesettelsen selv, vil overleve lengst. 

Lady Gagas karriere er som en kunstinstallasjon, en eneste lang «performance» om det å være berømt. 
Elleve måneder etter at debutalbumet «The Fame» ble sluppet, er «deluxeversjonen» her. 
Det vil i praksis si hele «The Fame» om igjen, samt en ekstra-CD med åtte nye låter. 
Og om disse ikke skjuler noen nye «Just Dance»'er eller «Poker Face»'er, teller de ingen pinligheter heller. 
Originalalbumet gjorde det (jeg tenker på balladeforsøkene), så alt i alt er dette en bedre plate. 

Den Queen-aktige «Spechless» bærer bud om at Gaga på sikt har planer om å erobre «de voksne» også, ikke bare dansegulvet. 
Foreløpig er det dog de usjenert «cheesy» klubblåtene som vil sørge for at «the fame» vil vedvare. 

ANBEFALTE KJØP: 
«Just Dance», «Poker Face», «Bad Romance», «Telephone» 

MORTEN STÅLE NILSEN 
