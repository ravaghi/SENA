Apokalypse - da
Regi: 
Oliver Hirschbiegel. 
Med Bruo Ganz, Alexandra Maria Lara, Corinna Harfouch, Ulrich Matthes, Juliane Köhler, Heino Ferch. 
Tysk. 
Drama - 15 år, frarådes under 15. 
Egnet for voksne. 

Sitrende intens, frastøtende og dypt engasjerende film om Hitlers siste dager. 

Filmens prosjekt er i seg selv umulig. 
Å beskrive Det tredje rikes undergang bærer i seg så omfattende materiale og så ufattelig mange sider at en film - som nødvendigvis må bli et begripelig destillat av et hav av opplysninger og hensyn - uansett vil kunne angripes for alt den måtte mangle. 
Og alle de begrensende valgene man må gjøre. 

Bare det å legemliggjøre Adolf Hitler! 

Men det gjør man, altså, gjennom den sveitsiske veteranen Bruno Ganz. 
Og han lykkes bemerkelsesverdig i å gi et slags begripelig bilde av restene av det liv dette monstrum av et menneske levde. 
Uten hverken å forskjønne eller forklare. 

I det hele tatt er det filmens åpning mot innlevelse som fascinerer mer enn noe annet. 
Ikke å forstå, slett ikke å fatte. 
Likevel: 
Å trø inn i dette dødens forkammer, gir en anelse om menneskehetens iboende svimlende dybder. 
Og gir en nyttig påminnelse: 
Var de så unge? 
Var det slik de tenkte? 
Kanskje! 
Men viktigst: 
Dette var også mennesker; en lærdom vi aldri må glemme! 

Filmen følger de store hendelser, i store trekk slik historikeren Joachim Fest har fremstilt det i sin bok «I Hitlers bunker». 
Filmmediets krav til prioritering gjør at man føler noen enkeltpersoner spesielt: 
Hitler, selvfølgelig. 
Men også hans sekretær, Traudel Junge, hvis glimrende filmtiske fortelling, «I dødvinkelen», ble sendt ut på DVD i november i fjor. 
Se den! 

I tillegg: en formentlig oppdiktet Hitler-jugend, i begynnelsen av tenårene, et av tyskernes selv-ofre, fra hans fortvilte skjebne å være frontsoldat på gateplan, via forbrytelser i hans hjem - til han til slutt redder livet til en av fortellerne. 

Og ellers er de der - ut og inn av historien: 
Magda og Joseph Goebbels og deres seks barn (for øvrig i filmens mest hjerteskjærende grusomme sekvens), Albert Speer, Eva Braun, Henrich Himler; hele galleriet. 

Kan dramaet likevel fattes? 
Nei. 

Men det skjedde. 
Skapt av mennesker. 

Derfor er dette en historisk leksjon tenkende mennesker ikke kan unndra seg. 
