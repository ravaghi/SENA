Det Norske Jentekor og Cikada Strykekvartett:«Julens hjerte» 

GENRE: KLASSISK/Kirkelig Kulturverksted 

Den nye CD-en til Det Norske Jentekor er både renslig og kvalitetsfylt. 
Her er det for det meste kjente julesanger og -salmer, men også noen som ikke er så mye sunget. 
Koret under dirigent Anne Karin Sundal har en fabelaktig klang. 
Lett, lys, ren og intens - av og til med kledelig dybde. 
Det låter presist, distinkt og levende. 
Arrangementene er klassiske, men av og til med elegante musikalske innsmett som gjør at de i seg selv er spennende å lytte til. 
På denne måten har man fått store musikalske nytelser i løpet av de to første sporene med «Mitt hjerte alltid vanker» og 
«Det lyer i stille grender» - «Stille natt» er en perle av samme sort. 
På noen spor er Cikada Strykekvartett med, og Kari Bremnes er solist på «Det hev ei rosa sprunge» og «Christi naaderlige fødsel» av Petter Dass og Ola Bremnes. 
De bidrar positivt, selv om stemmeklangen til Bremnes ligger litt på siden i forhold til koret. 
For det er jentekoret som gjør den tyngste jobben her. 
Av dét har det blitt en smakfull juleplate med gammel musikk i skinnende, nytt lys. 
