Fra evig sommer til ullen kvasifilosofi
Actionscenene er fantastiske, og bør nytes i 3D. 
Men historien blir bare for selvhøytidelig og teit i nyinnspillingen av klassikeren "Point Break" fra 1991. 

Med Keanu Reeves og Patrick Swayze i hovedrollene var den første "Point Break" en fascinerende studie av en surfergjeng som finansierte evig strandliv og jakten på neste adrenalinkick med festlig-frekke bankran. 
I 2015 er sorgløsheten erstattet av samfunnsmoral, Robin Hood-kompleks og et stenk av terrorisme. 
Sjarm og humor er erstattet av gravalvor og en slags guddommelig kvasifilosofi vi aldri får noen skikkelig forståelse for, og som det derfor er umulig å forholde seg til. 

Ekstremsportutøvere 

FBI-agenten Johnny Utah ( Luke Bracey) infiltrerer en gruppe ekstremsportsutøvere som behersker både surfing, klatring, motocross, fallskjermhopping, dykking og skikjøring, fordi han tror de står bak noen utrolige, gigantomane ran. 
Men Utah, som selv er tidligere ekstremsportutøver, følger seg såpass tiltrukket av miljøet at det etter hvert blir vanskelig å velge side. 

Til tross for forsøkene på å inkludere miljøpolitisk korrekt samfunnsengasjement:"Point Break" anno 2015 er aller mest, og aller best som, en reinspikka action— og ekstremsportfilm. 
Handlingen er opplagt og forutsigbar. 
Luke Bracey i rollen som Johnny Utah har ikke tyngde og troverdighet som FBI-agent, men glir rett inn som adrenalinsøkende surferdude. 
Også norske Tobias Santelmann er med i en liten, men sentral rolle. 

Imponerende stunts 

Stuntene og actionscenene vi får ta del i, både til lands og vanns, er ikke mindre enn imponerende, og viser kloden vår fra sin aller vakreste og villeste side. 
Faktisk er filmen verd å se bare for de utrolige surfe-, dykke-, klatre- og snowboardscenene. 
Se gjerne filmen bare for disse! 
Og unn deg 3D! 
