Selvsikre debutanter
Noen band klarer å skape oppsikt internasjonalt før de blir kjent her hjemme. 
Wilfred er et slikt band. 
Trioen fra Oslo har platekontrakt med et tysk selskap, der de allerede har fått mye omtale. 
Albumet skal ut også i mange andre land. 

Wilfred spiller rock etter 70-tallets ånd, mens noen av låtene er mer preget av snill og fengende pop. 
Et annet norsk band, El Cuero, holder på med litt av det samme. 

Wilfred høres definitivt ikke ut som noe debutband. 
De er dyktige låtsnekkere, spiller bra på sine instrumenter og låtene er kledelig variert. 
«Time after time» er albumets høydepunkt. 
Både på den og mange av de andre låtene er de nært Tom Petty uttrykksmessig. 
Og når alt kommer til alt så er det Wilfreds vesle svakhet at de hele veien ligner på mange andre og ikke så mye på seg selv. 
Dette er uansett tre kvarter med proff og velgjort poprock. 
