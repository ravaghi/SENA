Farlige forretninger
Bergensrapperen Klaus Perry er nesten for gatesmart for sitt eget beste. 

Det er snart flere rappere enn rævediltere i Bergen. 
Med enkelte hederlige unntak er de aller fleste av dem opptatt av å snakke om hvor fete de selv er, hvor mye penger de har og hvor mange uvaner de skaffet seg før de ble myndige. 
Dette gjør at det blir stadig vanskeligere å skille seg ut i mengden, men én av dem som har klart det, er Klaus Ramadani, bedre kjent som Klaus Perry. 

Etter flere solide singler er endelig debutalbumet her, og det er både hardt og solid. 

Man gjør lurt i å følge med når Klaus Perry messer gateversene sine. 
Det han mangler i originale ordvalg, tar han så til de grader igjen i rytme og effektivitet. 
Dette er nemlig en rapper som ikke har tid til å gå rundt grøten; ordene er korte og uttrykksfulle, historiene er ærlige og direkte: 
«utlending, nordmann/men ka e forskjellen når alle tenker kun tall/men ka e forskjellen når alle her e klin gal». 

«Originalt Gatebarn» er et ubehagelig album. 
Der mange andre rappere gjerne glorifiserer kriminaliteten, livsstilen og æreskodeksen, har Klaus Perry en nesten klinisk tilnærming til gatelivet. 
Det er ikke noe romantikk å spore i de harde ordene, men det gjør det enklere å forstå hvordan og hvorfor. 
Det er imidlertid ikke plass til så mange nyanser i de ti låtene, noe som gjør at det fort kan bli litt humørløst med så mye gatesmarthet. 
Ekstra tydelig blir det på «Og3 x NMG» hvor hovedpersonen blekner en smule når han får selskap av A-lagets Vågard, men dette er tross alt bare debutalbumet. 
Og Klaus Perry er nok kommet for å bli. 
