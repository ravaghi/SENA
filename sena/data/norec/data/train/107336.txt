Vellykket popcorn-action
Regi: 
Michael Bay. 
Med: 
Ewan McGregor, Scarlett Johansson, Djimon Hounsou, Steve Buscemi, Sean Bean og Michael Clarke Duncan. 
Amerikansk. 
Science fiction. 
15 år. 

For alle som har sett traileren til «The Island», venter det ingen overraskelser, og det er veldig synd. 
Dette er nemlig en film man bør vite minst mulig om på forhånd for at historien skal fenge skikkelig. 
Plottet er egentlig mye mer fiffig enn man forventer fra «blockbuster»-Hollywood. 

Når alt det er sagt, fungerer «The Island» godt som en sommerlett actionfilm du ikke trenger å fundere for mye over etter du har gått ut av kinosalen. 
Dette er en actionspekket science fiction-film som løper av gårde i et heseblesende tempo, og flukten til eventyrlig vakre Scarlett Johansson og Ewan McGregor er både underholdende og tidvis ganske spennende. 
Ekstra pluss for Steve Buscemis birolle (han skuffer jo aldri), samt oppfinnsomme detaljer om hvordan ting arter seg i USA anno 2019. 

Minus for en rekke logiske brister (de kommer dessverre som perler på en snor), skamløs produktplassering, en menneskejakt som med hell kunne blitt kappet ned med minst 20 minutter, og en litt pompøs slutt. 
