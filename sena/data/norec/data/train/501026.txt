Oppdagelser
Litt annerledes Mendelssohn 

Her er enda en plate i anledning 200-året for Mendelssohns fødsel. 
Det er Gewandhausorchester som spiller, det orkesteret han selv ledet de siste årene av sitt liv, og da må det jo bli godt. 
I tillegg har Riccardo Chailly, orkesterets nåværende sjefdirigent, vært i arkivene og studert de originale partiturene og hentet frem varianter. 
Så da blir det den «skotske» symfonien i en versjon som Mendelssohn selv fremførte i London i 1842. 
Og konsertouverturen «Hebridene» i et førsteutkast fra 1830. 
Pluss en moderne rekonstruksjon av den klaverkonserten som skulle bli Mendelssohns tredje men som han aldri fullførte, kanskje fordi den ikke var god nok — slik høres det i alle fall ut. 
Mendelssohn-filologer vil sikkert synes det er spennende å sammenligne variantene med de mer vanlige versjonene. 
Vi andre kan glede oss over Gewandhaus-orkestrets varme, romantiske klang og Chaillys rause og spenstige direksjon. 
Og over velkjente verk som klinger litt annerledes. 

PETER LARSEN 

Enig med vår anmelder? 
Si din mening her. 
