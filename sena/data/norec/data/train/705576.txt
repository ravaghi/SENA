Barr Brothers:Tre på hyttetur 

Det startet som rytmer i ødemarken og endte som trioens tredje album. 

The Barr Brothers: 
"Queens of the breakers" (Secret City/Border) 

Barr Brothers så dagens lys i 2006, etter at de amerikanske brødrene Andrew og Brad Barr flyttet til i Montreal i Canada. 
Der hørte de harpespillet til Sarah Pagé fra naboleiligheten, og dermed var de en trio. 

Den selvtitulerte debuten kom i 2011, fulgt av gjennombruddet "Sleeping operator" i 2014. 
Før album nummer tre stilte de med blanke ark og dro til en øde hytte ved en islagt innsjø. 
Der begynte de første sangene å spire. 

Mye startet som rytmer, som åpningen "Defibrillation". 
Andrew Barr tilbrakte et par nattetimer med sin mor på sykehuset, etter at hun hadde falt og trengte noen sting. 
Mens han var der, la han merke til to hjertemonitorer som pulserte med ulike rytmer. 
Han forsøkte å huske mønsteret og spilte det inn da han kom hjem. 
Det ble sendt til broren, som skrev en tekst formet som et brev fra far til sønn. 

Andre sanger er inspirert av afrikanske og indiske rytmer, uten at trioen forlater basisen i folk og deltablues. 
De lukter på det Paul Simon har foretatt seg, uten å ta det like langt ut. 

"Song that I heard" handler om da Brad kom til Montreal, mens tittelkuttet "Queens of the breakers" handler om brødrenes småbøllete tenåringstid, da de var del av en gjeng som kledd i sine mødres kjoler herjet rundt blant turistene på herregårdene i Newport i Rhode Island. 

"Kompromat" er en kommentar til tingenes tilstand i USA. 
Kompromat brukes i forbindelse med noe som er kompromitterende, som Trumps kobling til Russland før valget. 

Mens brødrene har brukt tid på å bli fedre siden forrige plate, har Pagé utforsket hva det går an å gjøre med en harpe i rock-sammenheng. 
Lyden er kuttet opp, trikset med og gjort til en nærmest ugjenkjennelig del av lydbildet. 

De ender med "Ready for war", en langt mer lavmælt og vakker sang enn man ville trodd. 

Beste spor: 
"Defibrillation", "Song that I heard", "Queens of the breakers", Ready for war". 
