TEST:Ny Volvo overbeviser 

Andre generasjon Volvo S60 har vært på veien i noen måneder nå. 
Vi har kjørt den på skikkelig norsk vinterføre. 

Volvo S60 ble lansert like før sommeren og har vært mulig å se på norske veier siden september. 
S60 fortsetter der forgjengeren slapp, som en elegant og ikke veldig praktisk orientert mellomklassebil. 
De som er ute etter plass og praktiske egenskaper, henvises til stasjonsvogn-utgaven V60, eller eventuelt storebror V70. 

De nærmeste konkurrentene er naturligvis Audi A4, BMW 3-serie og Mercedes C-klasse. 
Det stiller strenge krav til S60, ikke minst på områder som kjøreegenskaper og kvalitetsfølelse. 
S60 er på mange måter Volvos sportsligste bil, og vi syns svenskene har lykkes bra i å gi S60 en karakter som passer inn i denne klassen. 

D3 

Vi har testet nykomlingen med den nye D3-motoren. 
På vanlig norsk betyr det en femsylindret dieseldrevet 2,0-liter med 163 hestekrefter og hele 400 newtonmeter. 
Toppeffekten ligger på oppsiktsvekkende lave 2.900 omdreininger, mens dreiemomentet er tilgjengelig hele veien mellom 1.400 og 2.850 omdreininger. 
Prisen for dette motoralternativet starter på 398.000 kroner. 

S60 kommer også med mange andre motoralternativer. 
Disse kan du lese mer om i lanseringssaken vår fra tidligere i år. 

Velbalansert 

Man merker ganske kjapt at S60 er satt opp litt annerledes enn de fleste andre Volvoer. 
Understellet er ganske stramt og reaksjonene på styreimpulser i svinger skarpere enn man forventer om man er vant til å kjøre Volvo. 
Man merker tydelig hvordan denne har en mindre understyrt balanse enn eksempelvis V70 og S80. 
Det betyr at bakhjulene er med på leken i svingene i større grad, og hjelper til å dreie bilen rundt kurven. 

Den mest velkjørende 

Det var både snø og kulde under vår testperiode, noe som legger visse begrensninger på prøvene man kan sette bilen på, men på glatte veier merkes den gode balansen ved at bilen ikke seiler på forhjulene fremover i glatte svinger, men i stedet varsler om litt for høy fart med å svanse forsiktig med hekken. 
ESP-systemet er imidlertid kjapt på plass og hindrer tendenser til ustabilitet. 
I sum er S60/V60 i våre øyne den mest velkjørende Volvoen i dag. 

Styringen er riktignok ganske lett, men det er stort sett i lavere hastigheter. 
Fra 70-80 kilometer i timen er den klart fastere og gir dermed vesentlig bedre følelse med forhjulene i landeveis- og motorveihastigheter. 

Kraftig motor 

Dieselmotoren føles meget kraftig på lave og middels høye turtall, ikke overraskende ut i fra det høye dreiemomentet. 
Men dessverre merkes det også at effekttoppen passeres like før 3.000 omdreininger. 
Ved 3.500 omdreininger føles det ikke som det er så veldig mye mer å hente. 
Dette er med andre ord ingen turtallsmotor. 
Men styrken på normale turtall er naturligvis en fordel. 
Og det faktum at Volvo bruker fem i stedet for fire sylindre, gjør at lydopplevelsen blir klart bedre enn i tilsvarende sterke konkurrenter. 
Volvofemmeren murrer faktisk ganske fint når du gir på litt. 

Automat 

Vår testbil var utstyrt med en seksstrinns konvensjonell automatkasse. 
Dobbelkløtsjkassen Powershift leveres ikke til denne motoren. 
Men automatkassen gjorde en fin figur i kombinasjon med D3-motoren. 
Den oppleves som forholdsvis direkte og kjapp, samtidig som den gir god komfort og en harmonisk kjøreopplevelse. 

Den negative siden ved automatkassen, ved siden av at den øker prisen med 21.000 kroner, er at CO2-utslipper stiger fra 139 til 154 gram og forbruket fra 0,53 til 0,59 liter. 
Dette er tall som ikke bedrer nivået i klassen, til tross for at den er klart nyest blant konkurrentene. 

Komfort 

Komforten for øvrig holder et godt nivå, men fjæringskomforten er ikke aller best i klassen. 
Til det er oppsettet hakket for stramt på humpete vinterveier, men for de som foretrekker litt mer kontant oppførsel, er dette et greit kompromiss. 
Et aktivt understell med ulike valginnstillinger er for øvrig tilgjengelig, uten at vi følte noe spesielt savn etter det. 

Ellers er støynivået klart godkjent. 
Som de fleste dieselmotorer er det litt lyd med kald motor, men ved vanlig driftstemperatur er det bare litt diskré murring å høre i blant. 
Også sittekomforten er god, her vil vi tro de aller fleste finner en god kjørestilling. 

God kvalitetsfølelse 

Interiøret er pent og samtidig typisk Volvo. 
Kvalitetsfølelsen er som vi forventer av en bil i premium-klassen. 
Betjeningen av infosystemet med blant annet navigasjon og stereoanlegg, kan imidlertid virke litt tungvinn. 
Mens mange premiumbiler har et sentralt dreiehjul i nedre del av midtkonsollen bak girspaken, må du i S60 bruke knapper i den øvre delen av midtkonsollen. 
Og der er det mange og små knapper som kan oppleves litt kronglete å betjene. 

Ikke veldig romslig 

Plassen i baksetet er ikke all verdens, men bilen er tilstrekkelig for fire voksne av normal størrelse. 
Med førerstolen i laveste posisjon, er det litt begrenset med plass til føttene bak. 
I tillegg har S60 en ganske sterkt hellende taklinje, men du bør i hvert fall være over omlag 180 centimeter før du får problemer med takhøyden i baksetet. 

Et av konkurransefortrinnene til S60 er at den kan leveres med sikkerhetsutstyr som City Safety (standard) og fotgjengervarsling. 
Begge deler er ment å om nødvendig automatisk stoppe bilen for hindringer i lavere hastigheter. 

Sikkerhet 

Sikkerhetsaspektet er nok definitivt blant argumentene som kan lokke kunder til S60, fremfor det tyske trekløveret. 
Det er ikke store prisforskjeller på disse bilene (Mercedes C-klasse er litt dyrere), så det er først og fremst egenskaper og appell som avgjør dette valget. 

Vellykket 

Vi syns Volvo har lykkes meget godt med S60. 
Den er definitivt blant Volvos klart sterkeste kort om dagen, ikke minst på grunn av de fine kjøreegenskapene. 
Men det er den ikke alene om å besitte i klassen. 
Poenget er uansett at Volvo leverer en totalpakke som ikke havner i skyggen av konkurrentene. 
Den er kanskje ingen opplagt klasseleder, men her er det uansett så jevnt at det blir mye prioriteringer og smak som avgjør. 
Volvo har i alle fall et godt produkt totalt sett som samtidig har særpreg i form av design og sikkerhetsfokus. 

Dersom du allerede har bestemt deg for å velge Volvo, kan det være lurt å ta en titt på stasjonsvognen V60. 
Dersom du syns prisen blir for høy, kan du dessuten vurdere det minste motoralternativet 
1.6 Drive med 115 hester og 270 newtonmeter. 
En slik bil koster fra 314.000 kroner og klar for markedet i løpet av kort tid. 
