Frans lever farlig
Han har skaffet seg høyt profilerte kritikere og fiender både i kurien i Roma og en rekke andre steder, konservative teologer som mener han går for langt i sine forsøk på å modernisere kirken . 

Den italienske journalisten og Vatikan-eksperten Marco Politi har skrevet en detaljert og engasjert bok om de fire første årene av pave Frans’ periode på Peters stol i Roma. 

Skjønt, metaforen blir feil. 
Er det noe som kjennetegner den argentiske jesuitten, presten og biskopen Jorge Mario Bergoglio etter at han overraskende ble valgt til pave i 2013, er det nettopp at han ikke sitter opphøyet på sin trone. 
Han bor på to rom og spiser sammen med sine ansatte og gjester. 
Han kler seg enkelt. 

Han bruker så mye tid som mulig sammen med vanlig folk. 
Han prøver å føre videre noe av det livet han hadde i Argentina, samtidig som han leder det største reformarbeidet den katolske kirke har opplevd på mange tiår: 
Kampen mot korrupsjon og økonomisk kriminalitet i Vatikanet og andre steder i kirken, oppryddingen etter alle skandalene der prester og biskoper er blitt avslørt som overgripere mot barn, reformer i familiepolitikken, nye økumeniske initiativ mot andre kristne kirker og andre religioner, ja til og med mot sekulære retninger. 
Han har for eksempel kommet svært godt ut av det med filosofen og psykoanalytikeren Julia Kristeva. 

La oss understreke det siste, fordi vi er midt inne i 500 års jubileet for reformasjonen. 
Frans har kommet med oppsiktsvekkende uttalelser. 
Han sa dette da han besøkte Lund i Sverige i fjor: 
«Med takknemlighet erkjenner vi at reformasjonen har bidratt til å gi Den hellige skrift en mer sentral plass i kirkens liv.» 
Og han skrev dette sammen med presidenten for Det lutherske verdensforbund: 
«Katolikker og lutheranere er dypt takknemlige for de åndelige og teologiske gaver vi har mottatt gjennom reformasjonen.» 

Marco Politi forteller at menige katolikker over hele verden setter Frans høyt og gleder seg over hans enkle stil og oppriktige interesse for andre mennesker. 
Men han lever farlig. 

Han har skaffet seg høyt profilerte kritikere og fiender både i kurien i Roma og en rekke andre steder, konservative teologer som mener han går for langt i sine forsøk på å modernisere kirken, og også tidligere privilegerte ledere som ser at både makt og økonomisk gevinst blir mindre på grunn av oppryddingene. 

Han har også irritert mange vestlige politikere med sin ramsalte kritikk av kapitalismen og dogmene om nødvendigheten av økonomisk vekst, behandlingen av verdens flyktninger og fattige, og av naturen. 
Han er endatil den paven som har gått aller lengst i retning av å ekskommunisere den italienske mafiaen og andre representanter for økonomisk og organisert kriminalitet. 

Ja. 
Han lever farlig, og han fyller snart 81 år. 
Vil han gå av? 
Vil kirken få oppleve å ha to pensjonerte paver samtidig i Roma? 
Hva vil skje videre med hans store reformprosjekt? 
Kommer det en reaksjon? 
Marco Politi stiller mange spørsmål i denne litt for detaljrike, ikke alltid like velskrevne, men tankevekkende og engasjerte boken om en av vår tids viktigste og mest farverike skikkelser. 
