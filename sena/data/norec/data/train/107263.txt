Warlocks: «The NeverEnding Story»
(C+C Records) 

Veteran-rappere som våger å være voksne 

Ti år og fire album er gått siden Warlocks dukket opp på den norske hip hop-scenen. 
På albumet «The NeverEnding Story» reflekterer tre veteranrappere over livet og beviser at det er fullt mulig å modnes med verdighet. 

Tvillingene Kevin (Tech-Rock) og André Eriksen (Karma), samt Håkon Lund (Hawk), har vokst av seg raseriet for lenge siden. 

I dag fremstår Warlocks som voksne menn, uten at de mister et fnugg av troverdighet. 
Warlocks er mykere i kantene og atskillig mer interessante musikalsk med nakne, tilbakelente, mørke og grovkornede beats. 
Warlocks er også klokere, men rimene avleveres med tyngde, presisjon og snert. 

Trioen kan fortsatt være herlig arrogante, som på røffe og funky «Who Why», men best er melodiøse, frodige og lett melankolske greier som «Days Will Go Away», «Stay Warm», «Nobody Knows» og «Cake», låter som fortjener et stort publikum. 

ESPEN A. HANSEN 
