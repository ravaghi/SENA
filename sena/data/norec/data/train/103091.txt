Spillanmeldelse:«Bastion» 

(VG Nett) 
Den filosofiske, ettertenksomme atmosfæren i «Bastion» er ulik de fleste andre action-rollespill, men spillmekanikken er solid og resultatet blir skikkelig bra. 

At historien og universet den utspiller seg i blir til mens du spiller er ikke noe nytt og revolusjonerende innen action-rollespillsjangeren. 
Det som derimot er både nytt og kanskje også revolusjonerende er at «Bastion» tar dette til et helt nytt og svært bokstavelig nivå. 

For etter den vagt definerte «calamity» eller «katastrofen», er spillverdenen i «Bastion» forduftet. 
Den dukker først opp igjen når du nærmer deg det tilsynelatende svarte intet noen få meter foran rollefiguren din. 
Bakken, bakgrunnen og landskapet skapes rett og slett mens man løper bortover. 

Historien blir heller ikke lest opp fra noe manuskript, men påvirkes og endres dynamisk etter hva man som spiller tar seg til. 
Fortellerpersonen kan nesten kalles en kommentator, med rusten stemme snakker han som om det hele gjenfortelles fra en gammel bok. 

Sentralt i «Bastion» står den trygge hjemmebasen som deler navn med spillet. 
Her returnerer du etter hvert oppdrag, bygger og oppgraderer ulike hjelpsomme byggninger og snakker med de få overlevende etter katastrofen. 

I våpenlageret kan du skifte mellom ulike våpen. 
Du kan til enhver tid ha to slike, samt ett spesialangrep aktivt, og det er mange å velge mellom. 
Krigsmachete, hammer, doble revolvere, muskedunder, blåsebelg og automat-armbrøst er bare noen av alternativene. 

Hver av disse kan også utstyres med opptil fem oppgraderingen hos smeden. 
Oppgraderinger som enten kjøpes i hittegods-bygningen, plukkes opp på de vanlige brettene eller vinnes på de ulike utfordringsbrettene. 

I tempelet kan man be til ulike guder, men isteden for at du selv får bonuser, er det fiendene som blir sterkere. 
Dette kan høres lettere absurd ut, men til gjengjeld får man både mer penger og erfaringspoeng fra falne fiender når gudene er aktive. 

Selve spillmekanikken er, rent bortsett fra at bakken som nevnt dukker opp foran føttene dine, ikke ulik andre action-rollespill. 
Her gjelder det å være strategisk i bruk av skjold, unnamanøvre, våpenvalg og timing på spesialangrep. 

Det fargerike og to-dimensjonale utseende på spillet er pent å se på, men kan være ganske uoversiktelig til tider. 
Ikke så rent sjelden vandret jeg utenfor kanten eller ned i et hull, fordi disse var skjult av ymse krimskrams. 

Dessuten hadde jeg problemer med at spillet ikke alltid lagrer etter at du har fullført et brett, og man ikke har muligheten til å lagre på egenhånd. 
Det er derfor ikke gitt at du får starte der du slapp neste gang. 

Slike problemer til tross, «Bastion» er et solid action-rollespill. 
Atmosfæren kan minne om «Braid» og de filosofiske spørsmålene spillet stiller, er ikke alltid like enkle å svare på. 

Liker du action-rollespill og ikke er avvisende til en litt annerledes historieformidling, finnes det altså verre ting enn «Bastion» å bruke 1200 Microsoft-poeng på. 

PS: 
Spillet er ute nå på Xbox Live Arcade, og kommer også på PC senere i år. 

BASTION Plattform: 
Xbox 360 Genre: 
Rollespill Alder: 12 Utvikler: 
Supergiant Games Utgiver: 
Warner Bros. 
Interactive Entertainment 
Mer info 
