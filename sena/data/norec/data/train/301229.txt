Ujålete Østfold-rock
Og det er ment som et kompliment. 

ALBUM: 
Trond Andreassens evner som vokalist er veldokumentert gjennom hans forrige band Ricochets, et av de mest elskelige bandene fra Oslos rockscene. 

Han kan kanalisere tørste, rumlende kupønk- og garasjeforbilder med et snev av romantisk-melankolsk Elvis i ettersmaken, og slik sett fungerer han både i temposterk rock og mer sjelfullt balladeri. 

At han tilnærmelsesvis joiker et lite parti et stykke ut i tittelsporet vitner om selvtillit og kontroll. 

Skal man innvende noe mot en ellers suveren rockvokalist, må det være at han i likhet med MGP-vinner Didrik Solli-Tangen har det som kan kalles en litt, eh, provinsiell engelskuttale. 

Navigators fungerer uansett som et godt verktøy for å speile Andreassens vokal- og platesamlingsspenn. 

Først og fremst framstår «The Straight And Narrow» som noe av en reinstallering av det østfoldske rock/rootssoundet som tidlig CC Cowboys var en norskspråklig eksponent for tidligere. 

Dernest er det blitt en fin hybrid mellom humpete, lett piskende country- og folkrock, litt latinoflørting samt svulmende sekstitallsnostalgi med røtter i Everly Brothers og annen myk vokalorientert pop fra samme æra. 

Og så er det selvsagt den Knut Schreiner-produserte «Wall Of Stone», hvor Andreassen og kompani strekker seg etter den Phil Spector-inspirerte storslagenheten og pianodramatikken fra Springsteens «Born To Run»-epoke — med stort hell. 

Det hadde vært spennende å høre hva Schreiner kunne tilført resten av dette albumet av smakfulle detaljer og referansemessige aha-opplevelser. 

Ikke at det er noe dårlig album nå heller, «The Straight and Narrow» er blitt en på alle måter bunnsolid og vel gjennomførte sjangerøvelse, en ujålete og stemningsbølgende rockskive hvis fremste egenskap er å reflektere hvilken formidabel vokalist Trond Andreassen er. 
