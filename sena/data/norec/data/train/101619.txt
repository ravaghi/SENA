Ronaldo etter VM-exit:- Vi fortjente mer 

BRASILIA/OSLO (VG) (Portugal - Ghana 2-1) 
Mens de andre VM-stjernene lykkes for fullt, drar Cristiano Ronaldo (29) igjen hjem til Portugal med nok et middelmådig mesterskap i bagasjen. 

For selv med seier over Ghana er Portugal definitivt ute av mesterskapet i Brasil - etter å ha endt nest sist i gruppe G. 
For Cristiano Ronaldos del ble dette nok et VM han helst vil glemme. 

På forhånd sa ekspertene at Ronaldo måtte lykkes om Portugal skulle ha en sjanse til å avansere i mesterskapet. 
Det gjorde han ikke - selv om han fikk én nettkjenning ti minutter før slutt mot Ghana. 

Ronaldo hadde plassert seg ute i feltet, og da ballen havnet der fra en retur, banket han den inn i nettet. 
Stjernespilleren, og Portugals kaptein, snudde seg tvert og jogget tilbake på banen uten å juble. 

Ronaldo ble kåret til banens beste og mottok prisen i pressekonferanserommet i Brasilia. 

Han hadde på seg en turkis skjorte og en CR7-cap på hodet. 
Det tok unormal lang tid før han dukket opp, men han kostet i hvert fall på seg et smil til en fotograf da han mottok prisen. 

- Vi prøvde å vinne, og vi vant. 
Jeg synes vi skapte mye, men vi klare ikke å sette dem. 
Vi måtte score tre mål og var samtidig avhengig av Tyskland-seier. 
Det var vanskelig, men denne kampen viser at det var mulig – når man ser på antall sjanser vi skapte, sier Ronaldo. 

- Vi fortjente mer, men sånn er fotballen. 
Vi gjorde vår beste, men klarte det ikke, fortsetter han. 

Det var ikke mulig å stille spørsmål til Portugal-stjernen, som bare ga sin generelle betraktning av kampen. 

I skyggen av stjernene 

Ronaldo har i VM i Brasil blitt distansert av stjerner som Argentinas Lionel Messi (4 mål), Brasils Neymar (3 mål), nederlenderne Robin van Persie og Arjen Robben (3 mål), og Frankrikes Karim Benzema (3 mål) - for å nevne noen. 

Turneringen i Brasil var Ronaldos tredje VM. 
Før avreise hadde han notert seg for to VM-scoringer på ti kamper (2006 og 2010), langt fra godt nok for en spiller som har vunnet Gullballen to ganger og bøttet inn mål for Real Madrid. 

Tre gruppespillkamper, ett mål og en tidlig exit senere, er Portugal og Ronaldo på vei hjem. 

Men Ronaldo prøvde å få flere mål mot Ghana. 
Han prøvde virkelig. 

* 5. spilleminutt: 
Ronaldo skyter i tverrliggeren. 

* 12. spilleminutt: 
Ronaldo med frispark i god posisjon. 
Keeper Fatau Dauda redder. 

* 19. spilleminutt: 
Gedigen sjanse for Ronaldo. 
Header rett på keeper fra kort hold. 

- Ronaldo, du får ikke scoring i dette mesterskapet når du ikke klarer det der, utbrøt VGs fotballekspert Kjetil Rekdal like etter bommen. 

- Den der er ferdigscoret, la fotballekspert Vidar Davidsen til. 

* 32. spilleminutt: 
Ronaldo prøver seg på et langskudd, men forsøket er for dårlig. 

Artikkelen fortsetter under bildet. 

Da Portugal-spillerne Ronaldo, João Moutinho og Veloso gikk i garderoben, var de rasende på dommeren. 
De tre stilte seg rundt Nawaf Shukralla og ga ham en salve. 

På TV-ene på pressetribunen kunne man se at Ronaldo tok med seg frustasjonen inn i garderoben. 
Med en flaske i hånden gikk han og snakket til seg selv, eller noen av lagkameratene, tydelig frustrert. 

Ikke interessert i å feire 

Etter hvilen forsvant Ronaldo helt ut av kampen og skapte lite fremover - helt frem til han plutselig dukket opp igjen. 

På en retur fra keeper Dauda sto han klar i feltet og banket inn 2-1-målet for Portugal. 

Like før slutt hadde Ronaldo to store sjanser til på å score, men det første forsøket gikk noen få centimeter over mål, mens det andre ble reddet. 

- I løpet av denne kampen hadde han to-tre ferdigscorede muligheter. 
Normalt setter han slike sjanser. 
Han har hatt en dårlig inngang og oppkjøring til mesterskapet. 
Ronaldo viser at han er langt unna å være i form. 
Det er synd for Portugal og VM at en av verdens beste fotballspillere er ute, sier fotballekspert Vidar Davidsen i VGs VM-studio. 

Artikkelen fortsetter under bildet. 

Ronaldo og Portugal var lenge i trøbbel mot Ghana. 
Selv om en uheldig og udyktig John Boye hjalp dem ved å plassere ballen vakkert i eget kryss i første omgang, ble Portugal presset tilbake i store deler av den andre omgangen. 
Og etter 57 minutter utlignet Asamoah Gyan. 

Det så ut til å gå mot uavgjort før Ronaldo endelig fikk uttelling. 
Hans tredje mål på 13 VM-kamper, reddet i hvert fall noe av portugisernes ære. 

Ghanas landslagssjef Akwasi Appiah måtte etter 1-2-tapet svare på hvorfor han valgte å sende hjem Kevin Prince-Boateng (27) og Sulley Muntari (29) like før oppgjøret. 

- Beslutningen med å sende hjem to spillere hadde med disiplinære årsaker å gjøre. 
Du må se på hva som gagner hele laget, derfor tok vi beslutningen om å sende dem hjem i dag tidlig, sier Appiah. 

- Hvorfor ble beslutningen tatt om morgenen før kampen? 

- Hendelsen skjedde for noen dager siden. 
Det er viktig å ta seg tid. 
Jeg tror ikke det hadde påvirkning på kampen. 
VI spilte en bra kamp og hadde noen sjanser. 

Både Prince-Boateng og Muntari er velkommen tilbake på landslaget etter suspensjonen om de presterer godt nok på klubblaget, sier Appiah. 

Det har også vært mye bråk rundt bonusordningen til ghaneserne i VM. 
Torsdag ankom et fly (!) med penger til Brasil. 
Flere i troppen til Ghana skal ha truet med å nekte å spille mot Portugal om de ikke fikk en utbetaling fra fotballforbundet. 

- Normalt skal dette skje før mesterskapet, men det var noen få problemer. 
Størrelsesordenen tror jeg ikke angår alle. 
Det spillerne etterspurte, var det som ankom i dag, sier Appiah. 

En ghanesisk journalist, kledd i gul treningsjakke og Ghana-skjerf, ville ha svar på hva han har å si til folket hjemme i Afrika. 

- Ghanesere elsker fotball. 
Jeg sammenligner det med brasilianere. 
De ville elsket at vi gikk videre, men det positive er at vi presterte bra, sier Appiah. 

PS: 
Ettersom Tyskland slo USA 1-0, er tyskerne videre i VM. 
Det er også USA. 
Portugal og Ghana er ute etter å ha endt som nummer 3 og 4 i gruppe G. 

VGs VM-ekspert Kjetil Rekdal kritiserer måten Portugals Christiano Ronaldo ledet laget under kampen mot USA. 

Cristiano Ronaldo kom best ut av denne duellen med Lionel Messi, men også portugiseren kan bli lurt. 

VGTV sender direkte fra Akersgata i Oslo i forbindelse med de siste gruppespillkampene i VM. 
