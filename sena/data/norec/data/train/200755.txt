HP Slate 21 alt-i-ett
Blir et nettbrett en PC når det blir stort? 
Med berøring eller mus og tastatur? 

I sommer lanserte HP et 21 tommer stort nettbrett, eller en alt-i-ett-PC drevet av Android om man vil, som vi skrev om i denne artikkelen. 
Vi snakker altså om mobil teknologi i skrivebordsformat. 
Dette har vi nå hatt på bordet og sjekket ut. 

Løsningen er ikke så fjern, siden Android har utviklet seg til å bli et velutviklet operativsystem med enorm utbredelse på både mobiler og nettbrett. 
Forskjellen mellom et nettbrett og en bordskjerm ligger jo nesten bare i størrelsen og dermed i presisjonsnivået ved betjening med fingrene. 

Men hvordan fungerer det i praksis? 

Maskinen 

Skjermen inneholder altså hele maskinen, som er basert på en Nvidia Tegra 4 Dalmore systembrikke. 
Denne har fire prosessorkjerner og 72 grafikkjerner, og er basert på ARM-arkitetktur. 
Den kjører på 1,8 Ghz. 

Maskinen kommer med 8 GB lagringsminne, men kan utvides med minnekort eller USB-enheter for lagring. 
Det er ca 4,3 GB ledig plass når maskinen er ny. 
Ikke veldig mye, med andre ord. 

Skjermen har full HD 1920 x 1080 oppløsning og er av IPS-typen. 
Betraktningsvinkelen er derfor uproblematisk i alle retninger. 
Det blanke berøringsbelegget gjør at reflekser og fettmerker er noe man må leve med, som på nesten alle maskiner med berøringsskjerm. 

På venstre side finner vi tilkobling for hodetelefon, en USB-port og en kortleser for SD-kort. 

På høyre side finner vi knapper for regulering av volum, lydstyrke og av/på. 

På baksiden av skjermen finner vi tilkobling for strøm, nettverk og to USB-porter. 

I bruk 

Maskinen er enkel i bruk, også for de som er vant til Windows eller Mac. 
Berøring er en blandet opplevelse på skrivebordsmaskiner, så et taststur og en mus er ikke dumt å koble til. 
Både kablet/trådløse via 2,4 GHz-båndet og Bluetooth-utgaver støttes. 

Skjermen kan vinkles i to stillinger, oppreist for vanlig PC-bruk, fortrinnsvis med tastatur og mus, eller nesten liggende, for bruk i hovedsak med berøring. 

Maskinen er kjapp og villig, ytelsen er det ikke noe å si på til de fleste dagligdagse oppgavene, og mange spill vil også fungere utmerket. 

Men det er ikke til å unnslå at Android er laget for mobiler og mindre nettbrett, og å overføre grensesnittet til en stor skjerm er ikke helt uten problemer for mange apper. 
Vi merker også dette i nettleseren, hvor du alltid havner i mobilversjonen til nettsider og så må velge web-versjonen for å få et noenlunde fornuftig oppsett. 
Mange irriterer seg over dette på mindre nettbrett med Android, og her blir problemet enda tydeligere. 

Bortsett fra dette fungerer maskinen utmerket, og du får ganske mye for pengene, sammenlignet med en tilsvarende Windows 8-basert PC. 
Vel å merke når du ikke forventer å kjøre avansert bildebehandling, videoredigering eller annen avansert programvare. 

Ytelsen 

Standardmålingene våre ga følgende resultater: 

909/2291 (enkeltkjerne/flerkjerne)med Geekbench 3 Sunspider (test av Javascript) ga 792. 
Epic Citadel test av grafikken ga 50,75 fps i Ultra High Quality (1920 x 1080 oppløsning). 

Konklusjon 

Hvis du ikke absolutt må ha en Windows-PC eller en Mac, men trenger en stor og behagelig skjerm for det du ellers bruker nettbrett eller mobil til, så slipper du svært rimelig unna med denne. 
Plattformen er kjent for mange og utvikles stadig, men oppgraderinger til framtidige Android-versjoner er ikke noe man autmatisk kan regne med. 

Tilkoblingsmulighetene dekker det man trenger, og ytelsen er helt ok. 

Men en stor skjerm som ikke kjører programmer i vinduer, bare i fullskjerm, blir aldri det samme som et vindusbasert arbeidsmiljø. 
Mye blir bare stort og rart. 

HP Slate 21-S100 E2P18AA 
