Film:Skumle klovnestreker 

Denne ukens Stephen King-film minner mer om "Terror på Elm Street" enn om "Ondskapens hotell". 

SKREKKFILM "It" USA 2017 Regi: 
Andrés Muschietti Skuespillere: 
Bill Skarsgård, Jaeden Lieberher, Jeremy Ray Taylor, Sophia Lillis, Finn Wolfhard, Wyatt Oleff, Chosen Jacobs, Jack Dylan Grazer, Nicholas Hamilton, Jackson Robert Scott Musikk: 
Benjamin Wallfisch Aldersgrense: 
15 år 

Forhåndshypen har vært uvanlig sterk rundt denne Stephen King-filmatiseringen. 
Det skyldes nok først og fremst en effektiv trailer – liten gutt i gul regnfrakk lokkes ned i stormsluk av klovn med alt for bredt smil – som lover en skrekkfilm ut over det ordinære. 
La det være sagt med én gang: 
"It" blir aldri mer uhyggelig enn akkurat den sekvensen. 

Som i King-fortellinger flest befinner vi oss i et småby-USA befolket av tydelige typer – her er man liksom enten en nerd eller en bølle – og akkurat som i fjorårets King-inspirerte Netflix-serie "Stranger Things" er hovedpersonene en gjeng mistilpassede kids på apache-sykler som blir nødt til å løse hjembyens store mysterium: 
Hvor blir det av alle barna som bare forsvinner? 

Dessverre står ikke antydningens kunst særlig sterkt hos dagens skrekkfilmskapere. 
Også "It" blir mer ståkete enn egentlig skummel når regissør Andrés Muschietti ("Mama") lar effektmakeriet og "bø!"-lydeffektene ta overhånd. 
Til gjengjeld er klovnen Pennywise (Bill Skarsgård) en busemann med potensial. 
Bli ikke forundret om han ender opp som en ny generasjons Freddy Krueger. 
