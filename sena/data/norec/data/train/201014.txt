Clas Ohlson USB 2.0 nettverksserver
Smart server lar deg dele USB-enheter på nettverket. 

Poenget med et nettverk er å dele, men hva som kan deles og hvordan vil variere. 
Noen enheter er i utgangspunktet laget for å deles, som skrivere og lagringsenheter (NAS). 
Men andre USB-enheter er bare laget for å brukes på den PC-en den er koblet til. 

Noen rutere har en eller flere USB-porter og mulighet for å dele på nettverket enheter koblet til disse, men her er repertoaret svært begrenset. 
Som regel er det bare skrivere og lagringsenheter som kan deles. 

Men vi kom over en litt annerledes enhet da vi egentlig lette etter en USB-velger i forbindelse med en annen artikkel. 
Hos Clas Ohlson fant vi en USB nettverksserver. 
Her kan du koble til 4 USB-enheter og en nettverkskabel. 

Ingen hub 

På en ene siden av den lille boksen ser den ut som en vanlig USB hub, som fordeler trafikken til og fra flere enheter til én USB-port på PC-en. 
De fire portene kan kobles til i prinsippet hva som helst av USB-utstyr. 

På den andre siden er det ingen USB-kontakt, men en nettverkstilkobling, med støtte for Gigabit nettverk. 
Det er også en kontakt for strømforsyning, som følger med i pakken. 
Den kan drive selve boksen og fire USB-enheter som trekker opptil 500 mA hver. 

I motsetning til en HUB som bare virker uten videre, må det installeres programvare på PC-ene for at USB-nettverksserveren skal fungere. 

Installasjon 

Installasjonsprogrammet liger på en CD og installeres uten valgmuligheter. 
Det er det samme programmet enten du bruker Windows XP, Vista eller Windows 7 , 32 eller 64-bits. 
Du får beskjed om å ta omstart etter installasjonen. 

Etter omstarten ligger det to programmer på skrivebordet. 
Det ene er en veiviser som når den har kjørt, atomatisk aktiverer eventuell skriver tilkoblet USB-serveren. 
Det andre programmet styrer selve oppsettet for USB-serveren. 

Når du har koblet til USB-enheter og starter oppsettsprogrammet får du opp et slikt vindu: 

For å velge den enheten du vil bruke klikker du på linjen og klikker Connect Device. 
Enheter som er tilkoblet vises med en grønn knapp med hake. 

Bruk 

For å få tilgang må alle PC-ene på nettverket ha styreprogrammet fur USB-serveren installert. 
Men: 
Hvis enheten er i bruk på en annen PC har du ikke tilgang. 

Det er altså ikke mulig å dele enheter i betydningen bruke dem samtidig. 
Kun en av gangen kan bruke en USB-enhet som er koblet til serveren. 

Ønsker du at flere skal ha fri tilgang til felles lagring på nettverket er altså ikke denne enheten noen løsning, da kjøper du heller en NAS. 

Men til andre typer enheter, som skanner, kameraer, kortlesere, lydenheter osv. kan USB-serveren være tingen. 

Det må også bemerkes at den ikke fungerer på Mac. 
Ikke bare det, så snart vi slo på Mac'en i nettverket stoppet USB-serveren å fungere... 

Konklusjon 

Denne rimelige USB-serveren er utmerket til spesielle løsninger, vi har ikke sett noe tilsvarende med samme funksjonalitet. 

Den er enkel å sette opp og enkel i bruk, så snart du holder deg unna Mac'er på nettverket. 

Boksen koster 499 kroner hos Clas Ohlson. 
