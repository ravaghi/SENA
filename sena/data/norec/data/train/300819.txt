Kontrollert
«Jack Reacher» byr på solid action, men Tom Cruise er ikke et ideelt valg. 

FILM: 
I hver av Lee Childs 17 romaner står Jack Reachers personalia listet opp. 
Han er blant annet 195 cm på sokkelesten, en kvart meter høyere enn Tom Cruise noensinne kommer til å bli. 
Av ulike grunner er filmstjerner ofte små av vekst og det er forståelig at man velger karisma framfor centimeter når Jack Reacher skal legemliggjøres. 

Lee Child har nå solgt 50 millioner bøker, men helt fra starten, i 1997, var Hollywood interessert i å filme Reacher. 
Det har med andre ord vært en lang ferd fra opsjon til premiere. 
I mellomtida har man også bestemt seg for å begynne med roman nummer ni, «One Shot», som er noe vrien å overføre til et medium der man ser ansikter, men det ville være en spoiler å si mer om det. 

Vandringsmann 

Fortellingen starter med at en skarpskytter i Pittsburgh legger seg til rette i et parkeringshus og dreper fem tilfeldige ofre som går langs elva. 
Alle bevis fører mot James Barr, en Irak-veteran. 
Han nekter seg skyldig og ber etterforskerne finne Jack Reacher, en tidligere militærpoliti uten fast bopel, kredittkort eller mobil. 

Regissør Christopher McQuarrie, som fikk en Oscar for manuset til «De mistenkte», har forandret en god del på plottet. 
En kvinnelig journalist er kuttet ut, de skyldige trer fram tidligere i handlingen og vi får biljakt i stedet for fotfølging, blant annet. 
Alt dette er greit, filmens problemer ligger annetsteds. 

Brutal 

Reachers popularitet som romanfigur bunner dels i vårt behov for å lese om rettferdige hevnere av det gammeltestamentlige slaget. 
Child tilfører denne mytiske karakteren en menneskelighet som Tom Cruise ikke helt klarer å formidle. 
Han spiller for mye på autopilot i en rolle som krever flere nyanser for ikke å bli kynisk og harry. 

Britiske Rosamund Pike, som vanligvis er god på nyanser, strever med å finne seg til rette som Barrs forsvarer og det slår ingen gnister mellom henne og Cruise. 
Generelt har McQuarrie problemer med å skape nærhet mellom karakterene, noe som ville løftet filmen. 

Her ble det mange kritiske bemerkninger, noe som skyldes skuffelse over at Reacher ikke er blitt en enda bedre figur på lerretet. 
Filmen reddes av actionscenene, ikke minst en biljakt av det gode, gamle slaget. 
