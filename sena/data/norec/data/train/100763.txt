Justice: «Cross»
(Ed Banger/Warner) 

Rettferdig fransk valgseier. 

Vi hadde vel slått oss til ro med at den franske elektroniske bølgen skulle forbli et vakkert minne fra sent nittitall, og ferdig med den saken. 
Men her er det et par karer som vil ha et ord, og ikke minst noen morderiske beats, med i laget. 

Ti år etter Daft Punks epokegjørende debut kommer Xavier de Rosnay og Gaspard Auge med sin, og tar så til de grader opp arven. 
Justice er like nådeløst kliniske som Daft Punk var på «Homework», like vidunderlig melodiske som Daft Punk var på «Discovery». 
Med så tydelige referanser er det egentlig rart at «Cross» ikke oppleves som ren blåkopiering, muligens er det bare slik at nye koster uansett feier litt annerledes. 
Justice feier flott, i hvert fall. 

«Cross» er maskinell ekstase, elektronisk musikk med pur rock'n'roll-attityde uten at det blir billig big beat av det. 
Streng, ren, ubesudlet - og uimotståelig catchy. 
Korsfest, korsfest! 

ANBEFALTE KJØP: 
«Let There Be Light», «D.A.N.C.E.», «Phantom», «Tthhee Ppaarrttyy», «DVNO», «Stress» 

THOMAS TALSETH 
