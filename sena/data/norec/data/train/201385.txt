Jawbone Move
Jawbone Move skiller seg litt fra de vanlige aktivitetsarmbåndene og er i bunn og grunn en avansert skritteller, som i tillegg til skritt også kan registrere søvn. 

Rett ut av boksen er ikke Jawbone Move noe du fester på håndleddet, men noe du klipser på buksekanten. 
Selve måleenheten er en liten, rund sensor som kommer i en klipseanordning, men som også kan settes inn i et armbånd, som fås kjøpt ved siden av. 

Utseendemessig skiller Move seg fra mengden, og designen er på den sporty siden. 
Vi synes den ser ganske kul ut, og du kan få den i en rekke forskjellige fargekombinasjoner. 
Armbåndet er ganske behagelig å ha på seg, og lett å ta av og på. 

Sensoren har et utskiftbart batteri av samme type som vi finner i digitale klokker. 
Ifølge Jawbone skal det holde i opptil seks måneder. 
Av åpenbare grunner har vi ikke fått testet om påstanden holder vann. 

Apropos vann, skal Move tåle både regn, svette og en tur i dusjen. 
Men det frarådes å senke den i vann, så ikke ta den med på svømmetur. 

Move har bare noen få funksjoner, men fungerer bra til sitt formål. 
Skrittellingen går av seg selv. 

For å aktivere søvnmåling, som kun fungerer med armbånd, må du imidlertid trykke på måleenheten til det dukker opp et søvnsymbol. 
Siden sensoren er såpass liten, kan symbolet være vanskelig å se. 
Vi skulle derfor ønske søvnmålingen ble startet automatisk. 

Jawbone-appen er etter vår mening den beste innenfor aktivitetsmåling: enkel og oversiktlig med pene, informative grafer pluss nyttige tips og utfordringer som skal få deg til å forbedre resultatene dine. 
Den har også god integrasjon med tredjepartstjenester. 

Som skritteller er det lite galt med Jawbone Move. 
Startprisen er dessuten lavere enn vanlige aktivitetsarmbånd, i hvert fall de nyeste. 
Men ønsker man søvnregistreringen, må man kjøpe et armbånd i tillegg, og da havner prisen på nærmere 700 kroner. 
Som aktivitetsarmbånd finnes det flere alternativer som gir mer funksjonalitet til samme eller lavere pris. 
