Trollmannens læregutt
Magi uten magi. 

Jeg ser det på ansiktsuttrykket hans. 
Nicolas Cage er «in it for the money». 

Trollmannens læregutt (The Sorcerer's Apprentice) er produsert av Disney og Jerry Bruckheimer, og dermed kunne nok Cage innkassere en god slump gryn uten å anstrenge seg altfor mye. 

Filmen ser stor og dyr ut, men underholder uten å imponere. 
Det hadde kanskje hjulpet med en mer engasjert filmstjerne? 

Magien er ikke der, uansett hvor mye det trylles og trikses. 

Må finne lærling 

Balthazar Blake (Nicolas Cage) var en av trollmannen Merlins assistenter. 

I 1000 år har han lett etter den eneste som kan drepe trollkvinnen Morgana, hvis sjel er fanget i kroppen til hans kjære Veronica (Monica Bellucci), begge fanget i en Matrjosjka-dukke. 

Han finner Dave i New York, og må gi ham opplæring, samtidig som de må bekjempe Morganas kumpan Maxim Horvath (Alfred Molina). 

Fra dårlig til ille til bedre 

Det begynner fryktelig dårlig, med en omfattende forklaring av en teit forhistorie. 
Dette blir bare latterlig, selv om Ian McShane er fortellerstemmen. 

Det fortsetter ille når vi ser Balthazar møte den unge Dave i 2000 i et Twin Towers-fritt New York. 

Så blir det bedre når Jay Baruchel overtar rollen i nåtiden. 
Mye av filmens sjarm utstråles fra ham, men ikke nok til å redde filmen fra mine skuldertrekk. 

Manisk tempo 

Trollmannens læregutt er manisk kjapt redigert, der figurene nesten ikke får fullført setningene før neste sceneskifte. 

Siden Jerry Bruckheimer er produsent, mistenker jeg at dette tempoet ikke er valgt av kunsteriske hensyn, men for å få spilletiden godt under to kinovennlige timer. 
Det betyr flere visninger per dag og mer penger i kassa. 

Jeg blir stressa av sånt. 
Mer luft ville gjort filmen bedre! 

Løpsk sirkusattraksjon 

Jeg savner følelsen av å få være med på et eventyr. 
Alt ligger liksom til rette for det. 

I stedet oppfører filmen seg som en løpsk sirkusattraksjon med blinkende lys og tutende horn. 
Det mangler ikke på godt utførte effekter, men det blir fort uinteressant. 

Nicolas Cage vet nok hva han er med på, og orker ikke utnytte kapasiteten jeg vet han har som skuespiller. 
Han er jo tross alt «in it for the money» 
