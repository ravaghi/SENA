The Decemberists:Trives ikke på toppen 

Mye av magien er borte, men de gode låtene er der. 

The Decemberists: "I’ll be your girl" (Rough Trade/Playground) 

Portland-bandet The Decemberists har ingen ambisjoner om å overta indierock-tronen etter R.E.M. 
De gikk rett til topps i USA med "The king is dead" i 2012, men følte seg ikke komfortabel med det. 
Først fire år senere vendte de tilbake med mer sprikende "What a terrible world, what a beautiful world", som likevel holdt seg innenfor topp 10. 

Tre nye år er gått. 
De åpner med "Once in my life", en stadionrocker med smak av De britiske øyer og bandets sideprosjekt Offa Rex. 
"Cutting stone" er en noe monoton folk-låt med en fin synthlinje. 
Spenstige "Severed" tar steget inn i politikken og legger ord i munnen på presidenten: 
I'm allied to the winter/But don't you get clever/I'm allied to the landslide. 

Påfølgende "Starwatcher" kommer som et svar: 
There is poison in the well/There's the arbor of a distant ringing bell/It says: hold your ground. 

Med den nye produsenten John Congleton trer synthene trer fram, og bandleder Colin Meloy nevner New Order som et gammelt forbilde. 
"Tripping along" domineres derimot av kassegitaren, og Stones-influerte "Your ghost" drives fram av trommer og intens koring. 
"Everything is awful" er jublende pessimistisk på rene Monty Phyton-vis. 

"Sucker's prayer" ligger noen hakk for nær Dylans "I shall be realeased" med Lennon-vokal, og glamrockeren "We all die young" drukner i et malplassert barnekor. 
Over åtte minutter lange "Rusalka, Rusalka/The wild rushes" er for dem som savner bandets gamle progpregede historiefortelling, før de runder av med det søte tittelkuttet "I'll be your girl". 

Meloy har fortsatt med seg Nate Query, Jenny Conlee, Chris Funk og John Moen. 
The Decemberists er et av 2000-tallets beste band, men album nummer åtte er ikke av samme format som "The crane wife" og "Picaresque". 
Det er samtidig sanger å ta vare på her. 

Beste spor: 
"Once in my life", "Severed", "Everything is awful", "I'll be your girl". 
