FILM:Koselig kar 

Hverdagshelten fra utallige bøker, og barne-TV, har funnet veien til det store lerretet i en ganske trivelig film. 

Den Oscar-vinnende animasjons-skaper Torill Kove er svært tro mot Gunilla Bergströms univers. 

Tegningene er gode, med fargerike og fine detaljer. 
Musikken er delvis den samme, men også den er oppdatert. 
Artister som Ane Brun og Timbuktu er bidragsytere på lydsiden, som i alle fall et voksent publikum vil verdsette. 

Barna som har stemmene til Albert, Victor og Milla er med på å poengtere at dette dreier seg om underholdning for de minste. 

Tempoet er i roligste laget, i perioder skjer det i grunnen ikke så mye. 
Men det er noe allmenngyldig ukomplisert og svært gjenkjennbart med universet til Albert; gutten som bor sammen med faren sin og som har flust av hverdagsfilosofiske betraktninger - sett fra et barns ståsted. 

Filmen bygger på fortellingen om da Albert ønsker seg en hund til 7-årsdagen. 
Pappa mener at sønnen er for liten til et slikt ansvar, og det blir opp til Albert å bevise det motsatte. 
En artig tryllekunstner, hans vesle hund, Alberts bestevenner, Skybert, og noen litt mer ugreie større unger sørger for både hjelp og trøbbel langs Alberts målbevisste vei mot å få seg en egen hund. 
