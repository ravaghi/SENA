Erlendurs unge år
«Glemt» er nok et høydepunkt fra lavmælte Arnaldur Indridason og hans like lavmælte krimhelt. 

Arnaldur Indridason: Glemt. 
Krim. 
Oversatt av Silje Beite Løken. 
314 sider. 
Cappelen Damm. 

Terningkast: 
5 

Islandsk politietterforsker Erlendur Sveinsson har alltid vært en eksentrisk, litt fjern figur på sitt trauste og likevel forunderlig fascinerende vis. 
Den aldrende Sveinsson er forsvunnet i tåkehavet, og det spørs om vi noensinne får se ham igjen. 
Men hva gjør det når vi får møte den unge Sveinsson som nyskilt og fortsatt relativt fersk politimann i Reykjavik? 

"Glemt" er den andre boka der vi møter den unge Erlendur Sveinsson. 
På klassisk Indridason-vis veves to mysterier sammen, det ene foregår i «nåtid» – nærmere bestemt i 1979 – det andre er historisk, en uløst forsvinningssak fra 25 år tidligere. 

Les Einar O. Risa om Indridasons debut "Myren" 

Også som ung er vår mann ordknapp og bærer på ingen måte hjertet utenpå skjorta, men han er alltid korrekt og høflig. 
Samt at han er nesten morbid opptatt av folk som forsvinner. 
Slik det har vært siden han selv tok skylden for at lillebroren Bergur ble borte i snøstormen. 

Nytt lys gjennom gamle vinduer 

Bøkene om ham som ung etterforsker gir også ny dybde til de tidligere bøkene. 

I "Glemt" veves to mysterier sammen på eksemplarisk Indridason-vis: 
Et lik i et tjern utenfor Reykjavik i "nåtid" og en uløst forsvinningssak fra 25 år tilbake i tid. 
En ung jente forsvant, sist sett da hun gikk forbi Kamp Knox, det amerikanske marineområdets brakkeområde. 

Likfunnet viser seg å ha forbindelser nettopp til den amerikanske marinebasen i Keflavik. 
Der viser amerikanerne seg å ha fint lite informasjon å komme med. 
Hva ligger bak? 

Kald krig og varme kilder 

Jeg skal ikke røpe for mye av handlingen, bare minne om at originaltittelen på "Glemt" er nettopp "Kamp Knox". 
Den kalde krigen hviler tungt over "Glemt". 
Leseren kjenner virkelig hvor goldt og karrig islendingene egentlig har det der på sagaøya. 

Begge de to første krimbøkene til Indridason ble sensasjonelt nok belønnet med Glassnøkkelen for beste nordiske krim. 

"Glemt" er fullt ut på høyde med dem både som krimmysterium og litterær perle. 

Selv om det er poetiske "Hjemstavn" (2012), Erlendurs svanesang så og si, som er min personlige favoritt. 

Samtidig er det en virkelig spennende morderjakt denne gang. 
Men du trenger ikke vente overdreven action og heseblesende vold. 
Det går ganske sakte, men presist framover i et velkonstruert, uavvendelig drama. 

Andre anmeldelser av Indridason i Aftenbladet 
