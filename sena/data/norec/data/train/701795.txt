E.T. tilbake med venner
Spielbergs tårefylte science action er så imponerende å se på at det ikke gjør noe når historien suger tomt skall. 

Hvis du bryter opp fra hjemme-elektronikkens idyller for å se «Klodenes kamp» på kino, er grunnene ikke litterære, men spektakulære. 
Du vil se ødeleggende hurlumhei og kaoshekkan uten sidestykke. 
Det får du. 
Da gatene bokstavelig talt sprekker som svære kviser og E.T.s ondarta trebeinsfartøyer svaier kalvbeint fram, kan du kjenne det på kroppen: 
Ristinga, redselen, til og med lukta av ødeleggelse. 
Wow! 
Wow2! 

Det er så bra. 
En slags verdensrekord i ødeleggelse denne uka. 
Masse-scenene. 
Hus-smuldringa. 
Oversiktsbildene fra en ødelagt jord. 
Panikken. 
Desperasjonen. 
Ferjevelt. 
Folka som forstøves, slik at klærne deres svever som flyktende vasketøy i vinden. 

Dessuten er Tom Cruise en stakkåndet hyllest til Foreningen To Foreldre. 
Han spiller litt fjern far til Justin Chatwin og Dakota Fanning. 
I det rotete huset under motorveien skal han losjere dem inn mens mor og ny mann besøker bestemor i Boston. 
Det er den dagen elektronikken plutselig svikter. 
Heftig magnetisk puls dreper alt unntatt en gammal bil uten elektronisk tenning, så da kosmiske muldvarper starter den tilfeldige New Jersey-massakren, tar han ungene med seg og haster av gårde mot usikkerheten. 
Den ryktevis uansvarlige eksmannen blir i løpet av filmen til Årets Far. 
Bare barn betyr noe når krisa truer. 
«Klodenes kamp» er en hjertetung omsorgs-orgie, og den følsomme sida av historien er en slags konstant visuell fistel. 
Her skjer ikke mye under 140 pulsslag i minuttet. 

Den merkelige mediemunken Tom Cruise gjør det bra. 
Han måper både målbevisst og hjerteskjærende mot en tydelig håpløs skjebne. 
Dette kan ikke lykkes, men han gir seg ikke. 
Filmens stjerne er antakelig Dakota Fanning, en jentunge som så vidt er gammal nok til å se sin egen film i Norge, men som gir et troverdig bilde av krigstrauma hos barn. 
Jeg liker også Justin Chatwin, som spiller den 15 år gamle bror hennes. 
Han likner den unge Stallone i ansiktet, og han har fakter som Tom Cruise. 

Ærlig talt husker jeg ikke helt hva folk dreiv med i H. G. Wells' roman. 
Jeg syns aldri den var annet enn pussig. 
Men handlingen lider stygt i Spielbergs film. 
Starten er forbilledlig. 
Kranfører Cruise løfter kontainere på kaien og er en bilgal arbeiderklasse-helt. 
Så kommer lyn uten torden. 
Så kommer stillheten da alle New Jerseys biler står stille. 
Så kommer marerittet fra underverdenen, og så flukten. 

Det er spennende helt til Cruise og hans enslig far-familie krabber i land ett eller annet sted der E.T.-ene driver vampyrfest og Tim Robbins vaser rundt i kjeller som postheroisk supermilitant. 
Fra da har ikke filmen noen skikkelig retning. 
Oppholdet i kjelleren fører til et pinlig kortvarig fangenskap i hengekorj, og før du vet ordet av det, stavrer hovedpersonene inn i Boston på en litt irrelevant måte, og så løser alt seg med et plutselig «fordi at», som når far forteller sengekanteventyr for barna og oppdager at det om to minutter er fotball på tv: 
«Og så kom Rødhette til bestemors hus, og der var alt helt fint. 
God natt». 
