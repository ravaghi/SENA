Sørger for at Elvis lever
Ikke godt å si hvor lenge vi vil huske Elvis Presley. 
Men det blir i alle fall i mange år til. 
Det sørger Paal Flaata, Stephen Ackles og Vidar Busk for. 

Tidligere har trioen gitt ut en storslått hyllest til Elvis, pluss et julealbum. 
Nå mener de mer alvor enn noen sinne, og legger ut på en omfattende og heseblesende turné i mange av landets kirker med 90 konserter i løpet av året med sitt tredje Elvis-album i bagasjen. 
Der tar de for seg mange av gospellåtene som kongen av rock en gang sang. 

Det gjør de med høy kompetanse. 
Dette er inderlig og godt gjort i en velgjort produksjon der stemmene til trioen får det til å låte fett, ekte og sterkt, mens hele lydbildet gjør at man får lyst til å gå i kirken for å høre dem synge den smektende "We Call On Him", og de mektige balladene, "Where No One Stands Alone" og "Without Him". 
Vidar Busk får synge litt, han også, og han gjør noen vrier slik at det låter litt bluesy på "Milky White Way". 
Ellers sørger han selvsagt for noen sterke gitarsoloer. 

De kaller konstellasjonen sin for The Fab 3. 
Det må de få lov til, og de må også tåle å bli litt kritisert for at dette er ganske så lettvinte løsninger for vokalister og musikere som kanskje burde ha satset energien sin på egne saker. 
Men det låter likevel så bra at ankepunktene forsvinner. 
Jeg tror jammen jeg går i kirken for å høre på dem. 
De har med seg et lokalt kor overalt hvor de stopper. 
Trioen kommer til kirker på Sørlandet i midten av april. 
