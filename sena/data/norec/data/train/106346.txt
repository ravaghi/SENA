Sosial suksess
«Wii Sports» følger gratis med Nintendo Wii. 
Det er lett å skjønne hvorfor. 

I «Wii Sports» får du nemlig bryne deg på fem sportsgrener: boksing, golf, bowling, tennis og baseball. 
Og hver sport utøves som i virkeligheten: 
I Tennis bruker du Nintendo Wiis unike håndkontroller som en racket, i golf blir den en golfkølle, og så videre. 

Og det er nettopp gjenkjennelsesfaktoren som gjør «Wii Sports» til et perfekt lanseringsspill. 
For alle skjønner instinktivt hva de skal gjøre. 

Jeg hadde venner på besøk som var skikkelig skeptisk til å stå å vifte med en fjernkontroll når de skulle spille spill, men etter to minutter med bowling tok de et steg frem, bøyde knærne og slengte neven opp mot taket mens de slapp taket på den virtuelle bowlingkula. 

Innlevelsen kommer nemlig helt naturlig i «Wii Sports». 
Uansett om du er en erfaren spiller eller totalt nybegynner. 

Og det er også derfor spillet er pakket med Nintendo Wii. 

Alle kan nemlig spille dette, for alle vet hvordan man spiller golf og bowling og tennis. 
Det er bare å bevege seg som i virkeligheten, så oppnår man resultater. 

Men dette fører også til en ganske overfladisk spillopplevelse, og det er tydelig at disse spillene er laget for å vise frem mulighetene til håndkontrollen mer enn for spillopplevelsen. 

Men har du venner eller familie på besøk som er skeptisk til TV-spill, så dra frem «Wii Sports», og du er garantert å få de på andre tanker. 
