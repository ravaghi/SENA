Actionsprutende bilspill
Lukten av svidd gummi og lyden av smadret metall preger «Race Driver: Grid». 
Sjelden har bilspill vært mer actionpreget enn dette. 

I en årrekke har bilspillserien «Toca Race Driver» luntet avgårde i sitt eget, bedagelige tempo. 
Serien har stått for høy kvalitet, men mangel på særpreg har gjort den en smule anonym. 

Anonym er derimot det siste man kan kalle «Race Driver: Grid». 
I fjor actionifiserte Codemasters «Colin McRae Rally»-serien med «Colin McRae: 
Dirt», og nå gjør de det samme med «Toca Race Driver»-serien. 

Du får adrenalinpumpende og hysterisk intense asfaltløp i USA, Europa og Japan. 
Ikke bare går det styggfort: du kan nå dundre bilen inn i motstandere og nyte synet av noen av de mest tilfredsstillende kollisjonene i bilspillgenrens historie. 

Veibanen er i tillegg krydret med diverse hindere som på kontant vis kan få speedometeret ditt til å gå fra 200 til 0 kilometer i timen. 
Det går med andre ord hardt for seg, derfor er det deilig at Codemasters har introdusert muligheten til å spole tilbake og prøve på nytt. 

Bilene kunne muligens ha ligget noe tyngre på veien, og jeg savner virkelig rumble-funskjon i håndkontrolleren til PS3. 
Men «Race Driver: Grid» er uansett sensasjonelt vakkert rent visuelt og sjeldent underholdende, en bilspillopplevelse det spruter spillglede av. 

PS: 
I salg fra fredag 30. mai. 
Det er kun PS3-versjonen som er testet. 

Trailer fra PC-, PS3- og Xbox 360-spillet Race Driver: Grid. 
