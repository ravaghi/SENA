Mario Kart 7
Trygt og godt bilspill for alle aldre. 

Mario Kart 7 er et av de beste spillene til Nintendo 3DS-konsollen. 
Det kan jeg slå fast med en eneste gang. 

I anmeldelsen av Super Mario 3D Land stusset jeg på hvorfor Nintendo ventet så lenge mellom lanseringen av Nintendo 3DS-konsollen og selve spillet. 

Det samme spørsmålet dukker opp igjen nå. 
Det er nemlig først med det japanske spillselskapets egen gullrekke av spill, at et kjøp av konsollen virkelig blir aktuelt for andre enn hardcore-tilhengere. 

Trygt og godt 

Med Mario Kart 7 viser Nintendo at de er en av de aller beste til å lage spill som hele familien kan kose seg med. 
I likhet med de tidligere spillene i serien har hver bane en rekke bonusesker, som kan gi våpen og hjelp til spillere. 

Er du uheldig og havner langt bak, kan du være sikker på at du plukker opp en supersopp eller en rakett som hjelper deg frem til konkurrentene. 

Minstemann på 3 år, vil i likhet med bestemor på 80 år, ikke ha problemer med å spille Mario Kart 7 i den enkleste ligaen. 

Ligaene er rangert etter motorstørrelse (50cc, 100cc og 150cc), og gir også gode utfordringer til erfarne spillere. 
Selv etter å ha spilt nær sagt alle spillene i serien i utallige timer, sliter jeg med å vinne i toppligaen - det liker jeg. 

Kreative baner 

I spillet finner du 16 nye baner (i tillegg til 3 kamparenaer), som alle er proppfulle av hemmelige løp og skjulte småveier. 
Samlet sett er dette de beste brettene jeg har spilt i et Mario Kart-spill, og når du også får med 16 klassiske baner fra tidligere spill har du stor variasjon. 
Likevel er jeg så kravstor at jeg etterlyser litt flere baner, for når de fleste er unnagjort på et par minutter vil du kjøre mange av de samme banene om igjen. 
Nintendo har uttalt seg negativt til DLC (nedlastbart ekstramateriale), så det ligger heller ikke an til nye baner i fremtiden. 

Nytt i Mario Kart 7 er at du kan tilpasse den lille bilen du kjører etter forholdene, og ved å vinne løp låser du opp nye muligheter. 
Vil du ha en terrengbil eller en bieformet racerbil? 
Vil du ha fallskjerm eller hangglider? 
Røffe dekk eller glatte fartsdekk? 
Ved å kombinere forskjellige alternativer får du biler som oppfører seg helt annerledes på forskjellige baner. 
Det tilfører spillet en sårt trengt dynamikk, som også gjør flerspillerløpene enda mer spennende. 

Nintendos svakeste kort 

Det å spille mot venner og kjente i forgjengeren Mario Kart Wii er noe av det morsomste jeg vet. 
Temperaturen er alltid høy, nettopp fordi selv de uten spillinteresse kan raskt plukke opp en kontroller å kjøre. 

Med Mario Kart 7 på 3DS, må hver spiller ha sin egen konsoll. 
Det er lett å arrangere billøp for flere spillere på lokalt nettverk, og du kan dele spillet (med noen begrensede funksjoner) til venner som ikke har spillet. 

Skal du spille over internett er saken litt annerledes. 
For å legge til venner må du ha en mangesifret vennekode, det er ikke mulig å søke på spillere etter land eller navn. 
Det dårlige nettsamfunnet til Nintendo er selskapets svakeste side. 
Jeg er særdeles spent på hvordan de skal ta igjen de vellykkede nettsamfunnene til Xbox 360 og Playstation 3 på den neste konsollen Wii U. 

Det er også mulig å lage egne grupperinger, slik at du kan samle venner og kjente. 
Problemet er at man heller ikke kan søke på disse gruppene, og medlemskap er kun mulig om du har en av disse lange kodene. 

Dette er en tungvint system, som mest av alt hører hjemme på 90-tallet - og fører til at femmeren på terningen er svak. 

Samtidig må jeg nevne at det å finne tilfeldige motstandere å kjøre mot, er både raskt og enkelt. 

Knall julegave 

Trass all min kritikk til Nintendo sitt flerspillersystem, så er det en funksjon jeg liker veldig godt. 
Nemlig muligheten til å motta utfordringer via Spotpass-systemet. 
Om du sitter på bussen, eller går forbi en annen 3DS-spiller med Mario Kart 7 utveksler konsollene automatisk informasjon om hvordan du og motstanderen din har kjørt i nylige løp. 
Konsollen lagrer hvordan løpene foregikk, og så kan du spille mot 'spøkelset' til den du møtte mens du var ute. 

Mario Kart 7 er midt i blinken for foreldre som vil spille et morsomt og trygt spill sammen med barna. 
Det er ikke særlig nyskapende, men Nintendo har perfeksjonert den tilgjengelige kjøreopplevelsen slik at hele familien uten større problemer kan del ta. 

Det er likevel verdt å tenke over at de beste spillene til 3DS-konsollen ikke er originale spill, det er stort sett oppussede utgaver av gamle klassikere. 
Spørsmålet jeg står igjen med er hvor lenge Nintendo kan overleve på sine gamle helter. 

Har du en Nintendo 3DS og hvor mye bruker du spillkonsollen? 
Eller vurderer du et kjøp? 
