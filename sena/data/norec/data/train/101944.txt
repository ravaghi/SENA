Film:Solid tullball 

Lite originalitet og få overraskelser til tross: 
Harald Zwarts «Skyggejegerne: 
Demonenes by» er et over middels effektivt eventyr for ungdom. 

For et par tiår siden var nedre Manhattan et sted for lutfattige bohemkunstnere, punkere og annet riffraff. 
I dag, skal vi tro «Skyggejegerne: 
Demonenes by», er det en tumleplass for demoner og demonjegere - «skyggejegere» - kledd som Gucci-satanister. 

Clary (Collins) får på dramatisk vis vite at hun er en «skyggejeger» - halvt engel og halvt menneske - hvis jobb i verden er å i for all evighet bekjempe demoner (hun har siden barnsben av hatt det med å tegne underlige symboler på Post-It lapper). 

Hun innrulleres på et skyggejeger-institutt («Harry Potter»- og Dan Brown-estetikk ohoi!), og treffer en redningsmann: 
Jace (Campbell Bower), som ser ut som han er vokalist i Seigmen fra Tønsberg. 
Jace både spiller piano og snakker med engelsk aksent, så vi vet at han er sofistikert, elegant og litt klysete. 
Det nye bekjentskapet sitter ikke helt vel med bebrillede og beleste barndomsvennen Simon, som selvsagt er ulykkelig forelsket i vår heltinne («Twilight»-ménage à trois ohoi!). 

Carly ønsker selvsagt beskyttelse - og å bli begjært av to menn. 
Men hun er en lærenem, snarrådig og selvstendig heltinne («The Hunger Games»-«girl power» ohoi!), og er således «Twilight»-filmenes anemiske Bellas strake motsetning. 
Det er bra. 

«Skyggejegerne: 
Demonenes by» er mer eksplisitt sexy - det er mye lakk og lær her - enn de bluferdige «Twilight»-filmene, men omtrent akkurat lite tullete. 
Cassandra Clares romanserie for ungdom er neppe på J.K. Rowling-nivå. 
Men noen har fortalt meg at de ikke hører hjemme på den nederste hyllen på Outland heller. 

«Vår egen» Harald Zwart er en ideell regissør for denne typen filmer. 
At han mangler et særpreg, taler til hans fordel. 
At han kan gjøre en effektiv jobb med en brukbart manus er det eneste som er viktig. 

«Skyggejegerne: 
Demonenes by» er et ungdomseventyr, med særlig appell til jenter, som plasserer seg over gjennomsnittet for sjangeren. 
Bedre enn noen av «Twilight»- og «Percy Jackson»-filmene. 
Svakere enn den genuint smarte «The Hunger Games». 

Det er på sin plass å gratulere Zwart med et smidig utført stykke tullball. 
Og den er ikke i 3D. 
Bare det! 

MORTEN STÅLE NILSEN 
