Uanstrengt ettermiddagshygge
Mac DeMarco er et snodig vesen og en særpreget låtskriver. 
På Øya gir han oss et behagelig innblikk i hva han er god for. 

Mac DeMarco har gjennom tre album posisjonert seg som en singer-songwriter som makter å stå ut i mengden. 
Hans sløve vokal og smektende gitar trekker veksler på mange av 90-tallets store indiehelter, samtidig som hans slacke og snodige personlighet skinner tydelig gjennom i musikken og gir den egenart. 

Årets Salad Days er hans sålangt beste album, og naturlig nok er det i hovedsak herfra setlisten til hans konsert Øya er hentet fra. 
Tittellåta, "Let Her Go" og "Brother" er høydpunktene. 
Det er uanstrengt, lunt og behagelig - og trekker mye folk til den lille scenen. 

Mac DeMarco og hans tremannsband påstår at de ikke har sovet på fire døgn, og ser riktignok litt slitne ut, men er i godt humør. 
Store deler av konserten går med til anekdoter og prat mellom låtene. 
Mye klassisk bakfull-humor. 
I all hovedsak er det en morsom gjeng og en del av pakka som gjør canadieren til nettopp den han er, selv om det innimellom kan bli litt mye lok og collegegutt-fakter fra artisten med Elton John på t-skjorta. 

24 år gamle Mac Demarco er utvilsomt et stort låtskrivertalent, og er, både i musikk og vesen, befriende lite strebete. 
Underveis i konserten poengterer han at det er deilig å spille tidlig, slik at han kan henge rundt, se konserter og få nye venner hele kvelden, og konserten avsluttes med en lang runde med crowdsurfing. 
Litt tamt blir det likevel innimellom - men stort sett er det tre hyggelige kvarter vi får være i Mac DeMarcos underlige boble. 
