Festen fortsetter
Det nærmer seg farlig raskt et klamt nachspiel med «Mario Party»-serien. 

Joda, serien har vært et høydepunkt på mange fester tidligere, men med åtte utgivelser på like mange år, sier det seg selv at dette er noe av en melkeku for Nintendo. 

Saken er nemlig at det dukker opp lite nytt i hver ny utgave av serien. 

Som vanlig er Mario og kompisene samlet til fest, og da skal det spilles brettspill. 
Opptil fire spillere skal trille terning og bevege seg over en rekke forskjellige spillebrett med ulike temaer. 
Etter hver runde skal det kjempes i et minispill. 
Den som har plukket opp flest stjerner når spillet er slutt, har vunnet. 

Det er en formel som har fungert i syv spill, og den fungerer like bra nå. 

Og med Wiimoten som håndkontroller, er spillet faktisk et hakk morsommere enn det har vært på lenge. 
Variasjonen i småspillene er bra, og det er gøy å bruke håndkontrolleren som hammer, eller male vegger med den. 

Det er for det meste enkle småspill, men i konkurranse med andre spillere blir det til tider ganske intenst. 

Men innimellom blir det kjedelig, det tar altfor lang tid å bevege seg rundt på spillebrettene for hver spiller, og skal du spille dette alene, går du mot en svært begredelig og umotiverende spillopplevelse. 

«Mario Party 8» ender opp som et underholdende festspill, med noen gode nye småspill og de samme gamle svakhetene som har plaget spillserien siden starten. 

PS: 
Min sønn på seks år gir spillet terningkast 6, og sier at det er kjempemoro og det beste spillet i serien. 

Mario Party-serien gjør sin debut på Nintendo Wii. 
Her er en trailer fra Mario Party 8. 
