Spillanmeldelse:«Puzzle Agent» 

«Puzzle Agent» blander «Twin Peaks» med «Fargo», skumle nisser, humor og finurlige puzzle-oppgaver. 

Nelson Tethers styrer FBIs puzzle-avdeling. 
Når viskelærfabrikken 
Det hvite hus bruker stopper produksjonen, må Tethers for første gang begi seg ut på feltoppdrag. 

Han ankommer byen Scoggins i Minnesota - en by preget av nordiske aner - og må umiddelbart begynne å løse puzzles for å nøste opp i mysteriet. 

«Puzzle Agent» veksler med stort hell mellom adventure-lignende historiefortelling og en stabel puzzles av ymse art. 
Fra rene puslespill til mer intrikate gåter. 

Telltale Games, som virkelig har spesialisert seg på kort, episodebasert underholdning nå, har snekret sammen en historie preget av oppfinnsomhet og mye herlig humor. 
Mye av dette treffer også oss nordmenn spesielt godt. 

«Puzzle Agent» setter muligens ingen dype spor etter seg, men det er et særdeles fornøyelig og vellaget spill det er enkelt å anbefale - i alle fall til denne hyggelige prisen. 

PS: PC-versjonen, som er testet, kan kjøpes på telltalegames.com eller steampowered.com (ca. 60,-). 
Også tilgjengelig på iPhone og iPad. 
