Det beste med Frank Løkes nye låt er at han ikke synger sjøl
Nå leker vi popstjerne, dere! 

LÅT/MUSIKKVIDEO: 
Å utgi låter er åpenbart den nye selskapsleken. 
Vi kan selvfølgelig velge å overhøre dem, men det er jo faktisk blitt et fenomen. 
Og det pirrer åpenbart nysgjerrigheten til mange, for streamingtallene hopper i været hver gang. 

«Sommerkroppen» 

Det er ikke noe nytt at folk gjør ting de ikke kan. 
Dette året trenger vi ikke gå lenger tilbake enn til eks fotballspiller Mads Hansens «Sommerkroppen» fra i sommer. 
Den er ikke stort verre enn en gjennomsnittlig Postgirobygget-hit, men siden er det bare blitt skikkelig ille. 
Og nå er det ikke morsomt lenger. 

Linni Meister 

For - nå kommer julesangene. 
«Nå er det jul» med fire Youtube-stjerner som kaller seg The Splays kom tidligere denne måneden, og da måtte jo eks hockeyspiller Erik Follestad og glamourmodell m.m. 
Linni Meister også gi ut «Juletragedien» sammen med Mads Hansen. 
Og det er jo nettopp det den låten er, en juletragedie. 
Men det var ikke nok, nå kommer Frank Løke med julesang. 

Synger ikke 

Det vil si, han synger ikke en gang. 
Det er kanskje det beste med denne sangen - sjøl om jeg har hørt verre vokalister enn Løke da han i september ga ut låten «ActionFrank». 
om sin «Skal vi danse»-deltakelse. 

Det blir litt rart å sette navnet sitt på en sang når det er andre som synger. 
Men - han er med i (hyle)koret, og han er med i den sleazy videoen som følger låten «Jul hos ActionFrank». 

Ensomme Frank 

Sujettet er relativt enkelt: 
En trist og ensom Action-Frank sitter i sofaen, men så kommer julenissen og gutta. 
Ut av gavesekken drar nissen også opp tre partyjenter, og da blir det skikkelig fest. 
En grei oppskrift på bad taste, og det er sikkert vitsen med hele greia. 
Provokasjon er trolig drivkraften og eneren på terningen målet. 
Hvor langt kan vi strekke det, liksom. 

«Ex on the Beach» 

De tre i nusselige nissedrakter, som tilsynelatende også «synger» og korer, er «Ex on the Beach»-«stjernene» Helene Hima, Marielle Kvernaas Efford og Martine Stol fra årets sesong, mens hun som egentlig synger er Karianne Sissener Amundsen, «Farmen»-deltaker av året. 
At hun gidder. 
Men hun kan i det minste synge! 

Pinlig dårlig 

Felles for alle disse låtene er at musikken tilsynelatende er laget av maskiner og at tekstene er pinlig dårlige. 
Eller hva synes dere om denne morsomheten: 
«Er det noen som har lyst på ei Løke-pølse / Det er mer enn nok til alle» eller «Nå er det jul hos ActionFrank / kokken er full og hjernen er blank (...) du får en kropp i presang / deilig og slank» eller den korthogde og presise 
«Nå skal vi drekka». 
Og - dere skal vite at Frank rimer på både dank og grisebank. 

Lårskriverne bak tøvet er produsent Henning Hoel Eriksen samt Eirik Støylen og Amundsen, mens Løke har vært inne på tekstsiden. 
Produsentene bak videoen er Ole Jørgen Troøyen og Jon Even Kruger Skogen. 
Sangen avsluttes med et langt og ufyselig rap. 
Her er det altså ingen formildende omstendigheter. 

Begynner ikke dette å bli ihvertfall litt pinlig og kleint, Frank Løke? 
