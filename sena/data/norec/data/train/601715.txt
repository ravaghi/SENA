Kult band, kjipe låter
Hypertext er forfriskende, men mangler det mest essensielle. 

Tid: 
Onsdag kveld 

Sted: 
Charlies bar 

Publikum: ca. 50 

Haugesund-bandet Hypertext er aktuelle med albumet Astronaut Kraut! og beveger seg stort sett i landskapet skranglete rock. 
Hypertext vil gjerne lage mye lyd, og det kan vi jo like, men det forutsetter en bedre balanse i lydbildet enn det som er tilfelle på Charlies. 
Vi skal ikke gnåle for mye om lyd, men når vokalistene forsvinner i et allerede støyende lydbilde, er det vanskelig å være publikum. 
Åpningslåtene «Stellarwind» og «Walk Me Down When I'm Running» lider mest av dette. 
Det er nærmeste umulig å høre stemmene til Erik Johan Bringsvor og Susanne Sundfør blant de tre gitarene som strengt tatt fungerer litt mot sin hensikt. 

«Static Rhythm» fungerer bedre live enn på albumet, og blir den første indikasjonen på at rogalendingene faktisk har noe å by på. 
«Travel Agency» er Hypertext på sitt beste, og på Charlies får vi en bråkete, melodiøs og vellykket versjon. 

Susanne Sundfør trekker helt sikkert noen ekstra mennesker til Charlies bare ved hjelp av sitt gode navn og rykte. 
Rollen hennes i Hypertext er imidlertid ganske begrenset. 
Hun stiller seg riktignok midt på scenen, men noen frontfigur er hun ikke. 
Stort sett holder Sundfør seg bak miksebordet, men hun inntar en vellykket hovedrolle under et av kveldens høydepunkt, «Ivy League». 
Introen er god, låten er god, fremføringen er strålende, og kontrastene mellom stemmene til Bringsvor og Sundfør er nå mer tydelige i lydbildet. 

Innimellom slenges det ut noen lydeffekter som bringer tankene til klassiske Pink Floyd-skiver fra 70-tallet. 
Akkurat det går fort over. 
Hypertext er på mange måter forfriskende med en spennende sound og en åpenbar lidenskap for det de driver med, men de mangler låtmaterialet som kreves for å gjøre en skikkelig god liveopptreden. 
Mye tyder på at bandet er delvis enige i den konklusjonen. 
Et sett på 40 minutter kvalifiserer bare akkurat så vidt til å kunne kalles en konsert. 
