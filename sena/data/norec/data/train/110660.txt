Hardkjør
Rios elitetropp leker ikke politi, men når heller ikke opp til «City of God». 

HANDLER OM: 
«Tropa de Elite» skyter deg rett inn i Rio de Janeiros favelaer, en brutal verden av fattigdom, narkobander, vold og korrpusjon. 
Vi følger Nascimento, leder for politiets nådeløse elitestyrke BOPE. 
Han er i ferd med å bryte sammen under det psykiske presset, og leter etter en etterfølger. 
Samtidig er paven på vei til Rio, og BOPE må sikre favelaen han skal besøke. 

DOM: 
Filmen vant Gullbjørnen under filmfestivalen i Berlin, og har gjort stor suksess i hjemlandet. 
Regissør Jose Padilha serverer et dystert portrett av dagens Rio, i en voldelig, tettpakket film. 
Det røres også ved byens klasse- og raseproblematikk, spesielt gjennom den ene politimannens møte med de rike, dop-kjøpende studentene. 
Den ene personen er mer desillusjonert og korrumpert enn den andre, og ingen vinner. 
Kameraføringen er kaotisk og ustødig, klippingen rask og musikken dundrer. 
Det er effektfullt, men filmskaperne tar i vel hardt for å hamre håpløsheten inn. 
Den overaktive voice-overen til Nascimento er likevel det mest skjemmende. 

Dette er likevel en rimelig ok actionfilm, og den gir nødvendigvis et inntrykk, som en hver runde med mørbank vil gjøre. 
Det er lett å trekke parallellen til «City of God». 
Det er også lett å si at «City of God» er betraktelig bedre. 
