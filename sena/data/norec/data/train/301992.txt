Overraskende ufokusert og halvveis gjennomført
Avicii roter seg bort på debutalbumet. 

ALBUM: 
Hvem hadde trodd at Rednex skulle bli en relevant referanse i 2013? 
Ikke denne anmelderen, i hvert fall. 

Men så satte altså EDM-vidundergutten Avicii seg fore å riste opp i den kommersielle houseverdenen med en albumdebut der spisse synthlag og kontante beats får selskap av langt mer tradisjonelle virkemidler, deriblant countryens. 

Resultatet låter ikke bare rart, men overraskende ufokusert og halvveis gjennomført. 
Er det noe den 24-årige svensken har vist så langt, er det jo at han vet sin vei rundt en fengende melodi og effektiv låtoppbygging. 

Men i eksperimentiveren forsvinner mye av det han behersker best; igjen sitter man med et bilde av en overivrig fyr på gutterommet som skal gjenskape alle stilelementer han har vært borte i. 
I én og samme låt høres rock'n'roll, synthfunk og elektrohouse, eller disco, big beat og bitpop, uten at det henger sammen. 

Tross flinke gjestevokalister blir dermed «You Make Me» med Salem Al Fakir den eneste låta det er en glede å høre på denne plata. 
Det er ikke nok. 
