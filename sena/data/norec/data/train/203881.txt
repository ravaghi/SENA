Vi har testet 6 mobilholdere til bil.Se hvilken som er best 

Unngå å la mobilen ligge løst i bilen. 
Sett den i en holder, og du kan bruke den til navigasjon, som radio eller til underholdning for den som sitter i passasjersetet. 

Som du vil se av denne testen, finnes det en rekke forskjellige metoder for å montere fast mobiltelefonen i bilen mens du kjører. 

Den mest vanlige er en holder som festes ved hjelp av en sugekopp i bilens frontrute, men det er ikke nødvendigvis alltid den smarteste metoden. 

I vår test har vi sammenliknet seks forskjellige holdere; fire holdere som er å få kjøpt hos vanlige, norske forhandlere, samt to som vi har kjøpt på Ebay. 
Totalt benyttes faktisk fem forskjellige festemetoder. 

Prismessig er det også store variasjoner. 
Den billigste løsningen fås kjøpt hos en rekke forskjellige forhandlere på Ebay, og prisene ligger gjerne på rundt en tier. 

De dyreste koster rundt 300 kroner. 
Men er det en sammenheng mellom prisen og det du får igjen? 
Stort sett, men ikke alltid, viser vår test. 

Jumboplass: 

Steering Wheel In Car Mobile Phone Mount Holder 

Denne holderen har en fjærbelastet klype til mobilen, samt et elastisk gummibånd som festes øverst på rattet i bilen. 
Der sitter den overraskende stabilt og fast. 
Båndet festes og løsnes med en enkel håndbevegelse. 

Dessverre dekker mobilen til instrumentene i dashbordet, noe som er meget uheldig. 
Og kjører du på en svingete småvei, vil mobilen være like mye på sidene og opp ned – noe som ikke er særlig heldig når du navigerer. 
Dermed forvandles noe som i utgangspunktet kanskje høres ut som en smart idé, til noe komplett idiotisk. 

Det mest positive er prisen, du får den til under 10 kroner hos enkelte forhandlere på Ebay. 
Men skulle du få lyst til å kjøpe den, vil vi anbefale at du leter rundt i bilen etter andre steder å montere den. 

Noen anbefaling fra oss får den uansett ikke. 

5. plass: 
Biltema Dash Crab Micro 

Som navnet antyder, benytter denne noe som kan minne om en krabbeklo som feste. 
Denne skyves ganske enkelt inn på en av lamellene i en av lufteventilene over midtkonsollen. 
Der sitter den som støpt, så godt at lamellen den var festet til, løsnet fra ventilen da vi skulle dra den ut igjen. 
Det gjør oss litt betenkte til patentet, som ellers virker smart nok. 

Mobilen holdes i en fjærbelastet topunkts klype, og selv om denne ikke har noen støtte under, holdt den vår Nokia 8 fint på plass også på en humpete vei. 
Kuleleddet gjør det enkelt å skifte fra stående til liggende modus. 

Merk at du sannsynligvis vil miste litt fleksibilitet på høydejustering, ganske enkelt fordi mobilen og holderen blir så tung for lamellene at de automatisk vil vende nedover. 

4. plass: 
Trust Urban Smartphone 
Car Holder 

Denne holderen festes ved hjelp av en sugekopp til frontruta. 
Denne har en vakuumlås som gjør at den sitter som støpt. 
Stammen er faktisk den samme som benyttes på Dacota 2-in-1 Suction Car Mount System. 

Mobilen festes i en stor og litt uelegant trepunkts holder. 
Det ene punktet er justerbart. 
Du trykker inn en knapp, drar ut, setter i mobilen og skyver tilbake til den sitter fast. 

Her kan du faktisk sette en ganske så stor enhet, men det anbefales naturlig nok ikke til frontrutebruk. 

Dessverre er armen lite fleksibel, og selv om kuleleddet gjør det enkelt å justere mobilen i alle vinkler, skulle vi ønske vi kunne vinklet den enda litt lenger bak enn hva vi fikk til. 

Hadde frontruta vært litt brattere, hadde det muligens ikke vært noe problem. 

3. plass: 
Dacota 2-in-1 Suction Car Mount System 

Denne holderen festes ved hjelp av en sugekopp til frontruta. 
Denne har en vakuumlås som gjør at den sitter som støpt. 
Stammen er faktisk den samme som benyttes på Trust Urban Smartphone Car Holder. 

Men her får du to forskjellige festeløsninger for mobilen. 
Du kan enten bruke en magnet, eller en topunkts klype. 
Førstnevnte krever at du har en mobil med bakstykke som reagerer med magneten. 
Hvis den ikke har det, følger det med en metallplate som du klistrer på mobilen – men vær på vakt: 
Den er ikke lett å få av igjen, og er å regne som en engangsløsning. 

Topunktsklypen er veldig mye mer elegant enn på Trust-løsningen, og holder mobilen stødig og fint selv på humpete skogsveier. 

Dessverre er armen lite fleksibel, og selv om kuleleddet gjør det enkelt å justere mobilen i alle vinkler, skulle vi ønske vi kunne vinklet den enda litt lenger bakoverer enn hva vi fikk til. 
Hadde frontruta vært litt brattere, hadde det ikke vært noe problem. 

Vi synes også prisen er litt høy for en såpass enkel innretning. 

2. plass: 
CD Slot Phone Holder Mount 

Hvor ofte bruker du CD-spilleren i bilen? 
Hvis svaret er aldri, er dette en svært smart løsning. 
Du skyver holderen inn i CD-sporet, vrir skruen på undersiden rundt et par ganger, og vips – så er den fastmontert. 

Mobilen holdes på plass med klyper på sidene og hvilere på undersiden. 
Klypene er fjærbelastet og klemmer automatisk når du presser mobilen mot bakplata. 

To knapper på sidene skyves inn når du skal løsne den igjen. 
Det hele er veldig enkelt og selvforklarende. 

Kuleleddet på baksiden sørger for at du enkelt kan vinkle mobilen slik du ønsker det. 
Skyver du den oppover, kan du fortsatt skifte radiokanal uten problemer. 

Best av alt er prisen. 
Vi betalte 37 kroner for den fra Ebay, og vi ble overrasket over at du kan få en så bra holder til så lite penger. 
Har bilen din en CD-spiller som du aldri bruker, kan den absolutt anbefales. 

Testvinner: 
Xqisit Magneat 

Denne holderen festes ved hjelp av en sugekopp til frontruta. 
Denne har en vakuumlås som gjør at den sitter som støpt. 
Armen er imidlertid langt mer fleksibel enn på Dacota 2-in-1 og Trust Urban, siden den både er lengre og har to ledd i tillegg til kuleleddet ytterst. 

Mobilen kan dermed vinkles akkurat slik du ønsker det. 
Eneste ulempen er at klypene som låser leddene er temmelig stramme, spesielt det ytre. 
Har du først låst den i en posisjon, krever det litt sterke fingre for å løsne og justere den om igjen. 

Løsningen krever at du har en mobil som reagerer med magneten. 
Hvis du ikke har det, følger det med to metallplater som du kan klistre på to mobiler – men merk at disse er vanskelige å få av igjen uten at de blir ødelagt. 

Alt i alt er dette uansett den beste vindusløsningen i denne testen. 

Dinside har etter publisering valgt å ta ut ett av testproduktene fra testen, da en leser kunne påpeke at produktet ikke er tillatt å bruke under kjøring. 
