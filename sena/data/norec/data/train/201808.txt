Eurofoto (www.eurofoto.no)
En av de store veteranene innen digital fremkalling har en velfylt butikk, og leverer som regel alltid gode bilder. 
Hvordan gikk det denne gangen? 

Eurofoto har gjort store endringer i nettbutikken sin, og er blitt langt mer oversiktlig og brukervennlig enn før. 
I tidligere tester har vi kritisert Eurofoto for at den store informasjonsmengden på sidene ble opplevd som stressende for øynene. 

Bildene overfører du enkelt gjennom nettleseren, eller fra ditt eget bildearkiv som du kan ha lagret på serveren deres. 
Du kan dessuten godt sende inn bilder via epost, noe som slett ikke behøver å være noe B-alternativ. 
Eurofoto tilbyr dessuten haugevis av nyttige tilleggstjenester. 

Eurofoto er ofte meget rask med å sende bildene i retur. 
Det gikk tre dager før vi hadde dem i hende denne gangen, FotoKnudsen, Preus og Elite Foto var like kjappe, ingen var kjappere. 
Bildene lå i en godt oppstivet konvolutt. 

Kvaliteten var også upåklagelig på de fleste bildene, både fargemetning, skarphet og lys var i det store og hele tilfredsstillende. 
Enkelte bilder er blitt litt mørke, men dette har vi ikke trukket mye for. 

Prismessig havner de ut ganske midt på treet med 276 kroner og 50 øre ved bestilling av 150 bilder. 

Totalt sett kan vi konkludere med at Eurofoto nok en gang leverer som forventet, men et stort pluss for forbedringene i butikkløsningen. 

Tilbake til testoversikten 
