Razika med en av årets aller beste norske poplåter
Nye og svært så behagelige takter fra bergensbandet. 

Razika: 
"Sånn kjennes verden ut" (Jansen) 

Det er tre år siden Razika slapp sitt tredje album. 
Etter ambisjoner om å lage den store rockeplaten, fikk bandet visstnok en kreativ sperre. 
Den løste seg opp, og fjerdeplaten skulle heller bli en popplate av det luftige og lekre slaget. 

Resultatet er sårbart, selvsikkert og til dels dansbart. 
Hør bare på energiske 
«En sjanse til», en av årets aller beste norske poplåter. 

Bandet er aller best når de skrur opp tempoet, som på drivende deilige «På trynet» eller rastløse «Flyplassen». 

Melankolske 
«D esje meg» ledes an av trommis Embla Karidotters dype vokal, og den kan vi gjerne høre mer av. 

Bandet har beveget seg bort fra ska-røttene, men har beholdt den uhyre sterke meloditeften og de stilige vokalharmoniene. 
Det handler om sex og kjærlighet, skuffelse og overmot. 
Om byen med 10 grader og regn, om hun som har pyntet seg for mye. 

Bergensbandet maler gjenkjennelige bilder og formidler fortellinger fortalt fra et kvinnelig ståsted. 
Måtte de aldri gi seg. 

Beste spor: 
«En sjanse til», «På trynet», «D esje meg». 
