Jo, de kan sin jul, men...
KONSERTANMELDELSE: 
De kan sin jul, Dagsland og Krüger, og tross en liten punktering mot slutten byr de på en finfin julekonsert. 

Sigvart Dagsland og Karoline Krüger, Sandnes Kulturhus, full sal, 90 minutter. 

De holder seg for det aller meste unna juletrefestsangene, eller lådene, som Sigvart, som eneste person i verden, sier. 
Paret byr på noe nytt, noe lånt, noe blått og noe gammelt, men her er ingen Santa baby, israskende rever, rockereinsdyr eller kastanjesteking over åpen ild. 
De åpner med Krügers tålige «Den mørkaste tida», glir over i «Carol of the Bells» før de like mjukt og harmonisk tar «Stallsang». 
I forkant av den kommer dagens første, muntre passiar mellom de to. 
Sigvart bryr seg ikke om Karoline har skrevet den mest populære sangen fra den nå fire år gamle juleplaten deres. 
Nei da, helt greit det. 

Med seg har de et band som teller seks stykker. 
Fint balansert og komponert med hammondorgel, bass, trommer, et rikt gitarutvalg og trompet/flygelhorn. 
Utmerkede musikere, ikke brautne på noe vis, men fintspillende og tålige folk som korer glimrende. 
Harmoniene og de smarte arrangementene sitter som et velplassert stykke delfiakake etter riskremen, selv om de av oss med en slagside mot litt friskere musikalske farvann godt kunne hatt litt mer sprit i gløggen noen steder. 
Det stedet på blokka der «kveldens absolutte høydepunkt:» skulle noteres ble stående med et spørsmålstegn bak kolon. 

En lystig svingom innom et klappevennlig, mexicoamerikansk landskap sammen med bandet frisker opp og leder kvelden over i litt både óg. 

Kron ham! 

Sigvart trekker også opp to solosalmer av hatten. 
«Lov Jesu namn og herredom» synger han flott, støttet av trompet og orgel. 
Han overlater de høyeste «kron ham» til koristen, hmmm..., men han tar det tilbake når selveste «Jesus» dukker opp i siste vers. 
Sett det sammen med hans aldeles strålende versjon av Trygve Bjerkrheims «Det er makt i de foldede hender», en signaturlåd for Sigvart, så vil selv de mest tørrkokte ateister skule mot himmelen og i det minste vurdere saken én gang til. 
Dagsland er fremdeles en av dem som ikke bare har stemme, men røst. 
Dette var ikke hans mest energiske kveld, men der tar Krüger bergensk ansvar. 
Hun er heller ikke utprega sjiddringe te synga, bare så det er nevnt. 
Hun overtar flygelet og gjør en fin versjon av Stephen Sondheim «Children Will Listen» og en beherska utgave av «O Hellige Natt» i Ole Paus’ tekstdrakt, som fjerner låden litt fra Jussi Bjørling og den berømte manndomsprøven når det drar seg til. 

Etter en runde med trekkspill og mandolin og den slags på «Orkesteret», en snaisen sak fra Sigvarts bryllups- og begravelsesorkester, alt i harmonisk, varm og mjuk innpakning, soser de det litt til mot slutten. 
«Ka e du redd for» blir en litt fremmed fugl her, selv om duoen - igjen - synger yderst harmonisk og godt. 
«Stille natt» setter seg bedre nå ni dager før jul, og som oppspill forteller de et par anekdoter om at de dype og inderlige julesangene mange ganger har kommet som resultat av godt, gammaldags tidspress. 

Slow finale 

«Ding Dong (merrily on high)» er det futt og saft i, men som finale tar de «O jul med din glede». 
Kjekk julelåd det, bevares, men her siiiiger de rett ut i en kjent og kjær julefelle. 
De melder seg på i det litt trøstesløse konkurransen «hvor seint kan vi spille denne med flytende komp bak oss». 
Her melder de seg på blant favorittene. 
Lap steel, horn, visper og slow motion. 
Der resten av konserten er preget av gode ideer, gode lådvalg, de allestedsnærværende harmoniene og et rikt overskuddsorkester, fisler hele julegleden og så glad er vi, så glad er vi ut i en eneste lang parentes. 

De ror seg inn på tørt land når de alle mann alle repeterer «Ding Dong» stående helt ute på scenekanten, og man går derifra og inn i julestria med en litt oppstemt hvilepuls. 
De kan synge disse to, de maner fram en lun tone, en andaktsfull kveld og altså en liten kreativ punktering på oppløpssiden. 
Det er et godt band, to gode vokalister og snakkere, fine og litt annerledes låder og bare en liten justering fra å gjøre det helt store. 
