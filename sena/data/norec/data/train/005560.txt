Dørgende kjedelig
Duoens nye singel ender opp som et gedigent antiklimaks. 

Eirik Tillerli og Filip Kollsete, bedre kjent som Loveless, har i den senere tiden seilt inn som et av de mest spennende navnene på produksjonssiden av norsk r&b. 
Med EPen, Relationships, som kom ut i fjor satte karene seg for alvor på kartet og har gjort lyttere fra både inn- og utland interessert. 

Duoen har denne gangen fått med seg vokalhjelp fra andre siden av Svinesund, det i form av r&b-kometen Awa Santesson-Say. 

❤️ Elsker ❤️ 

808s, skarptrommer, klapp og utallige andre perkusjonsinstrumenter. 
Her er det virkelig ikke spart på noen ting når det kommer til rytmeseksjonen. 
En stødig, nesten tribal grunnrytme holder drivet gjennom hele låta, krydret med intrikate, forfriskende panorerte fills. 

? 
Elsker ikke ? 

Denne låta starter ett sted, og blir der. 
Jeg har dessverre ikke hørt noe så monotont, målløst og direkte kjedelig på lenge. 
Til tross for en sjangermessig upåklagelig vokalprestasjon av Awa Santesson-Say, så føles de tre minuttene det tar låta å spille igjennom som en evighet. 
For her er det ingen tonal utvikling, ingen klimaks og oppsiktsvekkende lite som kan fange interessen. 
Man sitter og venter på at noe skal skje, noe som skal løfte vokalen dit den hadde fortjent å være, noe som skal bryte med den rigide kjedsomheten og den totale mangelen på energi. 
Et eller annet. 
Men det kommer aldri. 

Man får levert de samme pianoakkordene, de samme reverb-tunge Unge Ferrari-koringene og de samme nøytrale syntene, i en gråmelert loop. 
Og det blir ikke mer interessant etter første gang. 
