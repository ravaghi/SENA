Dragon Dictation:App som skriver det du sier 

Talegjenkjenning, det er noe kjent med det... 

Fra tid til annen dukker fenomenet talegjenkjenning opp i en eller annen sammenheng. 
Vi snakker altså om at en datamaskin analyserer lyden fra en person som snakker i en mikrofon og gjør om dette til lesbar tekst. 

Ser man rundt seg, enten det er på jobb eller i en hvilken som helst annen sammenheng, eller spør sin venner om hva de gjør når de er alene, så er det svært liten sjanse for at noen av dem snakker inn i en mik koblet til PC-en når de skal skrive tekst. 

Hvorfor snakker f.eks. Bill Gates stadig om dette som Den Neste Store Greia? 
Også mange andre med store framtidsvyer kommer trekkende med dette når det skal spås om framtiden. 
Det forskes over hele verden på å å få maskiner til å forstå tale, men det har ikke akkurat resultert i noen verdensomspennende suksess. 

Det som derimot har blitt en verdensomspennende suksess er iPhone, ikke minst skyldes dette alle appene som gjør mobilen i stand til nesten hva som helst. 

Og selvsagt finnes det talegjenkjenning for iPhone. 

Dragon Dictation 

Dragon er en programvare som har vært utviklet helt siden 1982 på forskjellige maskinplattformer. 
Den finnes både som Windows-program og til MacOS i forskjellige varianter. 
Hele bakgrunnshistorien kan du lese på Wikipedia 

For kort tid siden kom det en gratis versjon til iOS og vi måtte selvsagt laste ned og prøve. 

Etter installasjonen velger du språk og allerede her ble vi litt mistenksomme. 
Valget som ble presentert som vårt morsmål var "Norska". 
Nettopp. 

Du kan også få programmet til å gjenkjenne navnene på kontaktlisten din, slik at de blir stavet riktig når programmet mener at du nevner noen av navnene på listen. 

Resten var ren plankekjøring, programmet er superenkelt å bruke. 
Det er bare å trykke på knappen, snakke i vei og så trykke knappen igjen når man er ferdig. 
Så dukker teksten opp på iPhone-skjermen. 

Hvis alt har gått som det skulle kan man så lese det man nettopp har sagt i klartekst som kan kopieres og limes inn i andre programmer på vanlig vis. 

Men alt går sjelden som det skal. 

Vi har jo hatt mye moro med stavekontrollen på iPhone, som har foreslått og erstattet helt kurante ord med de mest fantasifulle vendinger. 
Den siste var "halvpensjon" som ble foreslått erstatte med "halvår sjonglører". 

Mulig vi er litt konspiratoriske, men vi har en mistanke om at det eksisterer et hemmelig utvekslingsprogram mellom Nuance, som eier Dragon, og Apple. 
For fantasien bak det som dukker opp av tolkninger står ikke på noen måte tilbake for det Apple foreslår når vi skriver inn tekst på vår iPhone. 

Prosessen og resultatet ser du i denne videoen: 

Konklusjon 

Alt vi har vært borti av talegjenkjenning helt siden vi begynte med datamaskiner tidlig på 80-tallet har vært underholdende, men totalt ubrukelig. 

Vi har forståelse for de som liker å forske på dette, og for funksjonshemmede kan det sikkert tilpasses spesialløsninger som kan være et godt hjelpemiddel. 

Men til annen bruk som erstatning for tastatur? 
Beklager, men vi har ingen tro på denne teknologien, i hvert fall ikke i vår levetid. 
Det er heller ikke hensiktsmessig, det er ingen arbeidsplasser hvor det ville ha vært en fordel å sitte og lese inn i stedet for å taste. 
Det hadde blitt det rene kaos med folk som enten er i ferd med å le seg ihjel, river seg i håret av fortvilelse, eller blir rett og slett rasende. 
Eller dypt deprimert... 

Men er du ute etter ufrivillig maskinell underholdning går slike programmer stavkontrollen en høy gang når det gjelder kreativ språkbehandling! 

Søk på Dragon Dictate i AppStore så kan du også teste. 
Gratis moro. 
