Snørrete ungdom uten pc
Infamt monoton oppveksthistorie om ungdom som likte The Smiths og var så kule at de må sitte og sture. 
Forferdelig slutt. 

The perks of being a wallflower 

USA 2012. 
1 time, 42 minutter. 
11 år. 
Regi: 
Stephen Chbosky. 
Med: 
Logan Lerman, Emma Watson, Ezra Miller, Paul Rudd. 

Denne filmen handler om krampekul åttitallsungdom som sitter der med kassett-utvekslinga si og The Smiths-plakatene (neida, ikke Renberg-kopi — alle Smiths venner ble forfattere) og syns synd på. 
De er ei plage. 
Hver gang du får se de triste ansiktene i nærbilde føles det som å være på en litt rørende kaninutstilling. 

Jeg lengter tilbake fire-fem år da filmer fremdeles hadde handling. 
For øyeblikket sitter de og sturer velkledd som nipskjerringer på søndagskaffe, og alt som skjer, er en seig og ufullkommen form for uangripelig livs-sentimentalitet. 

Filmen handler såvidt jeg kan se om Mitt Romneys unger. 
De kommer fra tause rikmannshjem. 
Charlie er stillferdigere enn biblioteket første juledag, og ansiktet hans er så følsomt at høsten føler seg uverdig. 
Logan Lerman (Percy Jackson) gjør egentlig en fin rolle, men den er infamt monoton, og den er absolutt uten noen gjenkjennelig oppfinnsomhet. 
Jeg liker egentlig også Emma Watson (fra Harry Potter-filmene), men hun sliter med å sannsynliggjøre at det juleskinnende barnetrynet sitter på en kropp som ble misbrukt av voksne. 
Ezra Miller spiller den utadvendte homofile med en salig, men patetisk forutsigbarhet som antakelig er beskrevet i kapitlet om sidekick-krav i den amerikanske konstitusjonen. 

Filmen består av disse tre og vennene deres det året da Charlie begynner på videregående. 
Det er alltid trist å se ungdom uten pc, men det venner man seg til. 

Forfatteren Stephen Chbosky har skrevet romanen, filmmanuset og han har regissert sjøl. 
Chbosky ble født i 1970 og var antakelig en sånn forfatter som nektet å kjøpe mobiltelefon i 2000. 
Han forteller med den empatiske delen av seg i det uendelige, inntil filmen slutter slik jentegrøssere pleier. 
Jeg skal ikke røpe det. 

Følg meg på Twitter: 
@arilabra 
