Balansekunst
Karpe Diem: 
Aldri Solgt En Løgn 

Rødmen har lagt seg, festen har blitt raffere og Karpe Diems metaforer mer interessante. 

Duoen bak folkehits som "Stjerner og "Under overflaten" er tilbake og favner bredere og smartere enn noen gang. 

Albumets høydepunkt "Ruter", med svenske Andreas Grega og stemningsfulle strykere, handler om å tørre bryte ut av vante rammer. 
Dette er et av flere fengende bevis på at duoen Karpe Diem nå har funnet balansekunsten og sjonglerer elegant det feststemte med det melankolske, og det humoristiske med det alvorlige. 
Presentert gjennom skjelmske metaforer, rim og ordspill blir denne utgivelsen interessant også for kvinne 30, selv om det kanskje er gutt 20 som bader i målgruppas smørøye. 

Svart og hvit, glad og trist: 
Med hyppige og såkalt gatesmarte rim om integrering, akkompagnert av langt bedre beats enn sist (brorparten signert svenske Astma & Rockwell) blir Karpe Diem gode forbilder for den yngre garde hiphop-entusiaster. 
Særlig Magdi briljerer med skarpsindige vers og god flow - som for eksempel i låten "Ett under par", med Samsaya som gjest: 
”Halve pappa er meg, så barna våre blir en fjerdedel, og det ekke lett å lære en fjerdedel om hele tall”. 

”Vi prøver ikke, vi gjør det” 

Karpe Diem gjør det kun et fåtall norske rappere har klart tidligere: 
Å nå ut til hele folkeligheta med musikken sin uten klippekort hos den kulørte tv-pressen. 
Når de i tillegg byr på selvironi og selvinnsikt, samtidig som de lar noen få utvalgte gjesteartister (Masta Ace, Samsaya, Pumba og Tshawe) krydre låtene sine, har de gjort mye riktig. 

På Aldri Solgt En Løgn har rødmen lagt seg, festen blitt raffere og metaforene mer interessante enn gjennomsnittlige. 
Med andre ord flere skritt i riktig retning. 
