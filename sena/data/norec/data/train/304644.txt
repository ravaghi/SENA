Metalens Peter Pan?
I drømmeverden med franske Alcest. 

ALBUM: 
Ankermann i franske Alcest, Neige, har tidligere gjort seg bemerket i black metal-kretser med blant annet Peste Noir. 
Alcest er dog en annen kopp med te. 

Her handler det om lyriske melodilinjer og drømmende lydlandskaper med store islett av shoegaze - kall det gjerne post-black metal. 
En slags missing link mellom det svenske goth/doom-bandet Katatonia og mer progressive Agalloch fra Statene. 

Dersom man har en hang til slikt, må «Les Voyages De L'Âme» være det perfekte lydsporet å drømme seg bort til i vinterkulda. 
Låtene flyter fint i hverandre med vekselvis store øsende gitarvegger og luftige klangflater. 

Vokalen ligger som et behagelig teppe i bakgrunnen, og selv om det hele kan fortone seg noe abstrakt, sniker det seg hele tiden inn et lite motiv eller en melodi som sender deg inn på en ny kurs. 

Noen har kalt Neige metalens Peter Pan — slett ikke upassende. 
