Spillanmeldelse:«Dead Rising 2: Case Zero» 

«Case Zero» er en deilig forrett til det kommende «Dead Rising 2». 
Men bismaken er noe uggen. 

Det skal godt gjøres å ikke glede seg til «Dead Rising 2» etter at man har spilt gjennom den Xbox 360-eksklusive prologen «Case Zero». 

Handlingen foregår tre år før begivenhetene i «Dead Rising 2». 
Du møter Chuck og datteren Katey i desperat flukt fra et zombieutbrudd i Las Vegas. 
Bilen deres blir frastjålet i en småby i ørkenen, og kampen mot klokken begynner: 

Katey må få zombie-medisin hver tolvte time (hun er bitt og infisert), og mens du venter på riktig tidspunkt å gi henne sprøyte, må du finne delene til en motorsykkel før hæren dukker opp og tar Katey fra deg. 

Og tiden renner gradvis ut for begge deler. 
Når oppgavene er gjennomført og hæren ankommer, er en ny flukt i gang - og «Case Zero» er over. 

Alocc: 
Tidsfristen går meg på nervene, jeg har spilt gjennom dette nå, og har faktisk avbestilt Dead Rising 2. Diskuter Dead Rising 2 og Case Zero her! 

Det tar bare et par timer å spille gjennom. 
Men du kan spille gjennom så mange ganger du vil, og den lille byen fungerer som et ypperlig showroom for spillbarheten du får leke deg med om et par uker. 

Du får valgfrie sideoppdrag fra andre overlevende, du kan eksperimentere med forskjellige våpen (og kombinasjoner av disse) og du får et innblikk i hvordan penge- og oppgraderingssystemet fungerer. 

Du kan dessuten kose deg med forskjellige måter å slakte zombier på, og etter 1000 drepte zombier på samvittigheten kan du feire med en egen achievement. 

Pengene du tjener og erfaringspoengene du vinner (du kan nå level 5 i denne prologen) tar du med deg videre i «Dead Rising 2». 

Og så langt, så godt. 
Ingen tvil om det. 
«Case Zero» er en herlig forsmak på hva vi har i vente, en underholdende og engasjerende liten rett som både fungerer som en slags demo, og som også har livets rett på egen hånd. 

Men! 
På den annen side er det litt betenkelig at vi må betale for en forsmak som tross alt først og fremst er et salgsfremmende middel. 
En utvidet demo, om du vil. 

I praksis øker «Caze Zero» totalprisen for «Dead Rising 2» med rundt 10-20 prosent (avhengig av hvor mye du har betalt for poengene dine), og jeg mener spill i utgangspunktet koster nok som det er. 
Skal man gjøre noe med prisen på spill, bør den helst gå andre veien, for å si det sånn. 

Det hadde vært null problem å implementere kjernen i «Case Zero» i «Dead Rising 2», og sånn sett klarer jeg ikke helt å la være å så tvil om motivasjonen til Capcom for å lansere denne prologen som et frittstående spill. 

Kunne det ikke ha vært en idé å gi «Case Zero»-kjøperne avslag på «Dead Rising 2»-prisen, for eksempel? 

Har du Xbox 360 og penger å avse, er det derimot ingen grunn til å nøle. 
Med unntak av det prinsipielle, er «Case Zero» absolutt verdt en titt. 

PS: 
«Dead Rising 2: Case Zero» er kun tilgjengelig for nedlasting på Xbox Live Arcade, og koster 400 Microsoft-poeng. 
