Puzzle Agent 2
Ny runde med hjernetrim-krim. 

Telltale Games' første spill om FBIs mann på puslemysterier, Nelson Pickett, endte så kryptisk som overhodet mulig og den lille bygda Scroggins i Minnesota lå fortsatt der som en slags tegnet Twin Peaks. 
Her er de løse trådene: 

Ingenting ble egentlig avslørt om de ekstremt mystiske og småskumle rødnissene som svinset rundt i området. 

Formannen på viskelærfabrikken, Isaac Davner, som jeg så bli bortført av nissene, var fortsatt forsvunnet. 

Astronauten som hadde det med å dukke opp på de mest uventede steder forble fortsatt et mysterium. 

Likevel hadde jeg hatt tidenes spillopplevelse på iPad (som senere skulle bli knust av S:S&S:EP). 

Den 30.juni kom Puzzle Agent 2 på iPad, PC, Mac og Iphone og jeg er nødt til å anmelde det, selv om det snart er en måned siden det kom. 
Jeg føler et ansvar som anmelder og formidler av enestående spillopplevelser. 

Kort, men variert 

Oppfølgeren klarer faktisk å nøste opp trådene fra forgjengeren, samtidig som den smetter inn et par nye mysterier jeg håper å få se mer til ved en senere anledning. 
Det blir mye verdensrom og astronomiske forhold i Puzzle Agent 2 for det er der ute svaret på alt ligger. 

Oppgavene varierer mellom det latterlig lette og det banalt vanskelige, og puslespillene jeg må løse denne gangen treffer derfor bredt. 

Du trenger absolutt ikke være noen sudokuperson for å ha glede av Puzzle Agent 2. 
Men du må ha over middels interesse av å løse tallrekker (hvilken tall er det fjerde i rekken), skyvespill (flytt brikker rundt på et brett for å få det rette bildet) og denslags, altså oppgaver som funker helt utmerket på iPadens trykksensitive skjerm. 

Spillet oppleves ganske kort, og er gjort unna på en god dags spilling. 
Det kunne godt vært lengre og inneholdt enda flere av de herlige figurene sine, men tatt i betraktning at jeg samtidig har blitt fortalt og forklart en mildt sagt spesiell historie som blander sci-fi med folklore, er Puzzle Agent 2 sjelden vare i spillhylla. 

Oppfordringen blir derfor: spill forløperen Puzzle Agent først og spill oppfølgeren Puzzle Agent 2 etterpå. 
Det vil ikke føles som noen overdose, siden den ene slutter brått og den andre er litt kort. 
Dessuten er det vanskelig å la slike mysterier som forløperen presenterer henge i løse lufta 
