Knut Reiersrud Band «Voodoo Without Killing Chicken»
(Kirkelig Kulturverksted) 

Et godt, gammeldags overskuddsprosjekt. 

Reiersrud har knapt vist seg fra en bedre side som låtskriver, og har med seg et kobbel av høyst kompetente musikere breddfulle av spilleglede. 
Sammen har de snekret et helhetlig album av den klassiske sorten hvor låtene henger inn i hverandre i gjensidig avhengighet. 
Vi befinner oss i bluesrocklandskapet ispedd prog og en anelse jazz. 
Albumtittelen oppsto da han turnerte med sin bluesfrende Dr. John i 1984, og turnétrommeslageren, etter en mislykket audition for Van Morrison, kalte stilen «Voodoo Without Killing Chicken». 
Det smått absurde tekstuniverset bærer preg av assosiasjoner rundt tittelen og fungerer godt sammen med platens progressive og syrete sammensetning. 
Engelskuttalen er kanskje litt klein, og vokalen ikke all verden, men det glemmes fort når det svinger slik av resten. 

ANBEFALTE KJØP: 
«Weakness», «Strawberry Moon», «The boy from Congo Square», «Bad News», «Keep her from going to you». 
