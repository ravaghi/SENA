Begavet, effektiv og effektfull
Dette er en sammensmeltning av Lewis Carrolls (pseudonym for Charles Lutwidge Dodgson, 1832-98) to bøker «Alice's Adventure in Wonderland» (1865) og «Throug the Looking-Glass» (1872). 

Regi: 
Tim Burton Manus: 
Linda Woolverton 

Skuespillere: 
Mia Wasikowska, Johnny Depp, Helena Bonham Carter, Anne Hathaway 

Sensur: 
11 år Egnethet: 
Barn/ungdom 

Det er regissøren/manusforfatteren/produsenten Tim Burton som står for verket. 
Han har bak seg fantasiutvidende, barokke, surrerealistiske, morbide og meget elskelige filmer som «Charlie og sjokoladefabrikken» og «Sweeny Todd». 
Han er en meget særpreget filmkunstner, med sine helt egne visjoner og grenser. 

En stopp ved Lewis Carrolls to bøker: 
De er i utgangspunktet klassiske barnebøker, men er også blitt innlemmet i den vestlige filosofis klassiske kildeskrifter. 
De inneholder en rikdom av humoristiske logisk/filosofiske paradokser og semantiske finurligheter. 

Tim Burton tar vare på Lewis Carrolls rikdom, hans verbale artisteri, hans barokke figurverden, hans forstørrelser og forminskninger i alle varianter. 
Visuelt er dette en begavet og effektiv sammensmeltning av realfilm og spesialeffekter. 

Og så skuespillerkreftene: 
Tim Burton har i flere filmer samarbeidet med den mangfoldige Johnny Depp, blant annet i «Charlie og sjokoladefabrikken». 
Det samarbeidet har en form for nøkkel/nøkkelhull-effekt. 
Den kunstneriske fruktbarheten mellom de to er stor og påtakelig. 
Den understreker, utvider, fyllestgjør, setter standarder og gir økt forståelse. 
Så også her, der Johnny Depp tolker 
Den gale hattemaker med all ønskelig galskap, barnslighet, snillhet og sluhet. 
Mia Wasikowska spiller Alice med den helt rette blandingen av uskyld, nysgjerrighet og selvstendighet. 

Filmen utsendes både i 2D-utgave og i 3D-versjon, både inntalt med norske stemmer og med originalstemmene pluss norske tekster. 
Denne anmeldelsen er basert på 2D-utgaven med originalstemmer og norsk teksting. 
