Bonnie Prince Billy:Hyller Haggard 

Merle Haggard toppet countrylisten 38 ganger, men lagde et hav av andre flotte sanger. 

Bonnie Prince Billy: 
"Best troubador" (Domino/Playground) 

Hvor mye som er ironi og hvor mye som er hvit middelkasse-stolthet i sangen "Okie from Muskogee" er et tema for diskusjon, men det skader ikke at Will Oldham lar sangen ligge når han hyller countryikonet fra California. 

Merle Haggard ble født 6. april 1937 og døde på sin 79-årsdag i fjor, av dobbeltsidig lungebetennelse. 
Sammen med Buck Owens skapte han Bakersfield-lyden, californisk country med røffere kanter enn prototypen fra Nashville. 

Selv om Oldham lar "Okie from Muskogee" ligge (hadde bare Arne Bendiksen og Country Snakes i sin tid gjort det samme), har han nok å ta av. 
Han starter med "The fugative" fra 1966. 
Den var Haggards første ener på den amerikanske countrylisten, en lista han toppet 38 ganger. 

"That's the way love goes" er også blant enerne og "I'm always on a mountain when I fall" nådde en annenplass, men Oldham styrer klar av sangene som vanligvis forbindes med Haggard. 
"Leonard" nådde niendeplassen i 1981, på den tiden nesten for et bomskudd å regne. 

Ikke én eneste av de 16 sangene her var med på Haggards "16 biggest hits" i 1998. 
Oldham velger isteden sine egne favoritter, mange av dem fra årene da populariteten hadde dalt. 

Hans eget forhold til Haggard går langt tilbake. 
Den første sangen han sang offentlig for 25 år siden, var en Haggard-sang. 
Siden 1999 har Oldham gitt ut plater under navnet Bonnie Prince Billy, den første med tittelkuttet "I see a darkness" som Johnny Cash siden lagde en intens versjon av. 
Når Oldham nå tar for sangene til en annen countrykjempe, er ringen sluttet. 

Hyllesten er spilt inn hjemme, med solide musikere og vidunderlige duettpartnere på besøk. 

Beste spor: 
"The fugitive", "The day the rains came", "Roses in the winter", "Some of us fly", "Pray", "Nobody's darling". 
