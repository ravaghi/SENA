Uspesifisert destinasjon
Den britiske elektronika-produsenten SBTRKT tilbyr en artig tur med Wonder Where We Land. 
Og toppene er passe elleville. 

Ektefølt post-dubstep møter techno, house og stillferdige beats, noen? 
SBTRKT, eller Aaron Jerome, som briten egentlig heter, er aktuell med oppfølgeren til den hyllede, selvtitulerte debutskiven fra 2011. 

Wonder Where We Land er trippy innrettet. 
Dubstep-referansene glir ut i skrå og kantete beats, lekre sofa-chillout-toner og dansbar og optimistisk pianohouse med trommer som overrumpler øregangene. 
Potensiell nakkesleng som følge av drivende, offbeat hiphop-beats. 
Det er tidvis ganske fett å høre på. 

SBTRKTs snedige måte å produsere på er bemerkelsesverdig. 
Det er en kul plate med uforutsigbare vendinger, men mannen gaper vel høyt, og et knippe spor ender dessverre i glemmeboken. 

Produsentens innovative lek med form og innhold er til tider enerverende (malapropos: Aphex Twin-platen), men alt i alt er fullengderen - deluxe-utgaven består av 21 spor - et artig innblikk i SBTRKT-universet, der nittitallets triphop-arv flettes inn med kontemporær elektronika. 

Det er nærliggende å anta at SBTRKT har brukt lang tid på finslipe albumet. 
Detaljene trer frem jo flere ganger man hører på Wonder Where We Land. 
Også må vi ikke glemme produsentens faste vokalist Sampha. 
En perfekt følgesvenn for SBTRKTs produksjoner. 

Blant høydepunktene finner vi “Lantern”, en klubbete synthdrevet sak med bruddstykker av harpetoner, hypnotiserende “Higher” og “Temporary View”, dansbare “Everybody Knows”, småbanale "Spaced Out", pianobaserte og råstilige “Problem (Solved)" med sofistipop-majesteten Jesse Ware, og ikke minst latterlig fete “Decemberist”. 

Det høres ut som om produsenten har falt ned i weedgryta, latt seg marinere i et par ukers tid, og blitt en opplyst type med en utmåtelig trang til å skissere opplevelsen i form av tåkete elektronika. 
Det er ikke rart SBTRKT, som for øvrig har remikset kutt for et utall bransjesluggere, lurer på hvor endestasjonen er. 
Wonder Where We Land tilbyr likefullt en artig tur. 
