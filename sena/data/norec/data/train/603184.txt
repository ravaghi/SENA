«Mary Poppins Returns»:Fornøyelig nostalgitripp 

Disneys oppfølger til «Mary Poppins» fra 1964 fanger ikke helt den samme magien, men er likevel en fornøyelig opplevelse. 

«Mary Poppins vender tilbake» er basert på P. L. travers’ bøker om den magiske barnepiken som blåser inn med vinden fra øst. 
I den første filmen spilte Julie Andrews og Dick Van Dyke hovedrollene, og Andrews vant Oscar for sin prestasjon. 

Filmen finner sted under depresjonen i London på 1930-tallet. 
Michael og Jane Banks har blitt voksne. 
Michael bor fremdeles i barndomshjemmet i Cherry Tree Lane nummer 17 med sine barn, men livet er hardt. 
De trenger et mirakel, hvis ikke mister de huset. 
Inn seiler heldigvis Mary Poppins (Emily Blunt). 
Vi møter også Jack (Lin-Manuel Miranda) som tenner og slukker Londons lys, og er en liknende karakter som Van Dykes rolle. 

Både Blunt og Miranda hadde stor sko å fylle, og de fyller dem ganske godt. 
Det føles likevel litt som om de har lånt skoene. 
Prestasjonene er sjarmerende, men ikke uforglemmelige. 
Det er også et par ting i handlingen jeg undres over. 
Når det er sagt er regissør Rob Marshalls film både fantasifull og fargerik, og er en nostalgitripp for de voksne og underholdende for den yngre generasjonen. 
Selv om den blir litt lang for de aller minste med sine to timer og ti minutter. 

Premiere 25. desember 

Av Cathrine Sordal 
