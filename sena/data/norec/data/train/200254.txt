Acer TravelMate 8100
Travelmate 8100 er kanskje den mest perfekte bærbare PCen noensinne. 
Og for 22 tusenlapper forventer vi intet mindre. 
Vi tester Acers beste - og raskeste. 

Acer Travelmate 8100 tar over stafettpinnen fra Ferrari 4000, men denne gangen med full Centrino-pakke og den hittil raskeste prosessoren fra Intel: 
Pentium M 780 på 2,26 GHz. 

LES OGSÅ: 

Bare spesifikasjonene kan få bærbar-entusiaster til å sikle. 
Kan dette være den perfekte balansen mellom bærbar allrounder og desktoperstatterne? 

Spesifikasjoner 

Intel Pentium M 780 @ 2,26 Ghz 15,4" skjerm (1680 x 1050) 1024 MB DDR2-533-minne 100 GB harddisk (5400 rpm) 
Mobility Radeon X700 (128 MB) 54 Mbps WLAN (a/b/g) 10/100/1000 LAN 4x USB, 1x FireWire, lyd inn/ut Optisk lydutgang Bluetooth Smartkortleser DVI, VGA og TV-utgang Dimensjoner (B/D/H): 363/266/34 mm 2,96 kilo Pris: 
21.995 kr inkl. mva. 

Se flere detaljer her 

Det eneste vi kan sette fingeren på her er egentlig grafikkortet; selv om det er noe av det beste som ATI har å by på, faller det langt tilbake for GeForce Go-serien til Nvidia - men tar igjen litt på strømforbfuket. 

Det er også bra å se både Bluetooth og optisk lydutgang - basert på High Definition Audio, såklart. 
Dette er fortsatt en sjeldenhet i bærbare PCer, og vi skulle ønske at flere inkluderte Intels siste lydbrikke. 

Godt bygget - med smilende tastatur 

Designmessig er maskinen lys metallisk grønn, og virker ganske solid. 
Skjermen har heldigvis ikke blankt reflekterende kontrastbelegg, og dermed går det faktisk an å bruke den i kontormiljøer i tillegg til dunkle stuer sent på kvelden. 

Det er også et stort pluss at skjermen har like stor oppløsning som en 21-tommers CRT-skjerm - altså langt flere bildepunkter enn en gjenomsnittlig 19-tommers LCD. 
Den er også lyssterk og har god innsynsvinkel - også vertikalt. 

Travelmate 8100 bruker også den sedvanlige bøyde tastaturet til Acer, som kan være vanskelig å venne seg til. 
Så snart du har gjort det, er det imidlertid lettere å skrive på - og mer ergonomisk. 
Det tvinger ikke hendene dine inn i den samme unaturlig posisjonen som rette tastaturer gjør. 

På forsiden av bunneneheten ligger det knapper for å slå både Bluetooth og WLAN av og på - men dessverre er det også her lydkontaktene ligger. 
Det lover ikke bra for lange reiser med maskinen i fanget - men det er kanskje en 15-tommers bredskjerm litt for stor til i utgangspunktet. 

Programvaren som kommer Acers beste, består stort sett av massevis av praktiske nytteprogrammer - som blant annet tvinger programmer til å holde seg innenfor gitte områder på skjermen, og som overstyrer Windows sitt notorisk dårlige kontrollpanel for strømstyring. 

Yter som en desktoperstatter 

Ytelsen er imidlertid det mest spennende med denne maskinen. 
2,26 GHz er veldig, veldig raskt for en Pentium M å være - og her er det også DDR2-minne. 
I PCMark 04 er det bare en hårsbredd unna Dells Inspiron XPS Gen 2 - og godt over Fujitsu Siemens Amilo M4438G. 

Den er også rundt 25 prosent raskere enn Acer Ferrari 4000 i PCMark - som skulle si litt om hvorvidt Turion 64-prosessoren er i stand til å utfordre Pentium M i de beste maskinene. 

I 3DMark er den imidlertid langt unna XPS-maskinen, som er den eneste som har brukt GeForce Go 6800 Ultra-grafikkbrikken. 
Og her blir også maskinen slått av Ferrari-kollegaen sin; hvis det er den best spillopplevelsen du jakter på er faktisk AMD et hestehode foran - akkurat som i skrivebordsverdenen. 

Grei, men ikke super lyd 

Høyttalerne er for alt vi vet de samme som sitter i Ferrarien, og de gir forbausende god lyd til å være så små. 
Til tross for at det som vanlig en kraftig overvekt på diskanten. 
Det er imidlertid langt opp til de større, "normale" høyttalerne. 

Prosessorviften på maskinen sto ellers på så lenge PCen var på, og produserte en konstant lavmælt summing. 
Det klarte vi faktisk å venne oss til, og det er langt bedre enn "jojo"-viftene som varierer intensiteten hele tiden. 

Batterilevetiden er faktisk imponerende, på over to og en halv time med "alt" på utenom WLAN. 
Det vil si at du kanskje kan få tre til tre og en halv time ut av den hvis du skrur ned lysstyrken og ikke åpner og lukker femten programmer i minuttet :) 

Den beste balansen til nå? 

I alt synes vi derfor at Acers Travelmate 8100 er den mest balanserte maskinen vi har sett. 
Den yter som en desktoperstatter, men med en vekt på under 3 kilo passer den også under armen for de som er i farten. 

Det går kanskje også an å få den inn i et flysete - og da har du ytelse nok til å slå filla av mange stasjonære maskiner. 

Det eneste problemet måtte være prisen - 21.995 kroner er kanskje litt utenfor de flestes budsjetter. 
Men for pengene får du det som kanskje den beste bærbare PCen noensinne. 
