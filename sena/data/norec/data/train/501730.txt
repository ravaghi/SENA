Sjømannsmonumentet er en usjarmerende kasse
Men den har grodd fast, både på Torgallmenningen og i hjertene til bergensere flest. 

Med «Sjømannsmonumentet» kunne Kaptein Amund Utne slå i bordet med en hyllest til norske sjøfolk, som siden vikingtiden og frem til det 20. århundre har vist mot på sjøen. 
Det er ingen tvil om at både tanken og moralen var god, men mottakelsen opp gjennom årene har vært svært splittet – og til tider direkte ufin. 
For eksempel kalte den kjente Bergens-arkitekten, Ole Landmark, monumentet for et «skulpturelt misfoster». 
Mens komponist og kapellmester, Sverre Jordan, kalte det for «en geitost, en uskjønn vorte i Bergens så sjeldent vakre ansikt». 

Noen mente også at monumentet tok for mye plass på Torgallmenningen, og at det blokket for fritt utsyn over området. 
For å være et såpass konservativt og velment verk, er det kanskje også, ironisk nok, et av de mest kontroversielle. 

Dessverre ser monumentet mer ut som en stor kasse enn et stykke skjønn kunst. 
Men noe stor og vakker kunst var det vel heller ikke ment å være. 
Jeg tviler på at det var estetikken som sto i fokus hos atelier Vaa for 70 år siden. 

Det skulle nok handle om funksjon fremfor nytelse. 
Monumentets jobb var å formidle, bevisstgjøre og, ikke minst, minne publikum om Norges rike historie innen sjøfart. 
Slik sett har Vaa lykkes. 
Men så skal vi også leve med dette monumentet, og som kunstverk har det feilet. 

Det er synd at Vaa – og fagutvalget for den slags skyld – ikke ser ut til å ha klart å holde to tanker i hodet samtidig. 
Noe som også er litt pussig. 
Vi skal vel strengt tatt stille høye krav til estetiske kvaliteter når det kommer til offentlig utsmykning. 
Eller? 

Legg merke til hvor mange turister som tar bilde av monumentet neste gang du er på Torgallmenningen. 
Kanskje tenker de: 
«Bergen. 
Der var vi, og der så vi blant annet «Sjømannsmonumentet».» 
Kanskje reiser turistene videre til andre byer i Europa, når de først er på kontinentet. 
Frankrike har Triumfbuen på Champs-Élysées og Eiffeltårnet. 
Italia har forseggjorte Trevi-fontenen og Colosseum. 
Det blir derfor litt småkleint at det er nettopp «Sjømannsmonumentet» som skal speile Norges rike sjøfartshistorie. 

Uansett, hvis kommunen i fremtiden kommer med et seriøst forslag om å få monumentet byttet ut, tror jeg vi kan vente oss både demonstrasjonstog og sprengte kommentarfelt. 
Denne litt usjarmerende kassen av et monument har grodd fast, både på Torgallmenningen og i hjertene til bergensere flest. 
