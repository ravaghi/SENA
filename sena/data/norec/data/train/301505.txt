Historien er like gammel som «Odysseen»
En verdig «remake» 

||| 
En delikat rett blir sjelden like god når den kokes opp på nytt, men Jim Sheridan og hans trupp av filmstjerner på relativt lavt budsjett kommer fra kokkeleringen med mye av sin integritet i behold. 

David Benioff er kreditert som manusforfatter, men han har ikke gjort nevneverdige endringer i manuset som Anders Thomas Jensen og Susanne Bier snekret i fellesskap. 
Ok, et par endringer er verdt å nevne. 
Den ene datteren har fått en tydeligere rolle, og spilles overbevisende av tiåringen Bailee Madison. 
Dessuten er faren (Sam Shepard) noe mindre dramatisk. 

Ellers er det snakk om nyanser. 
Enkelte steder er originalen mer subtil, slik vi forventer når historier amerikaniseres, andre steder foretrekker jeg Sheridans versjon, selv om han er mindre «dogmete»: det varme lampelyset er byttet ut med standard lyssetting og Minnesotas blåklare vinterlys. 

Klassisk drama 
Men de skjellsettende episodene har tydeligvis tålt turen over Atlanteren og filmen fortjener å bli bedømt på sine egne premisser. 
Sam Cahill (Tobey Maguire) drar til Afghanistan for å slåss mot de slemme med skjegg, som datteren uttrykker det. 
Helikopteret hans blir skutt ned og Sam erklæres død. 
Hjemme i Minnesota er kona Grace (Natalie Portman) i ferd med å forgå av sorg, men støttes av familien, ikke minst Sams bror Tommy (Jake Gyllenhaal), familiens svarte får. 

Mer enn dette skal ikke avsløres: 
Historien er like gammel som «Odysseen», bortsett fra at Homer brukte mindre plass på å skildre posttraumatiske stresslidelser. 

Intens Jim Sheridan har tidligere laget to svært så politiske filmer med Daniel Day-Lewis, men både «I fars navn» og «Bokseren» er mer indignerte og sinte enn «Brødre». 
Hendelsene i Afghanistan er relativt skjematiske, selv om den avgjørende scenen er grusom i sin primitive brutalitet. 
Tobey Maguire er ikke dårlig, men han er filmens noe svakere punkt. 
Hans milde guttaktighet passer tross alt bedre i «Edderkoppen». 
Men, likevel, mye av filmens styrke ligger i skuespillernes prestasjoner, i tillegg til en intens, både tidløs og aktuell historie av dansk fabrikat. 
Klikk for innhold 
