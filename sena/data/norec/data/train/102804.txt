Drake:«Take Care» 

(Cash Money / Universal) 

Dyster mykrap. 

Ved å sveve mellom breial R&B og emo-rap har Drake omdefinert maskulinitet i hip hop. 
Mykingen med bransjens barskeste øyenbryn har sluppet oppfølgeren til fjorårets debut, «Thank Me Later». 
Den kanadiske fløtepusen ordlegger egoet sitt smartere og sitter på årets stødigste samling av beats. 
Bløte synther, aggressiv trommeprogrammering og en glimrende dyster sci-fi-atmosfære dominerer de 18 sporene. 

Avdøde Gil Scott-Heron blir skandaløst nok byttet ut med Rihanna i det Jamie xx-produserte tittelsporet, men låten sitter ypperlig som skilleark mellom platens to beste spor, «Crew Love» og «Marvins Room». 
Kunne ha vært kortere, men Drake gir oss årets mest vellydende rapskive. 
På tide å takke ham. 

BESTE LÅT: 
«Crew Love» 
