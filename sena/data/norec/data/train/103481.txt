Will Young:«Fridays Child» 

(RCA / BMG) 

Et idol som har forstått nødvendigheten av et oppfølgeralbum. 

Dette er det andre albumet fra den britiske «Pop Idol»-vinneren i 2002, med andre ord den platen som vil bevise om Will Young er noe mer enn et rent underholdningsprodukt. 

Gledelig nok makter Young å gi tyngde nok bak sin tidvis engleaktige stemme. 
Han kunne glatt ha gått for et sjelløst, innsmigrende sukker-produkt, men bretter istedet ut en ganske så funky og voksen pop-pakke med sterke r&b-islett a la Daniel Bedingfield. 

Klokt gjort, ettersom han med et slikt uttrykk også frir til generasjonen over «Idol»-seerne. 
En naturlig - og helt riktig - utvikling fra debuten. 
