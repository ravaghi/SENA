Røff debut
Bergenspoet viser lovende takter i sin første diktsamling. 

I litteraturens verden finnes en hel rekke sjangre av varierende popularitet og vanskelighetsgrad. 
Tora Sanden Døskeland har valgt å debutere i den krevende sjangeren «prosadikt». 

Ved første øyekast kan samlingen virke noe oppdelt, men etter hvert ser man at boken rommer en fin helhet. 
Vitale tekster om et kjærlighetsforhold som går i oppløsning flettes sammen med skiftende årstider. 
Døskeland skaper også en fruktbar sammenheng mellom enkeltdikt ved å la vannelementer flyte gjennom samlingen: 
Det være seg tårer, basseng, kumlokk og hav. 

Til tider får den lett ironiske stilen noe distansert og teknisk over seg, men stort sett skildrer forfatteren den fremvoksende avstanden mellom «jeg» og et navnløst «han» i overraskende vendinger: 
«Timeplanen, han sjekker den ofte. 
Ser ned i skjermen. 
Jeg har den lagret bak øret. 
Forhører meg, konkluderer med at han er fraværende av nødvendige årsaker. 
Fordi jeg ikke har nødvendige årsaker, trakter jeg kaffe. 
Løfter opp kannen, setter den ned. 
Løfter opp, setter den på plass.» 

Foruten «jeg» og «han» er «far» til stede i samlingen. 
På den ene siden en figur som gir hverdagslige tips og råd om alt fra hvordan man skal sjekke hvorvidt egg er friske eller ei, til å bli en figur som mer allment representerer slektens gang, og orden og oversikt. 

Det er ingen mødre i «Behold meg». 
Men vannelementer, planter og blomster er påminnelser om at organismer lever og gror i gjentakende sykluser. 
I «Behold meg» vever Døskeland elementer som indirekte assosieres med mødre inn i underteksten, og det skaper klangfulle dikt. 

Diktene i første halvdel, før bruddet med «han», oppleves som mer dynamiske enn den siste halvdelen hvor «jeg» går gjennom sorgfaser. 

Døskeland er spesielt god til å skildre gryende gnisninger ved hjelp av slående observasjoner, som forskjellen mellom å lukke døren når kjærligheten er i harmoni og når den ikke er det: 

«Vi øver lenge, øver på å lukke døren hardt bak oss for så å gå ned til et sted de serverer øl. 
/ Han blir fort flink. 
/Jeg har alltid på følelsen av at jeg har glemt noe på innsiden. 
/En varm kokeplate, et ark. 
/Jeg går tilbake, åpner døren igjen. 
/Og hva er det godt for, nå står jeg alene på dørterskelen og kjenner hvordan luften mellom rommene byttes ut langs huden. 
/Tynt over ribbena.» 

Hud og kropp er andre ledemotiver i diktsamlingen og bokens røffe preg forsterkes av at både svette, skitt og snørr har fått sin naturlige plass. 
Døskeland skriver om skitne laken på en måte som inviterer leseren til å reflektere over grensedragninger. 

Noen ganger synes lysten til å lage «urene» dikt være intellektuelt motivert og virker noe påklistret og presset: 
«(...) og i et hvitt rom sier de at jeg råtner, jeg har stått for lenge i varmen/min naive hjerne har ikke lært å sørge over spilt melk (....)» 

«Behold meg» kan virke noe fragmentert ved første gjennomlesning, men viser seg å være en gjennomkomponert debutsamling. 
Den er røff i uttrykket og rik på assosiasjoner, og vitner om en talentfull forfatter som har noe å fare med. 
