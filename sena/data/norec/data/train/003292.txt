Rottatouille
Eventyrlig historie, fantastisk animasjon! 

Rottatouille er en usannsynlig nydelig film fra Pixar! 
Den handler om å oppnå sine mål mot alle odds i et fransk kjøkken. 
Maten fremkaller de deiligste lukter og bringer skam over Grandis og graut! 

Paris i digital versjon ser ut som en drøm med funklende farger, sjarmerende arkitektur og eksentriske innbyggere. 

Alt ligger til rette for en særdeles fin kveld på kino! 

Mat og kjærlighet 

Den matglade rotta Remy flykter fra den franske landsbygda og havner på et restaurantkjøkken i Paris. 

Der oppdager han sitt kokketalent og allierer seg med lærlingen Linguini for å utvikle talentet i all hemmelighet. 

Det er starten til en lang rekke morsomme og actionfylte forviklinger i både mat og kjærlighet! 

Deilige lukter 

Historien er veldig morsom, og gir en rekke anledninger til gøyal slapstick. 
Men filmen tar seg også tid til å være vakker. 
Den romantiserer Paris slik byen bare kan se ut på film. 

Og maten er et kapittel for seg! 
Pixar-folka har nok vært på mange gourmetrestauranter for å gjøre research til denne filmen, for maten og kokkeleringen skildres med stor kjærlighet. 

De deiligste lukter dunster ut av kinoduken. 
Skulle likt å visst hvor mye gjennomsnittsvekta i Pixar økte under produksjonen! 

Fargerike figurer 

Figurene er godt karikerte, men aldri mer enn at vi gjenkjenner menneskelige trekk, tanker, følelser og reaksjoner. 

Remy er en hyggelig liten rotte og er en av de bedre nøkkelfigurene i en Pixar-film. 
Han er animert med effektiv artikulasjon og er omgitt med fargerike figurer med sjarm og særpreg. 

Min favoritt er matkritikeren Anton Ego. 
Gjennom ham får sånne som jeg, som jobber med å kritisere andres jobb, et spark på leggen! 

Helstøpt produkt 

Brad Bird, regissøren av De utrolige, tok over styringa i fjor sommer og hadde bare ett år på seg til å skrive om manus og animere mange nye scener. 

Men det synes aldri at produksjonen av Rottatouille på et tidspunkt hadde problemer. 
Filmen er nok et helstøpt produkt fra Pixar, som etter min mening hever seg et hakk etter Biler, som jeg var litt lunken til. 

Animasjonen er bedre enn noen gang og historiefortellingen er eventyrlig god! 
