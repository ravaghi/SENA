Repeat-funksjonen har sjelden vært mer nødvendig
26 og et halvt minutt er irriterende kort når det låter så bra. 

||| 
ALBUM: 
Dungens slengbuksepertentlige, syremarinerte folkjazzrock på svensk presterte å være noe av den hippest musikken i verden, eller i hvert fall i amerikanske indiebloggeres verden, for et par år tilbake. 

The Amazing er Dungen-medlemmene Reine Fiske og Johan Holmegards engelskspråklige «popprosjekt» ­- en del mindre jazz og improvisasjon, noe mer folk og omtrent samme syrenivå som Dungen. 

Og ikke minst med hjertet og den gode, varme følelsen i behold - et luftig og romfølelsespreget sound og lekre musikalske detaljer overalt. 

Det låter noen ganger som om «Long Days Flight»-æra Kåre & The Cavemen spiller Nick Drake-katalogen, andre ganger som om Fairport Convention og Fleetwood Mac skulle blitt fusjonert under oppsyn av Jim O'Rourke — selvsagt med gitarist Fiske i en perfekt Buckingham/Thompson-symbiose. 

«Defect» er den eneste tildragelsen hvor retrorockeksessene tar overhånd, ellers er dette et sobert, lavmælt og umiddelbart avhengighetsskapende. 

Og irriterende kortspilt ­— seks låter på til sammen 26 minutter og 33 sekunder garanterer hyppig bruk av repeatfunksjonen. 
