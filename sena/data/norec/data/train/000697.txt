Far Cry 3
Trøbbel i paradis. 

Far Cry 3 sparker i gang på eksplosivt vis. 

Jason Brody, kjæresten og vennene lever livet slik alle unge mennesker drømmer om. 
De er pene, de reiser til eksotiske steder, og de fester. 

På den tropiske sydhavsøya Rook Island tar alt en uventet vending. 
Pirater fanger dem, og livet blir snudd fra et Facebook-vennlig drømmeliv til et rent helvete. 

Du, i rollen som Brody, må redde deg selv og kjæresten, og må finne en vei vekk fra øya. 
Det blir ikke en lett oppgave. 
Far Cry 3 tar deg med på et voldsomt eventyr som overbeviser og imponerer. 

Ditt valg, din skjebne 

Rook Island er en stor øy, i hvert fall i spillsammenheng. 
Og du som spiller står i stor grad fri til å utforske den slik du vil. 
Far Cry 3 er et åpent spill hvor du selv gjør de viktigste valgene. 

Hvor skal du gå? 
Hvem vil du snakke med? 
Hvordan vil du gå frem for å overleve? 
Hvordan kan du fullføre oppdraget uten å starte en konflikt med piratene på øya? 
Bør du ta en bil og dundre inn med to maskingevær? 
Kanskje du kan ta en hangglider og angripe ovenfra? 
Alt dette fordi du helt fra starten av spillets historie har samme mål som Brody; du må overleve. 

Den åpne verdenen rundt deg gir deg mange muligheter til å velge hvordan historien i Far Cry 3 skal drives frem, og ikke minst hva hovedfiguren gjør. 

Dermed må også du som spiller tilpasse deg de skiftende omgivelsene og de utfordrende situasjonene Brody kommer opp i, i jakt på kjæresten og på frihet. 
Fra min plass i sofaen hjemme som uskyldig spiller, må jeg også gå igjennom de samme vanskelige endringene som Brody. 

Fra en myk mann uten erfaring fra verdens grusomheter, må han tilpasse seg for å overleve. 
Overgangen er brutal og setter sine spor i både figuren og i spillets fortelling. 

Åpningen tvang meg inn i spillets fortelling og i situasjonen til Brody. 

I løpet av få minutter foran TV-skjermen hadde jeg opplevd euforien av et fallskjermhopp og forvirringen av å våkne opp i et bur med hendene lenket fast. 
Før mitt eget hjerte rakk å gire opp til høy puls måtte jeg, i rollen som Brody, løpe for livet gjennom en grønn jungel mens piratene skjøt etter meg. 

Mye er endret fra Far Cry 2. 
Ubisoft brukt alt som var bra med det første spillet i serien, og bygd denne fortellingen på et stødig fundament. 

Dialogen er kanskje spillets høydepunkt, og den gode animasjonen viser hvordan selv små bevegelser formidler skjulte hensikter og tanker. 

Dette i kombinasjon med gode stemmeskuespillere drar meg videre i historien og til de mange menneskene på øya, som alle har sin historie å fortelle. 

Den tropiske jungelen fremstår på PC som levende, med sterke farger og flotte omgivelser. 
I de største scenene kan Playstation 3- og Xbox 360-konsollen slite litt. 
Et par ganger møtte jeg åpenbare feil (glitches) hvor datastyrte figurer løp i ring eller krasjet bilene sine med vilje om igjen og om igjen. 
Men dette skjedde så sjeldent at det ikke påvirket spillopplevelsen. 

Alene mot røkla eller sammen mot overmakta? 

I tillegg til hovedhistorien, har Ubisoft flettet inn flerspiller på en god måte. 
I samarbeidsmodus kan opptil fire spillere følge en annen gruppe spillfigurer på en rekke oppdrag, hvor bølger av fiender ramler imot dere. 

Ønsker du å konkurrere er det også fokus på lagspill, den store øya Rook Island åpner opp for spennende spilling når du forsøker å overta eller forsvare territoriet. 

Timer med moro venter for den som vil spille med andre, men denne delen av spillet har ikke fått like mye oppmerksomhet som enkeltspilleropplevelsen. 

Far Cry 3 omfavner alt som er bra med åpne spill hvor du får kontrollen over hva som skjer – et spill med en åpen verden. 

Samtidig holder Ubisoft historien og mulighetene dine innenfor den realistiske delen av spekteret og unngår dermed den samme fella som det svenske spillet Just Cause 2 ramlet i, nemlig dette-er-så-drøyt-at-det-blir-morsomt-sjangeren. 

Jeg tror på folkene jeg møter, jeg ønsker å redde dem, og jeg ønsker at Brody skal vinne. 
Det gir meg driv og lyst til å utforske og oppleve Rook Island. 

Og akkurat det bør du også gjøre. 
Far Cry 3 er beviset på at alle gode ting er tre. 
