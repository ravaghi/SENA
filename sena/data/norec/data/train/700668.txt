Mannen som redder en hund
Siste spillefilm med nå avdøde James Gandolfini er blitt en veldreid gangsterkrim. 

Regi: Michael R. Roskam. 
Med: 
Tom Hardy, Noomi Rapace, James Gandolfini, Matthias Schoenaerts, med flere. 
USA 2014. 
1 time 46 minutter. 
Aldersgrense: 15 år. 

Nylig røpet 
Jo Nesbø at han har brukt "save the cat"-knepet for å gjøre leseren positivt innstilt til leiemorderen i sin siste krim, riktignok ikke ved å redde en katt, men en døvstum jente. 
I filmen "The Drop" forblir manusforfatteren i kjæledyrenes verden og lar hovedpersonen Bob redde en skamslått valp. 
Slik framstår han som den eneste uskyldige i en verden av gangstere. 

Save the dog 

Tom Hardy – britisk skuespiller som Kristoffer Joner skrøt mye av fra settet i den nye Inarritu-filmen der de begge har roller – framstiller bartenderen Bob som en temmelig mutt type. 
Han lykkes godt i å gi fyren et fåmælt, saktmodig og grublende oppsyn (Bob går endatil i kirken) mens han tar seg av valpen og er vennlig med den enslige kvinnen (Noomi Rapace) i huset der hunden ble funnet. 

Slik blir Bob en sterk kontrast til den fyldige og langt mer kontante bareieren, fetter Marv. 
Sistnevnte tolkes drevent av Gandolfini med få, men farlige replikker og en kynisk handlekraft når det gjelder. 
Så synd at vi ikke får se denne dyktige skuespilleren i flere roller! 

Til å ha laget bare én spillefilm før imponerer regissør Michael R. Roskam med å skape en voksende følelse av ubehag idet alle lurer alle i Brooklyns underverden. 
Baren der Bob og Marv jobber, er med i et system der tsjetsjensk mafia dumper penger for å få hvitvasket dem. 
Manusforfatter Dennis Lehane (Mystic River) mestrer å bygge en spenningskurve fram mot et grufullt og blodig klimaks. 

Jeg bør ikke si mer, bare antyde at man ved filmens slutt bør unne seg å tenke tilbake for å huske de fine, små hintene som regissøren strør ut langs veien som signal på hvem som er snedigst av dem alle. 
