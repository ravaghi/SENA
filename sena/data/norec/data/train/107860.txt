Band Aid 20:«Do They Know It's Christmas» 

(Mercury/Universal) 

(CD SINGLE i butikkene 29. nov.) 

Nyinnspilling av den klassiske «Do They Know It's Christmas» fra 1984. 

Årets versjon av den klassiske melodien signert Bob Geldof og Midge Ure har ikke samme magiske appell som originalen. 
04-utgaven er litt tammere og tynnere i produksjonen, signert Midge Ure. 

Sir Paul McCartney har den instrumentale introduksjonen før Chris Martin (fra Coldplay) synger de velkjente åpningsordene: 
«It's Christmastime, There's no need to be afraid ...» og Dido overtar stafettpinnen. 

Årets «Do they Know It's Christmas» fremføres i et litt raskere tempo enn originalen, og har med både rap og et tøft rockeparti mot slutten. 
Det er Dizzee Rascal som rapper. 

Blant de andre kjente artistene på sangen er Robbie Williams, Bono, Fran Healy, Joss Stone, Katie Melua og The Sugababes. 

Årets utgave har ikke så mange profilerte og særpregede artister og stemmer som originalen hadde. 
Det gjør den også litt mer anonym. 

Britiske artister som preger musikken anno 2004, har stått sammen om det som garantert blir en av årets kommersielle storslagere og listetopper. 
