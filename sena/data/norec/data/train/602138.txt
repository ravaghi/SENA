Blodig og teatralsk
Alice Cooper-konserten på Odderøya onsdag får terningkast fem. 

Et stort sceneteppe faller til grunnen og avdekker fem musikere stående på høye paller før selveste Alice Cooper entrer scenen. 
Sangene "Hello Hooray" og "House of Fire" starter showet, og man merker fort at dette er et skreddersydd show hvor musikerne stiller seg opp på sine faste posisjoner. 

Skaperen av sjokkrock er kjent for å ha rystet foreldregenerasjonen på 70-tallet med sitt image og sceneshow. 
Nå til dags er ikke imaget til Alice Cooper like kontroversielt, men underholdning og stemning er det uansett! 
Store kaffekopper, Frankensteinfigurer og halshugging — det er helsprøtt og fantastisk morsomt til tider. 

Bandet gjør en fantastisk jobb, og blant de som imponerer er kvinnelig gitarist Orianthi Panagaris som serverer flere gode shreddesoloer. 
Registeret til Cooper er naturlig nok ikke på topp lenger, noe hitsingelen "Poison" lider under. 
70-tallshiten "School's Out" fungerer til de grader bedre, og Alice Cooper lykkes i å få publikum i en solid rock'n'roll-stemning på Odderøya. 
