Spillanmeldelse:Fargerik spillangst 

Indie-favoritten «Zeno Clash» er et engasjerende slåssespill forkledd som et sært mareritt i sterke pastellfarger. 

Ghat har tilsynelatende tatt livet av sitt hermafroditt-opphav, den supergufne skapningen «Father-Mother», og må flykte til verdens ende med sine hevntørste søsken i hælene. 

Ferden går gjennom en fantasiverden som kunne vært skapt i en syretripp. 
Det er en verden hvor humanoide dyr regjerer, en verden preget av absurd arkitektur, vill natur og forskrudde skapninger. 

Innpakningen er i det hele tatt... annerledes, er vel ordet jeg ser etter. 
Forfriskende annerledes, til og med. 

Jeg må allikevel innrømme at det føles litt vel påtvunget. 
«Zeno Clash» er et slags pubertalt, seksuelt forvirret mareritt fra en angstridd, mistilpasset tenåring. 
Freud ville ha frådet om munnen dersom han skulle ha analysert spillets overførte betydning. 

Spillbarheten er på sin side mer håndgripelig, bokstavelig talt. 
Vi snakker om et actionspill i førstepersons synsvinkel hvor hovedfokuset ligger på udiskutabelt tilfredsstillende nærkamp. 

Ghat kan bruke diverse våpen, men brorparten av kampene utføres med never og føtter i et deilig, avansert system krydret med både kombinasjoner, blokkering, grep, kast og unnamanøvre. 

Totalt sett snakker vi altså om et sært, men engasjerende spill godt utenfor allfarvei. 

Et spill det er forholdsvis lett å anbefale når prisen er skarve 150 kroner. 

PS: 
«Zeno Clash» kan kjøpes på steampowered.com for rundt 150 kroner. 

Trailer fra PC-spillet Zeno Clash. 
