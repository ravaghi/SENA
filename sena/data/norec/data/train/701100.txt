Etterårets mus-ikal
Hva gjør James Gandolfini når de første bladene faller fra stammen? 
Han kjønnssnakker seg mot til å utfordre Kate Winslets frilansskjød. 

«Romance & cigarettes» er en infam liten film der omtalene av kvinners kjønnsorganer representerer en slags antipoesi; en måte man kan omgå kjærlighetens lojalitetskrav på. 
Winslet spiller en brakkefantasi, en slags blanding av brennmanet og verbalt nymfoman. 
Hun danser i rød lakkjole mens brannmennene ejakulerer sine slanger. 

Det er også en overraskende film. 
Da Gandolfini blir avslørt som utro av Susan Sarandon, oppstår et parodisk-patetisk og trashete musikalnummer av «A world without love». 
Enkelt arbeiderstrøk, enkle arbeiderbevegelser (unnskyld, Churchill) og surrealistiske framstillinger av en manns minner om morgendagen slik den en gang var. 
«Romance & cigarettes» er en musikal med hovedvekt på første stavelse – mus-ikal. 
Den har grove parodier på kjærlighetssanger, den karikerer sex-overdrivelser, den utleverer seksualitetsbegeistringens hjertedumme ensformighet. 
Dette handler om kjærlighetens og kjønnslivets gjensidige fortæring – vanlige, uvante ting som du ellers bare tar opp med presten og han som reparerer motorbåten når forgassersot formørker dens sinn. 
John Turturro har tatt sitt rotete hode og gode humør med til den stygge bakgatesida av «Moulin Rouge», der til og med lungekreft fortjener sin egen ballett. 
