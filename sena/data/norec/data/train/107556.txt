Thulsa Doom «Keyboard, Oh Lord!Why Dont We?» 

(Big Dipper/Sonet) 

Mykere i kantene, men lett gjenkjennelige. 

Tungrockerne i Thulsa Doom tar egentlig et ganske radikalt skritt i retning popmusikken med denne platen, som har stjålet låt-tittelen fra en tekstlinje på Paul McCartney/Stevie Wonder-duetten «Ebony & Ivory». 

Med utstrakt bruk av uvørne vokalharmonier, som ikke vanligvis er bandets sterke side, får Thulsa Dooms nye sider også en sterk ekstrafaktor av melodiøs sjarm. 

Samtidig er platen breddfull av velkjente, skarpe Thulsa Doom-riff, og det er fremdeles her bandet funker best - som på «Raisins And Grapes», «Mr. Slow» og spesielt «Be Forewarned» - platens høydepunkt ved siden av vestkyst-episke «The Ballad Of Me And Fast Winston Doom». 
