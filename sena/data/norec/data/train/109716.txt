Spillanmeldelse:«Football Manager 2013» 

(VG Nett) 
Måten Sports Interactive år på år klarer å forbedre «Football Manager» er ikke annet enn imponerende. 

I år er det mer enn bare overfladiske forandringer og finpuss Sports Interactive byr på, for i «Football Manager 13» er det flust av nyheter og videre utviklinger som er med på gjøre spillet enda bedre enn fjorårsutgaven. 

Under kampene får man nå en kontinuerlig input fra assistenttreneren sin om hva som foregår på banen. 
Denne informasjonen kan være om kroppsspråket til en spiller, om noen føler seg slitne eller bare hvordan de presterer på banen. 
Dette gjør han samtidig som han gir tips til hva som kan gjøre for å forbedre situasjonen. 

Det er nå også blitt mye enklere å gjøre taktiske grep og bytter i løpet av en kamp. 
Borte er tiden hvor man måtte bla seg ut og inn fra alskens menyer for å gjøre det man ville. 
Nå er de fleste mulighetene bare et tastetrykk unna. 

Måten man utfører og delegerer treninger og treningsmengde på har også fått en massiv overhaling. 
Dette har vært et av fokusområdene til utviklerne de siste årene, men i år føles det både bedre og enklere enn tidligere. 

For eksempel, hvor man før måtte inn å forandre treningsfokus før hver kamp om man skulle oppnå maksimal effekt, styres nå alt ved hjelp av en kalender med månedsoversikt. 
Her er det enkelt å planlegge langt frem i tid, og man har muligheten til å bestemme hvilken fokus, arbeidsmengde og hviledager laget ditt skal ha. 
Rett og slett fantastisk. 

Den største nyheten i årets «Football Manager» er nok uansett inkluderingen av modusen «Football Manager Classic». 
Dette er en modus hvor mye av detaljstyringen fra hovedspillet er automatisert, og det ligner derfor mye mer på det «Football Manager» mange kjenner fra flere år tilbake. 
I denne forenklede utgaven skal det i teorien vlre mulig å spille en sesong på rundt åtte timer. 

Ved å tilby en slik modus frir de både til nye spillere så samt som den generasjonen som vokste opp med å elske spillserien, men som nå befinner seg i en livssituasjon som kanskje ikke tillater at man bruker hver ledige time i dagen på å vinne Champions League med Sverre IL. 

Nytt i årets «Football Manager» er også muligheten til å gjennomføre enkelte utfordringer, akkurat som vi man kan gjøre i stort sett alle av dagens sportspill. 
Disse utfordringene kan for eksempel være å vinne ligaen med en spesielt begavet generasjon eller ri stormen av å avlutte med seriegull når store deler av spillerstallen er ute med skader. 
Dette er en forfriskende måte å spille «FM» på, og kan sikkert være med på å gi et avbrekk imellom de lengste spillene. 

Årets utgave er penere, spiller bedre og tilbyr mer dybde og enn aldri før, og er uten tvil mitt favorittspill i serien. 
Samtidig er innføringen av Football Manager Classic med på å tilby et mer lettbent spill til nye spillere eller de som ikke lengre har like mye tid til å være virtuell manager. 
Dette bør være et tilskudd i samlingen til alle fotballfans, uansett om man har tidligere utgaver eller ei. 

FOOTBALL MANAGER 2013 Plattform: 
PC Genre: 
Sport Alder: 
3 Utvikler: 
Sports Interactive Utgiver: 
SEGA 
Mer info (Wikipedia) 
