Superstjerne på DS
På kort tid har Disney gitt ut to Hannah Montana-spill på Nintendo DS. 
Men det er faktisk ikke snakk om oppgulp. 

Disney Interactive makter å gjøre Hannah Montana-spillene bedre og bedre. 
Er det fordi serien har blitt såpass populær, at de vet de kommer til å tjene mye på spillene også? 

Man kan bare spekulere. 
Men spiller det egentlig ingen rolle? 
Det viktigste er at spillene har kvalitet, så ikke barna (eller foreldrene, for den saks skyld) kaster bort sparepengene sine. 

Miley er altså en vanlig jente fra Malibu, som lever et glamorøst dobbeltliv som popstjernen Hannah Montana. 
Barna kan stadig velge om de vil spille Miley eller Hannah. 
Spillets endelige mål er å vinne den store Music Jam-videokonkurransen. 

For å klare det må Hannah bekjempe popstjernen Savannah Star, hennes største konkurrent. 
Og Miley må vinne tilbake vennene sine fra Josie, en klassevenninne som har «stjålet» hele hennes vennekrets. 

Miley må altså sørge for å pleie vennene sine godt, mens Hannah må utføre ulike oppgaver - for eksempel lære seg å spille trommer og gitar. 
En temperaturmåler viser hvor langt Miley og Hannah er fra målet, og det er motiverende i seg selv. 

I det hele tatt har spillet et godt driv - man blir hele tiden lokket fremover mot neste oppgave. 
Grafikken er bra, det er god spillbarhet og det er enkelt å vite hva man skal gjøre til enhver tid. 
Samtidig er spillet utfordrende - man får stimulert både rytmesansen og reaksjonsevnen mens man lærer seg å spille ulike instrumenter. 

Det finnes også tilleggsfunksjoner. 
Man kan for eksempel lage og redigere sanger og videoer. 
Og man kan spille multiplayer, der man setter sammen band med venner. 
Ungjentene vil sikkert også juble over at Miley har walk-in-closet, der hun kan sette sammen kule sceneantrekk til Hannah. 

Unge Hannah Montana-tilhengere vil sikkert elske dette spillet. 
Men man trenger ikke være frelst heller - spillet står godt på egne bein. 
