Nikon CoolpixS70 

Med stor, trykkfølsom OLED-skjerm klarer du deg her helt uten fysiske knapper. 
Kameraet er også enkelt å bruke, og menysystemet er på norsk. 
Skjermkvaliteten er også helt i toppklasse, men fingeravtrykkene vises svært fort. 

Objektivet stikker aldri ut fra kamerahuset, og det gjør at optikken alltid er godt beskyttet. 
Lysstyrken er imidlertid svak, og derfor får du klart best resultat når du tar bilder eller filmer i godt lys. 
Kameraet har også testens svakeste batterilevetid, sannsynligivs henger dette sammen med den store skjermen. 

Videokvaliteten får absolutt godkjent, men støy i form av grove korn og fargespill blir raskt framtredende når lysmengden avtar. 
Lydkvaliteten er også litt under middels i dette selskapet, og når kameraet i tillegg er testens dyreste, havner vi til slutt på en sterk treer på terningen - midt på treet altså. 

Bilder og video lagres til minnekort av typen SD(HC) (Secure Digital), og ett minutts HD-opptak beslaglegger rundt 180 MB med standard innstillinger. 
