Hjernens ungdomskilde?
«Dr. Kawashima's Brain Training» til Nintendo DS er en personlig trener i lommeformat. 
Til hjernen din. 

Man jogger og trener, presser pulsen opp til tresifrede verdier, puster og peser seg gjennom cardio, styrke-trening, og hva det nå heter alt sammen - det hele i den edle hensikt å holde kroppen i form. 

«Dr. Kawashima's Brain Training» lar nervecellene svette og gir tenkemuskelen din samme behandling. 

Det er en utradisjonell sammensetning av fagfolk som står bak spilltittelen: 
Dr. Kawashima, forsker innen neurologi ved Universitetet i Tohuko, har i samarbeid med spillutviklere fra Nintendo skapt et spill som hevder å kunne styrke hjernen og motvirke den naturlige svekkelsen av hjernefunksjonene som følger med aldring. 

Med andre ord en slags mental ungdomskilde, eller botox for hjernen, om du vil. 

«Dr. Kawashima's Brain Training» må vel kunne sies å være et kroneksempel på Nintendos forsøk på å nå ut til en bred spillegruppe. 
Spesielt voksne spillere, og også ikke-spillere, er i målgruppen for hjernetrimspillet, som hadde enorm suksess i Japan i fjor. 

Der klatret det seg helt opp til toppen av salgslistene og dets oppfølger som bærer navnet «Motto Nou wo Kitaeru Otona no DS Training» er heller ikke blitt en støvsamler på hyllene i japanske spillbutikker. 

Konseptet er enkelt: du blir servert et knippe små øvelser - aritmetiske oppgaver, tegning fra hukommelsen, høytlesning og huske-leker - som repeteres på daglig basis. 
Spillet ber ikke om mye av din tid. 

Det holder med omkring fem til femten minutter daglig, så spillet passer derfor godt om du tilbringer noen minutter på bussen til og fra jobb. 
Dine resultater i hver enkelt øvelse registreres og du kan følge din fremgang fra gang til gang. 

I tillegg kan du overvåke hjernens helsetilstand ved å sjekke dens alder. 
Det ultimate målet er å trene hjernealderen ned til spreke 20 år. 
Selv fikk jeg litt av et sjokk, øyeblikkelig panikk og en lettere momentan midtlivskrise, da jeg fant ut at min hjerne var på god vei mot pensjonist-tilværelsen og den evige hvile, før jeg selv var rukket å bli gammel nok til å kjøpe sprit på polet. 

Heldigvis ser man fort fremgang i øvelsene og nå, etter et par ukers spilling, er min hjerne tilbake i betryggende ungdommelig alder. 

Men hvordan skal man så bedømme et slikt spill, som stiller seg utenfor alle vanlige spillsjangre og attpåtil hevder å ha en helsebringende effekt på tenkemuskelen? 
Det finnes uendelig mange spill som har langt mer glede, spenning og liv enn «Dr. Kawashima's Brain Training», men sjelden kommer man borti spill med større nytteverdi. 

Hvilken reell effekt spillet faktisk har på hjernefunksjonene er et delvis omstridt emne, men det er ingen tvil om at jevnlig trening gjør spilleren flinkere til å løse oppgavene og raskere i hoderegning. 

Enkle matematikk- og andre hjernetrimoppgaver, som for øvrig likner skremmende mye på barneskolepensum er vel heller ikke det de fleste ser på som moro, men det lille som skulle ligge der av underholdnings-potensiale, lykkes spillet med å utnytte til det aller ytterste. 
Konsentrasjonen er på topp og tilstedeværelsen total når man kjemper iherdig mot tiden for å løse 100 matteoppgaver på kortest mulig tid for å forbedre resultatet fra i går, eller til og med sette ny rekord. 

Spillet er passer utmerket til DS-formatet og benytter seg mye av en håndskrift-gjenkjenning som for det meste fungerer overraskende bra. 
Det hender likevel av og til at enkelte tall og bokstaver blir feiltolket, men så lenge man ikke har lege-håndskrift burde det fungere akseptabelt. 

Det er kanskje ikke det morsomste som finnes der ute, men et godt valg dersom du liker å bryne de små grå. 
