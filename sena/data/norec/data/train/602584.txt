Tøyer strikken akkurat nok
Enslaved er ute med sitt fjortende album. 

Siden oppstarten i 1991 har de vært med på å skape en sjanger, samt strekke dens grenser. 
For Enslaved er grensene fortsatt tøyelige, men noen ganger går det på bekostning av musikken. 

Åpningsnummeret er noe spesielt med hestevrinsk og psykedelisk gitarspill. 
Har de tatt en helt ny vei? 
Heldigvis er psykedeliaen bare en liten klein flørt før bandet spinner videre inn i noe som kan minne om koringer i Børud-stil fra Extol. 

Også dette virket noe underlig, og den 10 minutter lange låten gjør seg ikke selv rett før halvveis hvor man endelig får en smakebit på noe av hva som er i vente – heftige gitarriff og grovy komp. 

Det er tydelig at Enslaved byr på et variert album. 
Gjennomsnittet på låtene er rundt 7 minutter og inneholder alt fra blastbeat med vokal hentet fra vikingmetal til gitarklimpring, fuglesang og hammondorgel. 

I låten «Hiindsiight» tar bandet med lytteren i heftige partier med seige akkordprogresjoner og skeive taktarter hvor det til og med har blitt gjort plass til en saksofonsolo. 
Enslaved holder seg fortsatt aktuelle med et slikt album og fansen vil nok ta det godt imot. 
