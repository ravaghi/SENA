Plateanmeldelse:Goldfrapp 
- «Tales Of Us» 

Doktor Gregory og Ms. Goldfrapp. 

ALBUM: FOLKPOP Goldfrapp «Tales Of Us» (Mute/Playground) Alison Goldfrapp og Will Gregory lager to typer album. 
Noen av dem er glinsende discokreasjoner. 
På disse agerer Alison autoritær «glamazon», klar til å plante de høye hælene sine i en myk del av kroppen din. 

Den andre halvparten er, som denne, skjøre, folkrockende stemningsplater i svart-hvitt, hvori den samme kvinnen synger som en redd liten jente, eller et spøkelse. 

«Tales Of Us» er utelukkende knuget atmosfære. 
Akustiske gitarer og strykere, nesten ikke elektronikk, et ubehag i luften à la det legendariske «The Wicker Man»-lydsporet. 
Skummelt i skogen på den engelske landsbygda. 

Det er uomtvistelig god musikk. 
Men den er ikke utpreget lett å lytte til. 

BESTE LÅT: 
«Drew» 

MORTEN STÅLE NILSEN 
