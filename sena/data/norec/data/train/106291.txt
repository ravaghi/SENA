Helsprøtt på Wii
Herlig humor og oppfinnsomme oppgaver preger Wii-spillet «WarioWare: 
Smooth Moves». 
Nok en familiefavoritt er født på Nintendos nye konsoll. 

For femte gang dukker nå den sinte Wario og hans ansatte opp for å få spillere i alle aldere til å trekke på smilebåndet. 

Etter å ha overrasket stort med kultspillet «Wario Ware Inc.» på GBA i 2003, har denne gjengen rukket å bli folkekjære Nintendo-figurer. 
Et temmelig usannsynlig kunststykke - det er nemlig snakk om temmelig sære saker dette her. 

Du får bryne deg på rundt 200 rare småspill - som å trekke buser ut av en nese, kaste dartpil på blink, riste fluer av en banan, plukke opp et eple med en elefantsnabel og så videre. 
Fargerikt, lystig, fantasifullt, variert og ofte svært morsomt. 

Du har bare noen sekunder på deg til å fullføre oppgaven, akkompagnert av hektisk musikk. 
Stressnivået sørger for å heve engasjementet. 

Wii-håndkontrolleren brukes dessuten på en mengde morsomme og kreative måter, og det er kanskje her Wii-versjonen av «WarioWare»-serien finner hovedtyngden av sitt eksistensgrunnlag. 
Det ligner veldig på forgjengerne, men oppleves allikevel som noe nytt. 

Mangelen på flerspiller strider derimot mot denne konsollens natur. 
Det er absolutt morsomt å bytte på å spille, noe som utgjør flerspillerdelen i spillet. 

Mye av humoren ligger i å se venner og familie forsøke å løse de rare oppgavene med febrilsk intensitet, men ekte flerspiller burde være en selvfølge. 
Det er dessuten mildt sagt problematisk å feste sikkerhetslenken i tide når kontrolleren sendes videre. 

Spillet har også noe begrenset levetid for litt eldre spillere, mens yngre spillere nok vil forlenge levetiden ved å konkurrere om «highscore» i de forskjellige småspillene. 

«WarioWare: 
Smooth Moves» tilfører litt for lite nytt til en velprøvd formel, men er uansett både morsomt og underholdende nok til at det trygt kan anbefales til spilltørste Wii-eiere. 

Og har du ikke vært borti serien før, mener jeg dette er et pliktkjøp. 
