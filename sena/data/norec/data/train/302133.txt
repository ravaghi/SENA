Countryrock i de beste tradisjoner
Slående tekster og sugende melodier fra Tromsø. 

ALBUM: 
Her kommer en trio fra det høye nord, jeg hadde nær sagt også høyt til hest. 

The Northern Lies slipper tittellåta denne uka, og 29. november kommer denne plata, som rir med hamrende klover inn i et americana-landskap slik det har vært definert av grupper som The Byrds, The Band, The Flying Burrito Brothers, The Eagles osv. 

Henry Johnsen, som er mest aktiv på låtskriverfronten, har vært frontmann i The Considerate Lovers, Anne Nymo Trulsen er vokalist i Hekla Stålstrenga, mens Håvard Stangnes har spilt i bandene Badger og Washington. 
I tillegg har de med seg folk på bass og trommer. 

De tre veksler på vokal og harmonisang, noe som gir plata et variert og spenstig preg. 

Glidende gitarer, piano, munnspill, hammondorgel, trekkspill, Nymo Trulsen på ukulele, produsent Håkon Gebhardt på banjo, slående tekster, sugende melodier, sanger som lener seg vakkert mot sin egen melankoli. 

Tromsø rykker dessverre ned i fotball, men denne trioen bidrar til å holde fanen høyt på musikkfronten. 
