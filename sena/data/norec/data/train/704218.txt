Med svakhet for gamle helter
Bruno Mars åpner album nummer to som et polert ekko av Rod Stewart fra 40 år tilbake. 
Dessverre forlater han raskt den smale sti til fordel for et lydbilde med bredere salgsappell i 2012, og når refrenget på "Young girls" kommer, har jeg mistet interessen. 
Den vender ikke tilbake i neste kutt, selv om "Locked out of heaven" er første single. 
Kvasi-reggae ala gammel Police burde forbli et lukket kapittel. 
Mars er bedre når han tar reggaen på alvor i "Show me", med Jamaica-produsent Supa Dups til å passe på. 
Michael Jackson-inspirerte "Money make her smile" har også en viss sjarm, og soulballaden "If i knew" er en fin avslutning. 

27-åringen fra Honolulu solgte seks millioner eksemplarer av debutalbumet "Doo-wops & hooligans", og du vil finne ham på listene nå også. 

Beste spor: 
"Young girls", "Show me", "If I knew". 
