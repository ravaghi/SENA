Har de livets rett?
Gossip var ingen one-hit-wonder, likevel. 

||| 
CD: 
Nå som vi har fått samlet oss etter sjokket av at ei skikkelig tjukk dame får lov til å være frontfigur i et band og på framsida av motemagasiner, er spørsmålet om amerikanske The Gossip har livets rett som band også når de ikke kan paralysere oss med vokalisten sin. 

Svaret er noe overraskende ja, for de har gudskjelov ikke hvilt på laurbærene. 

På «Music For Men» har de plassert trommisen på coveret, Rick Rubin bak spakene og tidstypisk nok tatt turen fra rockeklubben til diskoteket. 
Etter tre låter fra gammelt The Gossip-landskap, der man nærmest kan føle den tøylede energien dirre i ipoden, eksploderer festen i tangenter og referanser til Pet Shop Boys, The Rapture og Hot Chip. 

Mot stengetid tar stimulien slutt, vertene begynner å repetere seg selv og når X-Ray Spex-aktige «Spare Me From The Mold» får lov til å avrunde føles det som at platen ble gitt før utviklingen av bandet var fullendt. 
