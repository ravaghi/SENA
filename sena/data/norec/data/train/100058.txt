Åge Aleksandersen - «Katalysator»
Fortsatt på offensiven. 

Det pleier å være et betryggende tegn når den første sangen på et album - i dette tilfellet tittelkuttet på Åge Aleksandersens nye - stuper rett ut i refrenget etter bare fem sekunders spilletid. 
Spesielt når refrenget er så fett som dette: 
Livsbejaende, tindebestigende triumfrock om musikkens evne til å redde liv. 
«Katalysator» er en av Åges fineste sanger noensinne, og bør være med ham på scenen så lenge han fortsetter å spille. 

Det blir en stund, får vi håpe. 
For er det noe dette albumet bekrefter, så er det at Aleksandersen er det nærmeste vi i Norge kommer en slik rock'n'roll-arketyp som ethvert sivilisert vestlig land må ha minst én av for å kunne kalle seg en nasjon. 
Kutt nummer to, «Høstsang», er til alt overmål nesten like god - begunstiget en av de mest bevegende tekstene han har skrevet. 
Det klamme «må si noe viktig nå»-mandatet som preget 
Åges tekster i noen år etter at «Levva Livet» gjorde ham til rikstrubadur på 1980-tallet, tynger ikke lenger. 
Nå virker det som om musikken flommer fra ham, snarere enn omhyggelig å bli fremstilt. 

Resten av dette korte, konsise albumet når ikke fullt så høyt opp igjen, rent melodisk. 
På den annen side er det ikke én dårlig sang her. 
«Monster» - en av to låter som fillerister norske medier - kan være den hardeste rocken han har laget. 
«Lørdagsbarn», sterke minutter om selvopplevd vold i barndomshjemmet, den modigste. 

Åge Aleksandersen fyller 60 neste år. 
«Høstsang» eller ikke - kreativt sett snakker vi ny vår her. 

MORTEN STÅLE NILSEN 
