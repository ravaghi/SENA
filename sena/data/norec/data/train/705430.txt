Tullete b-film reddes nesten av humoren
Dette er filmen for deg som elsker elleville 90-tallsbiljakter og skyteaction krydret med tørrvittig humor. 
Alle andre kan med fordel skygge unna. 

The Hitman's Bodyguard Sjanger: Action / Komedie Skuespillere: Ryan Reynolds, Samuel L. Jackson, Salma Hayek, Gary Oldman. 
Regi: 
Patrick Hughes USA, 2017 Lengde: 
1 t. 58 min. 
Aldersgrense: 
15 år 

«The Hitman’s Bodyguard» forsøker aldri å utgi seg for å være noe mer enn den er: 
En tøysete, harry actionkomedie med begge beina godt plantet i det herlig usannsynlige. 
Det er mye som tyder på at den ville vært ytterst forferdelig med en annen rollebesetning, men heldigvis er både Ryan Reynolds og Samuel L. Jackson morsomme nok til å gi oss to underholdende timer. 
De er riktignok fort glemt, men om man har behov for å skru av hjernen og bare more seg, fungerer filmen utmerket. 

Samuel L. Jackson spiller en av de rollene hvor han er en slags parodi på seg selv. 
I dette tilfellet en leiemorder som virkelig nyter jobben sin. 
Det eneste han elsker mer enn å ta livet av folk som fortjener det, er kona, spilt av en usedvanlig hissig Salma Hayek. 
Hun blir selvsagt hans kryptonitt, og dermed blir han tatt til fange og skal transporteres til Haag for å vitne mot en ondskapsfull hviterussisk diktator. 
Han blir eskortert av en livvakt (Ryan Reynolds) som har lagt karrierens høydepunkt bak seg, en forsiktig og ordentlig fyr som passer like godt som majones på fruktsalat sammen med den skjødesløse leiemorderen. 
Dermed ligger alt til rette for at sarkasmene kan få fritt spillerom mellom disse to umake typene, og det er først og fremst dette som gjør filmen verd å se. 

Regissør Patrick Hughes laget også «The Expendables 3» og er med andre ord ikke ukjent med filmer som serverer selvironiske sleivspark til sin egen sjanger. 
Her har han slått seg løs med alle 90-tallets actionkomedie-virkemidler, med et solid budsjett. 
Det er stort sett teit på den rette måten, men noen feilskjær ødelegger for helheten. 
Disse oppstår hovedsakelig fordi man har forsøkt å legge inn noen moralske følelser der hvor det er helt åpenbart at slike ikke finnes. 
Det ødelegger for helheten i en film som kunne levd godt som sjangertro b-film for oss som er lette å underholde. 
