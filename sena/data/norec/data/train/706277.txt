Ja, denne skal du definitivt se
Birgitte Tengs-saken egner seg veldig godt som saktegående true crime. 
Spørsmålet er om vi får noen svar. 

«Hvem drepte Birgitte?», dokumentar/true crime, regi Bjørn Eivind Aarskog/Bjørn Olav Jahr. 
Premiere på TV 2 og TV 2 Sumo tirsdag 28. august kl. 21.40. 
Produsert av Filmhimmelen. 

Gjennom ni episoder skal journalist Bjørn Olav Jahr og filmskaper Bjørn Eivind Aarskog gå opp sporene i Birgitte Tengs-saken, en av norgeshistoriens mest omtalte drapssaker. 
Det er skrevet enormt mye om saken. 
Det finnes utallige tv-innslag, radio, podcaster og kilometer med informasjon om saken. 
Kan denne tv-serien bringe noe nytt? 
Ja, det kan den. 
TV kan formidle følelser og mennesker på en annen måte enn bøker og avisreportasjer. 
Å se og høre dem som ble rammet og alle som sto rundt er sterkt. 
Her treffer de første av ni 45-minuttershistorier godt. 

Så til teorien og dokumentasjonen. 
De to episodene vi har sett gir også en god gjennomgang av bakgrunnen for drapet. 
Hvem var Birgitte, hvordan var miljøene på Karmøy og ikke minst: 
Hva vet vi om den kvelden hun ble drept? 
Hvem var aktørene? 
Dette er grundig, godt og engasjerende fortalt. 

Vi får noen såre og vonde øyeblikk med både far til Birgitte og far til fetteren, som begge deltar i serien. 
Det er bra, og det gir en ny dimensjon til saken. 

I true crime-ånd er tempoet rolig og detaljrikdommen stor. 
Ny informasjon kommer med jevne mellomrom, men ikke fortere enn at vi rekker å fordøye det - og høre fra folk som sto midt oppi. 
Rekonstruksjoner med skuespillere, arkivopptak, private bilder, intervjuer med foreldre, venner, politifolk og bekjente. 
Alt er med, og bak det hele ligger premisset til Jahr: 
Det må ha vært manipulasjon av bevis og graverende etterforskningsfeil her. 
Hvem ble ikke etterforsket grundig nok? 
Hvilke spor ble ikke fulgt opp? 
Var det andre kandidater enn fetteren? 
Kritikken mot politiet kommer tidlig, og den blir spennende å følge. 
Og selvfølgelig kommer det flere spørsmål. 
Var avhørene gode? 
Var politimetodene gode nok? 

Både faren til Birgitte og faren til fetteren er altså med i serien, og her ligger det også en vond fortelling om en familie som opplevde det verste en kan oppleve, med et opprivende etterspill. 
I de to første episodene aner vi bare starten av denne konflikten, som enn så lenge blir nøkternt og verdig fortalt. 

Kan denne seien få fram noe vi ikke visste fra før? 
Tja, det gjenstår å se. 
Men etter å ha sett de to første episodene har i alle fall jeg markert tirsdager og onsdager 21.40. 
Dette virker veldig solid, spennende og godt fortalt. 
Starten er god, så gjenstår det å se om Jahr og Aarskog klarer å svare på noen av spørsmålene. 

LES OGSÅ: 

Skjelvet: 
Suveren Joner 

Pia Tjelta spiller kriserammet mor 
