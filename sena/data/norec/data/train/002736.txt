Veni, vidi, Avicii
Bass, fistpumping og allsangvennlig. 
Avicii gjorde jobben på Findings. 

Superstjerne-produsenten slash DJen Avicii fra Sverige er en av verdens best betalte plateryttere. 
At en nyetablert festival som Findings får huket inn mannen, som har henrykt EDM-kåte lyttere verden over med dansbare schlägere via 24-åringens eneste album True, er jo utvilsomt et utropstegn på årets Findings-plakat. 

Et godt eksempel på populariteten til Tim Bergling, som klubbkongen egentlig heter, er antall Youtube-visninger på singelen "Wake Me Up": underkant av en halv milliard (!) ganger er sporet klikket på. 
Bemerkelsesverdig. 
Og det sistnevnte gjelder for så vidt også stemningen i kveld når Avicii skal runde av festivalen. 

Hør Avicii - "Addicted To You": 

Avicii har spilt seg inn folkets hjerter med countrylefling og popsensible melodier i krysningspunktet mellom radiovennlig progga house, elektronisk dansemusikk, og sofistikert råne-kontentum. 
Og publikum elsker det de ser og hører når mørket legger seg over den ærverdige stadionen i løpet av settet som varer i halvannen time. 

Det er et langt mer scenisk show enn det ble med Kygo tidligere på kvelden. 
Et vanvittig påkostet scenerigg - hissige LED-vegger, pyro, litervis med konfetti er blant ingrediensene - som rammelegger hitlåtene: 
"Addicted To You", "Wake Me Up", "Levels", "Hey Brother". 

Trivelige synthdrag, pianohouse-inspirerte partier, allsangvennlige refrenger, og alle bare venter på at bassen skal droppes. 
Og det gjør den. 
Ofte. 
Dette er fistpumping på ekte. 
