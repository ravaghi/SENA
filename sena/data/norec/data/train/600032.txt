Smertefull historieleksjon
Jan Baalsruds smertefulle og farlige flukt fra nazistene ble verdensberømt gjennom boken og filmen "Ni liv" (1957). 
Spesialsoldatene Rune Gjeldnes og Ronny Bratli, ønsket å gå i Baalsruds modige fotspor, og gjenoppleve flukten han så mirakuløst overlevde vinteren 1943. 
Jan Baalsrud og hans 11 medsammensvorne motstandsfolk reiste med fiskebåten Brattholm fra Shetland til Toftefjord nord for Tromsø. 
Blant mennene om bord var det soldater fra Kompani Linge, samt eksplosiver og annet utstyr fra hjemmefronten. 
Målet var å sprenge Bardufoss flyplass og sjøflyhavna Skatøyra utenfor Tromsø. 
De ble imidlertid angitt, og tyskerne angrep. 
Jan Baalsrud, som da var 26 år, var den eneste som unnslapp. 
Resten ble fanget, torturert og så skutt. 

Gjeldnes og Bratli har undret seg over hvordan det var mulig å overleve alt Jan Baalsrud måtte gjennom på flukt fra tyskerne, og legger derfor ut på den 200 kilometer lange ferden gjennom Nord-Troms 70 år etter hendelsen. 
Med seg som guide har de Baalsruds egen og svært detaljerte hendelsesrapport, som har ligget hemmelighetsstemplet i Forsvarets arkiv. 

Spesialsoldatene har noen fordeler Baalsrud ikke hadde; ingen skadeskutte tær med verk i, eller dødelige nazister i hælene. 
De har også trøst og hjelp i hverandre. 
Når en ser hvor mye disse to topptrente soldatene sliter mens de svømmer i isvann mellom øyer, tråkker i dyp snø oppover bratte fjell, og balanserer på glatte steiner langs ubebodde og ugjestmilde kystlinjer, får en enda større respekt for hva Baalsrud klarte, og det er med på å sette historien i et nytt perspektiv. 

Dokumentarserien er flott filmet, og veksler fint mellom soldatenes prøvelser, intervjuer med lokalbefolkningen som husker hendelsen, og klipp fra gamle lydfiler, bilder og fra spillefilmen. 
Et stykke norsk historie fortalt på en ny og interessant måte, og så får vi virkelig svar på hva de var laget av før i tiden. 
