Nas & Damian Jr. Gong Marley:«Distant Relatives» 

Særdeles vellykket samarbeid. 

Nas og Damian fikk denne ideen i 2008, og godt er det. 
Resultatet er nemlig en fargerik og fengende miks av rap, reggae og afrikanske rytmer - som skapt for den kommende årstid. 

Deres felles afrikanske arv og engasjement mot fattigdom er tema, og penger fra salget vil gå til bygging av skoler i Afrika. 
Dette er dog ingen pinlig veldedighetsplate. 
Et ønske om en bedre verden blir formidlet gjennom Nas' majestetiske flow og Damians upolerte, seige dubrock. 

Førstesingel «As We Enter» er en rå låt som raskt konstaterer at de er et drømmelag. 
Høytidelige «My Generation» - med det obligatoriske barnekoret - og alvorlige «In His Own Words» er to av mange høydepunkter. 
Dette er vilt, vakkert og venstreradikalt. 

BESTE LÅT: 
«In His Own Words» 

SILJE LARSEN BORGAN 
