The Shoot
Som en oppgradert versjon av Duck Hunt. 

Skytefest på filminnspilling - det er konseptet i The Shoot til PlayStation Move. 
Dette er et førstepersons skytespill gjort på arkadevis og det gjelder å være rask på avtrekkeren. 

I The Shoot så har du rollen som pistolmann/kvinne på et filmsett. 
Målet er å spille inn noen heftige actionscener for å gjøre regissøren din til lags. 

Det gjør du ved å plaffe ned flest mulig fiender (gjerne med noen kule komboer), sprenge det som sprenges kan og sist, men ikke minst, unngå å skade noen sivile. 

Du går på skinner 

Siden spillet kommer til Move bruker du selvsagt Move-kontrollen som våpen. 
Pek med kontrollen for å sikte og bruk T-knappen på undersiden som avtrekker. 

Det er viktig at du er nøye når du kalibrerer kontrollen. 
Hvis dette ikke er skikkelig gjort blir treffsikkerheten din ganske laber. 

The Shoot er et såkalt "rail shooter", der du beveger deg som på togskinner. 
Alt går automatisk og du har ingen kontroll over synsvinkler og hvor du beveger deg. 
Dette føles veldig restriktivt, men heldigvis tar spillet også bevegelseskontrolleren i bruk. 

Ved å bevege Move-kontrollen til venstre og høyre kan du skygge unna kuler, dynamittkubber og andre prosjektiler som kommer mot deg. 
I visse tilfeller kan du også dukke bak ting for å gjemme deg for kraftige våpen. 

Jeg er ikke veldig begeistret for "togskinne-spill" som kaster horder av fiender mot deg mens du står boltet fast. 
Etter et par timer med The Shoot hadde jeg skutt så mye at jeg ble støl i avtrekkerfingeren. 

The Shoot er som en oppgradert utgave av Duck Hunt. 
Og jada, jeg elsker Duck Hunt. 
Det var fantastisk en gang på slutten av 80-tallet, men i dag blir dessverre et slikt spill for simpelt. 

Jeg synes The Shoot blir for repeterende og monotont, og spillet klarer ikke å engasjere meg. 

For kort 

Spillet har fem ulike filmsett som du må skyte deg gjennom. 
Det første brettet er settet til en god gammeldags westernfilm. 
Deretter følger science fiction med et skikkelig robotangrep, etterfulgt av settene til en zombie-, mafia- og undervannsfilm. 

Brettene er dessverre veldig korte og det tar ikke lenger enn en halvtimes tid å skyte seg gjennom hver film. 

Du kan selvsagt bruke tid på å toppe resultatene dine senere, men det er grenser for hvor lenge det er morsomt. 

Spillet har riktignok flerspiller, der du blant annet kan konkurrere mot en kompis om å få best resultater. 
Dette gjør spillet litt mer artig. 
Med så lite innhold har likevel The Shoot en begrenset levetid. 

Det er bare på film! 

Siden actioneventyret ditt bare er en filminnspilling, er selvsagt alt basert på spesialeffekter. 

Fiendene som plutselig dukker opp foran deg er pappfigurer eller lignende rekvisitter. 
Alt er juks og går lett i stykker når du skyter på det. 
Merkelig nok så kan disse pappfigurene utgjøre ganske mye skade på deg hvis du ikke er forsiktig. 

Regissøren bestemmer om du gjør en god nok jobb. 
Får du for mange bomskudd, blir skadet, eller dreper sivile, så kutter til slutt regissøren scenen. 

Skjer dette for mange ganger avsluttes hele filminnspillingen og du må begynne på nytt. 

For meg så fungerer ikke konseptet med film. 
Siden spillet baserer seg på fem forskjellige filmscenarioer er det ingen handling som bringer spillet fremover. 
Pappfigurer engasjerer heller ikke like mye som "ekte" slemminger. 

Spill i sakte film 

Heldigvis så er det ikke bare elendighet med The Shoot. 
De forskjellige spesialangrepene du har til råde, er for eksempel ganske stilige. 

Når du treffer flere fiender på rad uten å bomme får du kombopoeng. 
Etterhvert som du får flere poeng blir spesialangrepene tilgjengelige. 

Ved å peke bevegelseskontrollen ned i bakken kan du utløse en sjokkbølge som ødelegger alt av fiender på skjermen. 
Hvis du peker opp i luften går du berserk med et automatisert våpen og plaffer ned alt i din vei. 

Du kan også få spillet til å gå i sakte film. 
For å utløse dette må du ta en nydelig piruett på stuegulvet. 
Ganske så morsomt! 

Hvis du ikke gidder eller har mulighet til å snurre rundt som en dust, så kan du også svinge kontrollen i en sirkel over hodet for å oppnå samme effekt. 

Disse spesialangrepene er ganske stilige og gir The Shoot et løft og gjør det mer underholdende. 
Det hadde vært utrolig kult å se hvordan disse hadde fungert hvis spillet var løsrevet fra togskinnene! 

Det er også lagt inn litt skjult innhold i The Shoot. 
Visse gjenstander åpner nye områder med flere fiender hvis du treffer dem. 
Det er ikke store greiene det er snakk om, men det er likevel et kult innslag i spillet. 

Artig for noen 

Disse gode elementene bidrar til at det går an å bli underholdt av The Shoot til en viss grad. 

Jeg tror nok at de mest hardbarka spillerne vil forkaste dette som for kjedelig og enkelt, men for de som spiller mer tilfeldig så kan nok spillet være litt artig. 

Jeg skulle selv ønske at The Shoot ikke var fiksert i sitt bevegelsesmønster. 
Når jeg tenker meg om ønsker jeg meg jo egentlig et helt annet spill. 
Hvor kult hadde det ikke vært å kunne utforske en spillverden skikkelig med bevegelseskontrollere i hendene. 
Tenk å kunne ha full bevegelighet til å dukke bak ting, hoppe frem og plaffe ned en fiende, for så å snike seg videre rundt et hjørne! 

The Shoot inkorporerer noen av disse elementene, men ikke i stor nok grad til at jeg blir imponert. 

Jeg er snarere skuffet over det første skytespillet til PlayStation Move. 
Jeg håper vi får se noe bedre i fremtiden 
