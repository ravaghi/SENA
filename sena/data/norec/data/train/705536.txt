Lee Ranaldo:Stykkevis og delt 

Gitaristen fra oppløste Sonic Youth prøver seg på nye ting. 

Lee Ranaldo: 
"Electric trim" (Mute) 

Lee Ranaldo, rangert som en av verdens beste gitarister, åpner med "Moroccan mountains". 
Det er vel ikke helt der jeg hadde ønsket at New York-gutten befant seg, men greit nok: 
Han kan spille en følsom akustisk gitar også. 

Sangen vokser seg sterkere, men sju og et halvt minutt er å tøye tålmodigheten. 
"Uncle skeleton" likner den Ranaldo vi kjenner, men med Raul "Refree" Fernandez som produsent i Barcelona, har lydbildet endret seg. 

"Last look" er en duett med Sharon Van Etten. 
Det kan vanskelig gå galt, selv om innpakningen er elektro-statisk og Ranaldo kjører i vei med en ny sang de tre siste minuttene. 

De øvrige kuttene er komplekse låter der 61-åringen blander det kjente med det nye. 
Det funker bra i "Purloined" og i avslutningen "New thing". 
I hvert fall før sistnevnte begynner å ligne Cat Stevens før han dro til Marokko og endte som Yusuf Islam. 
Merkelig sted, Marokko. 

Beste spor: 
"Uncle skeleton", "Purloined", "New thing". 
