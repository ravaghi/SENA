Sony Vaio F-serie
Ytelse som en stasjonær i en lekker bærbar pakke? 
Vi har testet Sony Vaio F 

En PC med Intel Core i7, 8 GB minne, nVIDIA grafikk, 500GB disk og Blu-ray brenner samt full HD skjerm - det høres ut som en ganske kapabel stasjonær PC. 
Men Sony har pakket den inn i et slankt, elegant chassis og gjort den til en bærbar. 

Dette har sin pris, det blir ikke en maskin i lavprissjiktet, men maskinen er beregnet på de som trenger en kraftig og produktiv maskin som i tillegg er portabel. 

En sideeffekt er at maskinen blir en høyst kapabel underholdningsmaskin, som dekker det meste - inkludert 3D spill og Blu-ray avspilling. 

Sony satser med andre ord på å slå to fluer i en smekk med sin F-serie. 
VPCF12S1E/B er den første modellen vi tester, etter at Sony annonserte sin nye Vaio-satsning i Norge tidligere i år. 

Elegant? 

Sony Vaio var opprinnelig navnet på stasjonære PC-er som hadde sin styrke på multimedia, og betegnelsen stod for Video Audio Integrated Operation. 
Senere ble Vaio først og fremst forbundet med små og elegante, men likevel kraftige bærbare PC-er, mens konkuirrentene sin bærbare PC-er var store, klumpete og i blant direkte stygge. 

I de senere årene har bildet endret seg, det er de bærbare som dominerer markedet. 
De fleste leverandørene har derfor lagt stor vekt på design og Sony skiller seg ikke lenger ut i samme grad som tidligere. 

Men Vaio F-modellen vi har hatt på testbenken er likevel en ganske stilig sak. 
Den kommer i koksgrå plast med logo i krom på lokket. 
Overflatene er silkematt og skjemmes ikke umiddelbart av fingermerker, verken innvendig eller utvendig. 

Også skjermen er matt, etter denne testerens mening en udiskutabel fordel. 

Men klistremerkene er på plass, som på alle andre bærbare PC-er. 

Betjening 

Maskinen er fast i konstruksjonen, og har god balanse. 
Tastaturet har numerisk del og styreflaten er derfor plassert mot venstre. 

Tastaturet er fast uten svikt, har god separasjon med gode og lydsvake taster. 
Layouten er ryddig, spesielt plasseringen av piltastene likte vi. 

Det er egne taster for medieavspilling pluss tre dedikerte taster: 
"Assist" bringer fram Vaio Care for systemvedlikehold på maskinen, "SI" får fram et eget kontrollpanel og "Vaio" starter styreprogrammet for mediehåndtering. 

Pekeplaten er behagelig og presis. 

Skjermen 

Skjermen har en behagelig matt overflate og med 1920 x 1080 full HD-oppløsning på 16,4 tommer burde de fleste være fornøyd. 
De som har problemer med synet kan uansett velge en lavere oppløsning, eller mer nærliggende, en helt annen maskin. 
Den høye skjermoppløsningen er jo et av hovedargumentene for å kjøpe maskin som denne. 

Betraktningsvinkelen er ikke bedre enn på de aller fleste andre bærbare, må skjermen stilles opp i rett vinkel på bordet foran deg på et fly ser du ikke mye fornuftig på skjermen hvis innholdet presenteres i svart/hvitt, som nettlesere, tekst, regneark osv. 

Men avspilling av Blu-ray fungerte utmerket, det er langt mer tilgivelig materiale for alle vinkler på skjermen. 

Øverst på skjermen er det innebygget webkamera. 

Tilkoblinger 

Her er det ikke mye å klage på! 
Maskinen har det du trenger til de fleste typer medieproduksjon, uansett hva du holder på med. 
Mangler du noe finnes det tilleggskort. 

På venstre side finner vi strømtilkobling, nettverk, VGA, HDMI, kombinert eSATA/USB, ExpressCard og FireWire/iLink 400. 

På høyre side finner vi tilkoblinger for hodeltelefon og mikofon, 2 USB-kontakter og Blu-ray brenner. 

I front finner vi bryter for trådløst og to spalter for henholdsvis MemoryStick og SD-kort. 

Ytelse 

Maskinen er rask og responsiv, alle oppgaver håndteres uten problemer. 

Vi sjekket også responsen på lavnivå med DPC Latency Checker, og selv med alle tjenester aktivert var det ingen av disse som påvirket responstiden. 

Batteritiden var derimot ikke spesielt imponerende, uten sparefunksjoner går den tom bare ved å stå påslått etter 1 time og 50 minutter. 
Med kontinuerlig avspilling av video fra harddisk ga den opp etter 74 minutter. 

Støy og varme 

Med en gang maskinen får noe å tygge på tar det ikke lang tid før viften begynner å jobbe. 
Dette skjer også ved avspilling av Blu-ray. 

Selve maskinen blir ikke spesielt varm, men luften som kommer ut fra åpningene i øvre venstre hjørne av maskinen er fin til å tine kalde fingre på en vinterdag. 

Konklusjon 

Sony Vaio F byr både på gode kreative muligheter og er samtidig en utmerket underholdningsmaskin. 
Den er ikke blant de billigste, men sammenligner vi med andre ledende merker kommer den likevel godt ut. 

Prosessoren Core i7-720QM som sitter i denne maskinen er rimelig og ikke like rask som utgaver som sitter i andre bærbare. 
Den har en standard klokkefrekvens på 1,6 GHz, men kan i turbo-mode gå opp i 2,8 GHz. 

Likevel kan den gi opptil 20% høyere ytelse enn maskiner med Core i5 prosessor. 
Praktisk ved tygging av større datamengder som videokonvertering og rendring, og miksing av musikk. 

Test av Lenovo-maskinen finner du her 
