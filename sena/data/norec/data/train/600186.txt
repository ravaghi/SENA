Hardkokt og forfengelig
THRILLER 

"The Gunman" 

Spania/Frankrike/Storbritannia 2015 

Regi: 
Pierre Morel 

Skuespillere: 
Sean Penn, Javier Bardem, Idris Elba, Melina Matthews, Mark Rylance, Ray Winstone, Jorge Leon Martinez, Jasmine Trinca 

Manus: 
Pete Travis 

Aldersgrense: 
15 år 

Egnethet: 
Ungdom/Voksen 

Sean Penn har til nå vært kjent som karakterskuespiller, regissør av seriøse dramaer og en av de mest høylytte representantene for det liberale Hollywood. 
«The Gunman» er filmen hvor han gjenoppfinner seg selv som hardkokt actionhelt. 
Og det er vanskelig å se 54 år gamle Penn med gønner, kevlarvest og nyervervede muskler, uten at ordet «midtlivskrise» melder seg. 

Penn er sikkert i stand til å forsvare at han bruker en høyst reell situasjon — samrøret mellom ideelle bistandsorganisasjoner og profittsøkende sikkerhetsselskaper i det kaotiske, konfliktherjede Kongo - som bakteppe for denne røverhistorien. 
Men det ville selvsagt ha vært enklere om regissør Pierre Morel, samme mann som med «Taken» (2008) gjorde actionstjerne av Liam Neeson, hadde klart å heve «The Gunman» over B-filmklisjeene. 
Slik det er, blir verdens harde realiteter aldri viktigere enn alle de heseblesende forfølgelsesscenene eller hovedpersonens kjærlighetsliv. 

Og selv om Sean Penn har sterkere tilstedeværelse enn filmbarskinger flest - og atpåtil er omgitt av tungvektere som Javier Bardem, Idris Elba og Ray Winstone - fremstår ikke dette som noe mer enn en middelaldrende manns smått patetiske forfengelighetsprosjekt. 
