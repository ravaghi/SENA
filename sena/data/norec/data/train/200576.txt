Motorola MPx220
Foreløpig er det for det meste Qtek som har hatt monopol på Windows-baserte smarttelefoner. 
Nå kommer imidlertid andre produsenter etter  blant annet Motorola, som slipper sin MPx220 i disse dager. 
Er vi imponert? 

De tidligste Windows-baserte telefonene hadde sine styrker, men var trege og store. 
Men utviklingen er rask, og vi ble blant annet svært imponert over fjorårets stilige og veldig funksjonelle Qtek 8010. 

Motorola er et av selskapene som har lisensiert Windows-operativsystemet, og lager sine telefoner basert på dette. 
Den nyeste modellen, MPx220, er strengt tatt ikke så forskjellig fra Qtek 8010, i og med at programvaren er identisk. 

Utseendet derimot, er annerledes. 
Telefonen har kamskjellsform, og vi synes den er svært stilig og samtidig har et klassisk utseende. 
Mesteparten av oversiden er dekket av en speiloverflate, med et lite display i midten. 
Langs sidene er det knapper for kameraet og volum, IR-port og minnekortplass. 
Kameralinsen med fotolys er også plassert på oversiden. 

Telefonen åpnes på en helt vanlig måte, og har ingen store overraskelser på innsiden. 
Men layouten på tastaturet er likevel fantastisk bra, spesielt det store og tydelige navigeringshjulet. 
Rundt dette hjulet er det plassert to funksjonstaster og knapper som tar deg til startsiden og et hakk tilbake i menyene. 
Talltastaturet er også stort og godt å trykke på, vi har ingen innvendinger mot det. 

Betjeningen 

Windows-operativsystem på mobiltelefon kan fremdeles virke uvant for mange. 
Betjeningen av det er tross alt mer likt en datamaskin enn en telefon, men vi opplever at etter litt prøving og feiling viser systemet seg til å være meget fleksibelt og forståelig. 
Det gjelder bare å investere litt tid i det. 

Hovedskjermen er det Microsoft kaller for Today-bildet, med flere horisontale deler. 
Øverst finner vi ikoner som viser de programmene du har brukt nylig. 
Lenger ned er det en statuslinje som viser operatør, klokkeslett og dato. 
Videre får vi oversikt over avtaler, profil og eventuelle uleste meldinger (SMS, MMS eller e-post). 
Du kan klikke deg inn på disse linjene og gå rett til kalenderen, profilstyring og meldingene. 

Nederst til venstre er det en Start-knapp som åpner oversikten over alle tilgjengelige programmer. 
Derfra starter du alle telefonens funksjoner  nettleser, kamera, synkronisering, mediespiller, fotoalbum, diktafon, spill og mye mer. 
Alle innstillinger og endringer i oppsettet gjøres også derfra. 
Disse menyene kan være overveldende ved første øyekast, men som sagt, gi dem litt tid og du skjønner logikken i det. 

En råtass 

Funksjonalitetsmessig er MPx220 en skikkelig kraftpakke. 
Telefonen er en fullblods proffmobil, og støtter Bluetooth, alle typer meldinger, full synkronisering med Outlook (telefonen er jo Windows-basert, så synkroniseringen fungerer som en drøm), GPRS og fire bånd (fremdeles en uvanlig funksjon, denne telefonen fungerer på absolutt alle GSM-nettverkene i verden). 
Telefonen har et godt utvalg av Windows-programvare installert: 
Internet Explorer, som viser nettsidene raskt og i tre forskjellige formatteringsvarianter, Windows Media Player, som lar deg avspille MP3-filer og videoklipp, samt MSN Messenger, som lar deg holde kontakt med dine MSN-venner selv på farten. 

De tidligere Windows-telefonene slet også en del med hastigheten. 
Motorola MPx220 er derimot kjemperask, takket være en kraftig prosessor, og programvaren sørger for at det ikke er for mange applikasjoner åpne samtidig. 

En av de større skuffelsene med telefonen er skjermen. 
Den er for så vidt av god kvalitet, og støtter 65.000 farger med en oppløsning på 220x176 piksler. 
Men den er helt grusomt dårlig i sollys, det er praktisk talt umulig å se noe som helst utendørs på en lys dag. 
Den lille, utvendige skjermen er heller ikke noe særlig å skryte av, den er liten og noe uklar, men gjør i alle fall jobben sin 
 altså viser klokkeslett, dato, dekning og batteri. 

Skuffende kamera 

Telefonen har også et 1.2 megapikselkamera. 
Bra på papiret, men kvaliteten er ikke all verden. 
Bildene har tendenser til å være uklare, kornete og med svake farger. 
Selv om funksjonaliteten er bra (høy oppløsning, fotolys, zoom og videomuligheter) er ikke denne telefonen noe vi vil anbefale for mobilkameraentusiaster. 
Selv om bilder er det godt med plass til, da telefonen har 32 MB minne innebygd, og plass til Mini SD-minnekort. 
Minnet brukes selvsagt også til andre underholdningsfunksjoner som musikk og spill. 

For businessbrukere er MPx220 midt i blinken. 
Fullstappet med applikasjoner, funksjonalitet og et kraftig og fleksibelt operativsystem som er utbyggbar med nye programmer og funksjoner kan den gjøre det aller meste som forventet fra en smarttelefon. 
I tillegg har den også et stilig utseende og tiltrekker seg en del oppmerksomhet bare på grunn av den speilblanke overflaten. 

Hadde det ikke vært for den svake skjermen og det noe mislykkede kameraet, hadde vi anbefalt MPx220 til alle krevende brukere helt uten forbehold. 
Men spesielt skjermen ødelegger totalinntrykket, med så dårlig synlighet i sollys blir vi bare irritert. 
Men er du ute etter en Windowsbasert smarttelefon, er denne generelt et veldig godt valg. 
