Jeff Buckley - «Grace Around The World»
Han var en artist med stor «A» fra første stund. 

Han rakk bare å gi ut ett album før han druknet i Mississippi-elven 29. mai 1997. 
Likevel bugner hyllen av Jeff Buckley-utgivelser. 
Det er ikke noe å sutre over, for nesten alle disse produktene er av høy kvalitet. 
Vi skal heller ikke glemme at platen hans, «Grace» (1994), har vist seg å være et av 1990-tallets mest innflytelsesrike rockalbum. 

«Grace Around The World» - to DVDer og én CD - er en av de flotteste posthume feiringene av det bemerkelsesverdige talentet og den gudbenådede, oktavsurfende stemmen hans. 
Den første DVDen består av opptak fra den omfattende promoteringsturneen for «Grace», som blant annet tok ham til Oslo. 
Den forsøker, og klarer nesten («Corpus Christie Carol» mangler), å rekonstruere debutalbumet «live», via TV-opptak av overveiende elektrisk intensitet. 
En halvtime bonusstoff er lagt til, og intervjuene avslører ham som en introvert høytravende ung mann, og noe av en utspekulert kvinnebedårer. 
CDen består av 12 av de samme audioopptakene. 

Den tredje DVDen, «Amazing Grace», er en fin uavhengig dokumentar fra 2005. 
Den gjør det den skal. 
Får deg til å registrere savnet, nok en gang, og undre på hva som kunne ha blitt. 

MORTEN STÅLE NILSEN 
