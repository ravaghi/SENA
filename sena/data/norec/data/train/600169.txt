Dystopisk føleri
USA2014 

Drama/Sci-fi 

Regi: 
Phillip Noyce 

Manus:Michael Mitnick, Robert B. Weide, basert på boken med samme navn av Lois Lowry 

Skuespillere: 
Alexander Skarsgård, Brenton Thwaites, Katie Holmes, Meryl Streep, Jeffbridges, Taylor Swift, Odeya Rush 

Aldersgrense:11 år 

Egnethet:Ungdom/voksen 

Filmen ”The Giver” baserer seg på boken med samme navn av Lois Lowry, og er i samme sjangerfamilie som ”The Hunger Games” og ”Divergent”-serien. 
”The Giver” handler om et fremtidig samfunn, som på utsiden er tilsynelatende perfekt uten krig eller lidelse, men som har måttet fjerne mye av det gode for å bli kvitt det onde. 
Menneskene husker for eksempel ikke lenger hvordan det virkelig er å elske. 

Bare én i samfunnet har minner om hvordan det var før, The Giver (Jeff Bridges), og nå er det 18-årige Jonas’ (Brenton Thwaites) tur til å bli den nye «Receiver of Memories», en slags vismann som skal videreføre arven fra den gamle verden slik den var før den apokalyptiske hendelsen som bare refereres til som The Ruin. 
Men The Giver har en annen agenda som han trenger Jonas for å utføre. 
Han vil gi alle minnene sine tilbake. 

Filmen har en stjernespekket rolleliste som absolutt leverer varene, men selve manuset er ikke like imponerende. 
Jeg har ikke lest boken, men jeg mistenker at mye er gått tapt på veien mot lerretet. 
For fans av dystopiske historier, vil den nok likevel fenge, og den tilbyr en ny (dog noe naivistisk) tilnærming til sjangeren. 
Mer følelser og mindre vold, men den bikker dessverre over i det banale. 
