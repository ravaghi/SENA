Teater:Stort kaldere blir det ikke 

Dristig valg av teatergruppa Vrangforestilling. 
Men de lykkes et godt stykke på vei med sin fjerde forestilling. 

Vrangforestilling: 
Skal jeg fortelle deg om grønlandsisen. 
Basert på en tekst av Johan Harstad. 
Regissør og produsent: 
Maria Drangeid. 
Skuespillere: Eirin Schou Fævelsen og Henrik Bjelland. 
Lyddesigner: John Derek Bishop. 
Lysdesisgner: 
Bjørnar Mæland. 
Tou scene, 40 minutter. 

Teatergruppen 
Vrangforestilling gjør det sannelig ikke lett for seg i sin fjerde forestilling. 
I de tre første tok de utgangspunkt i kjente verk, «Peer Gynt», «Haugtussa» og «Sult», endevendte dem og tilførte store doser humor til kritikernes begeistring. 
Nå gyver de løs på en nokså ny og ukjent tekst av Johan Harstad, opprinnelig en monolog der kvinnen forteller om hvordan og hvorfor hun forlot mannen sin i et telt midt ute på isen på Grønland - slik at han fryser ihjel, før hun gjør det samme. 

I Scene 1 på Tou er dette gjort om til en latterfattig enakter for kvinne, mann og to soveposer - foran 16 publikummere som sitter på en lang rekke langs ene langveggen. 
Vrangforestilling og primus motor Maria Drangeid sikter på ingen måte mot et massepublikum. 

Modige forsøk 

Godt er det, for vi trenger modige forsøk utenfor institusjonene, det er forfriskende å se vilje til å gå steder der suksess ikke måles i solgte billetter. 
I så måte er folketomme Grønland et fint sted å være, på så mange vis. 

Det hele åpner i stillhet. 
To mennesker ligger i hver sin sovepose. 
Avstanden mellom dem er akkurat slik at den signaliserer en mental avstand, og mannens små bevegelser mot kvinnen blir bare delvis besvart. 

Derfra og ut er dette et spill, eller en duell, mellom de to, dels i nåtid, dels i tilbakeblikk, dels i et udefinert tidsrom som rammes inn av kulde - igjen på så mange vis. 
Her handler det om hun som ikke ble sett og forstått, men også om han som blir manipulert og forlatt. 
Ofte overtar de hverandres replikker, og stadig avløses deres forsøk på dialog med leksikalske opplysninger om grønlandsisen og hva som skjer med kroppen når kulden biter seg fast og erobrer dens lemmer, litt etter litt. 

Sterke partier 

Dette er stykkets sterkeste partier. 
Når vi møter kontrasten mellom klinisk kunnskap og kulden som omgir de to, er dette bra teater. 
Som helt i starten, når kvinnen sier at hun kan alt om katastrofehåndtering og ramser opp det som kan gå galt i livet. 
Der og da vet vi, selv de som ikke har lest programmet på forhånd, at dette ikke ender godt, at kvinnen ikke forteller dette fordi hennes viten berger dem i frosten, men fordi hun vet hva som skjer med dem midt i isødet. 

De lange partiene uten dialog fungerer noe svakere: 
Det blir nesten litt jålete når han og hun bare ser på hverandre lenge og vel, da blir det som kanskje er ment som antydninger, i overkant tydelig. 
Og dansepartiene klarer jeg ikke bestemme meg for om jeg liker eller ikke. 
Særlig elegante og kattemyke er de ikke, heller litt snublete, hakkete, stakkato. 
Antakelig er det ment å være akkurat slik, som bilder på deres manglende evne til å følge hverandre, men disse scenene blir faktisk litt kjedelige. 

Vrangforestilling er likevel fortsatt et velkomment tilskudd til teaterscenen, og det blir spennende å se hvor femte forsøk tar dem. 
