Richard Hawley synger om de dystre tidene
Sheffields sjefsmelankoliker er tilbake. 

ALBUM: 
I Richard Hawleys Sheffield - og nasjonen byen tilhører for øvrig - er det dystre tider, og med høye skuldrer trekkes kragen på skinnjakka opp mot ørene i forsøk på å stenge ute vinden som river i en lut skikkelse, sakte gående langs en brusteinsbelagt gate i et nedslitt arbeiderstrøk. 

Fortvilt vakkert 
Landskapet den smådunkle crooneren Hawley maner fram med sitt sjuende album er fortvilt vakkert. 

Ampre gitarer tier i hjel de smektende strykearrangementene fra tidligere album, i det som framstår som et mer uforsonlig musikalsk landskap. 

Dempet ergrelse 
Dette er likevel ikke noe sint album, mer dempet ergrelse over tingenes tilstand, gjemt i psykedeliske melodiutbroderinger og tekster hjemsøkt av melankoli. 

Hawleys fortellerevner og alltid like betakende stemme blir redningslinen i den fortvilte tåka - som en enslig solstråle treffer kald brustein med håp om lysere tider. 
