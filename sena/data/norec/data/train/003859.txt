Drive
En fryktelig kul krimfilm! 

Drive er ikke en bilfilm. 

Det tilbringes riktignok en del tid bak rattet, du får se noen jaktsekvenser og et par krasj, men dette er egentlig et iskaldt drama om en mann som oppdager hjertevarme. 

Ryan Gosling spiller glimrende i hovedrollen, mens den danske regissøren Nicolas Winding Refn skildrer de mørke sidene av englenes by i en knivskarp thriller med brodd og sjel. 

Truet av lånehaier 

Ryan Gosling spiller en mekaniker i Los Angeles med en sidejobb. 
Han er fluktsjåføren som sørger for at ransmenn slipper unna åstedene sine. 

På privatfronten får han et godt forhold til naboen Irene (Carey Mulligan) og sønnen, men når hennes mann (Oscar Isaac) slipper ut av fengsel, og hele familien trues av farlige lånehaier, trår sjåføren til med sine egenskaper. 

Det skal vise seg å få fatale følger. 

Spirer til godhet 

Dette er altså filmen som ble saksøkt av en amerikansk kvinne som mener hun ble lurt av traileren til å tro at dette var en actionfilm a la Fast & Furious-serien. 
Søksmålet er søkt, men hun har et poeng, for dette er langt i fra glanset bilporno. 

Drive er et lavmælt drama med sparsom dialog, avbrutt av sjokksekvenser med eksplosiv vold. 
Filmen skildrer dunkle stemninger, usagte ord og fortrengte følelser. 

Den forteller også om menneskelig håp mellom asfalt og betong, der det finnes spirer til godhet selv blant de tilsynelatende fortapte. 

Sterke virkemidler 

Drive har noen virkelig stygge voldsscener, men Winding Refn bruker de sterke virkemidlene bare når det er bruk for dem. 
Blodet sprutes når dette har en funksjon, der historien må hamre inn et poeng. 

Volden brukes ikke til å tilfredsstille publikums blodtørst, der en annen regissør gladelig ville gitt oss utløp for opparbeidet aggresjon. 

Winding Refn gir oss ingenting, om det ikke finnes en god grunn for det. 

Kul og kalkulert Gosling 

Ryan Gosling er superb i hovedrollen. 
Han fremstår som kul, kalkulert og konsekvent, selv i ekstreme situasjoner. 
Desto sterkere er da virkningen senere i filmen, i en sekvens der sjåføren fysisk uttrykker hvor dypt vann han har begitt seg ut på. 

Bryan Cranston, kjent fra hovedrollen i Breaking Bad, spiller verkstedsjef og oppdragsgiver, sjåførens nærmeste allierte. 
Cranston har spilt masse roller tidligere, blant annet i en episode av The X-Files som pussig nok het Drive. 
Han gjør en fin liten rolle som det nærmeste den mystiske sjåføren har en farsfigur. 

Veterankomiker Albert Brooks spiller på helt andre strenger som skurken Bernie, som fremstår fryktinngytende nettopp fordi han ser tilsynelatende ufarlig ut. 
Det er annerledes med Ron Perlman i en annen skurkerolle, som fremstår overdrevent karikert, filmens kanskje eneste overtramp. 

Kompromissløs regissør 

Drive er en fryktelig kul krimfilm som befester inntrykket av Nicolas Winding Refn som en kompromissløs regissør med et helt spesielt filmatisk uttrykk. 

Dette er en nær perfekt kombinasjon av kjølig eleganse, lavmælt drama, tilbakeholdent føleri og eksplosjonsartet vold. 
