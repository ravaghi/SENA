Bildekvalitet, karakterer og konklusjon
Standard bildestørrelse er 2272x1504 punkter, som gir et bredde-høydeforhold som tilsvarer fotoprint i 15x10 cm. 

Det er første gang vi tester et kamera som har denne innstillingen som standard. 
Du kan i tillegg velge 2272x1704 punkter (skjermtilpasset), samt de noe spesielle oppløsningene 1120 x 840 og 544 x 408 punkter. 
Filmopptakene får en oppløsning på 320 x 240 punkter, 15 bilder pr sekund i AVI-format (med lyd). 

Du kan velge mellom tre forskjellige grader av JPEG-komprimering, i tillegg til ukomprimert TIFF-format. 
Kameraet bruker SD-minnekort til lagring av bildene, og et 32 MB kort følger med kameraet. 
Det gir plass til rundt 14 bilder hvis du bruker automatiske innstillinger (for print). 

Ikke nr 1 

Når det gjelder bildekvalitet, havner Digimax 
V4 ut omtrent midt på treet. 
Bildestøyen er moderat i de fleste tilfeller, men fargemessig er det ofte en god del å hente i forhold til de beste. 

Både inne- og utebildene som vi tok, fikk ofte et rød/gulstikk, og bar preg av en noe unøyaktig automatisk hvitbalanse. 
Du kan forresten velge mellom tre forhåndsprogrammerte innstillinger for hvitbalansen dersom du opplever tilsvarende problemer med helautomatikken. 
Enkelte bildeprogrammer, for eksempel Photoshop, har dessuten glimrende verktøy for å rette opp farger og lys i etterkant. 

Noen av nærbildene vi tok ble derimot riktig bra. 

Enkel overføring 

Overføring av bilder til PC er enkelt. 
I Windows XP var det bare å koble kameraet til en ledig USB-port, og kort tid etter dukket det opp som en egen diskstasjon i Utforsker. 
Av en eller annen grunn gikk overføringen noe tregere enn hva vi er vant til fra de fleste andre kameraer vi har testet. 

Mange strømalternativer 

Digimax 
V4 får strøm fra et 3V Lithium-batteri. 
Lader og oppladbare batterier er dessverrre ekstrautstyr, og dette har i skrivende stund en veiledende pris på 595,-. 
Da får du samtidig nett- og biladapter, og laderen kan også lade oppladbare AA-batterier. 
Du kan for øvrig bruke vanlige alkaliske AA-batterier (2 stk). 

Det medfølgende Lithium-batteriet viste seg å være meget utholdende; vi har tatt rundt 150 bilder med og uten blits, med mye zooming, samt flere videoopptak, og fortsatt viser indikatoren full batteristyrke. 

Kameraet leveres for øvrig med et hendig etui i etterlignet lær, samt programvare for bildebehandling og utskrift. 

Konklusjon 

Digimax 
V4 lover godt for fortsettelsen fra Samsung, og det er hevet over enhver tvil at du får mye for pengene dersom du velger dette kameraet. 
Når det gjelder utvalg av funksjoner, kan kameraet helt klart måle seg med langt dyrere kameraer. 

Men helt uten lyter er kameraet dessverre ikke, og det mest negative er at bildene ofte får et gul/rødstikk. 
Dette kan riktig nok til en viss grad rettes i etterkant ved hjelp av egnet programvare. 

Vi setter også et lite spørsmålstegn ved at programvaren i kameraet frøs fullstendig ved en anledning under testen. 
Slike feil kan muligens rettes ved å oppdatere firmwaren. 
Om Samsung vil legge ut en oppdatering, gjenstår å se. 
