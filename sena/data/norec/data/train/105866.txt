She & Him:«Volume 2» 

(Domino/Playground) 

Naiv kosepop. 

Filmstjerne og syngelåtskriver Zooey Deschanels samarbeid med M. Ward fortsetter som uskyldsren og dydig selvhjelpspop. 
Deschanels stemme er søt og nett, men uten varme og innlevelse. 
De naivt livsanskuende tekstene skaper sammen med melodiene noe som hos de fleste andre ville havnet i gryten for kunstige søtningsmidler tilsatt musikk. 

Suppa reddes av at Ward har studioarmene fulle av superprodusenttriks, og putter inn svevende strykere og skjelvende gitarer på akkurat de riktige stedene. 
Slik får California-duoen i utgangspunktet halvkokte sanger til å gnistre av sjarm og sommervarme. 
Og bare tidvis la seg avsløre som et dårlig forkledd danseband. 

BESTE LÅT: 
«Brand New Shoes» 
