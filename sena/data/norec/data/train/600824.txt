For spesielt interesserte
Drama 

Regi: 
Randall Wallace 

Manus: Todd Burpo, Chris Parker, Lynn Vincent 

Skuespillere: 
Kelly Reilly, Greg Kinnear, Jacob Vargas, Ali Tataryn 

USA 2014 

Aldersgrense: 
Tillatt for alle 

Egnethet: 
Ungdom/voksen 

Filmen «Heaven is for Real» er basert på den bestselgende boken fra virkeligheten med samme navn av Todd Burpo. 
Filmen omvender nok ingen skeptikere, men er en fin trøst til de som allerede tror på himmelen. 

Burpo, som i filmen spilles av Greg Kinnear, er en småbarnsfar i en liten by i Nebraska, hvor han blant annet jobber som pastor i den lokale kirken. 
Hans yngste sønn har en nær døden-opplevelse under en blindtarmsoperasjon, og sier at han har vært i himmelen da han våkner opp igjen. 

Burpo og hans kone (Kelly Reilly) vet ikke helt hva de skal tro, og sønnens påstander møter i starten litt motstand fra resten av menigheten. 
Ifølge fireåringen har nemlig Jesus blågrønne øyne og rir på hest. 

Selv om historien tar for seg noen av livets største mysterier, byr den på lite magi. 
Det er skuffende fra en regissør, Randall Wallace, som blant annet har gitt oss «Braveheart», «The Man in the Iron Mask» og «We Were Soldiers». 
Skuespillerne er for så vidt troverdige, men det hele humper avgårde uten de helt store topper, eller daler for den saks skyld. 

Slike filmer bruker å være noen ordentlige tåredryppere, men det er ingen scener som klarer å vekke de helt store emosjonene. 
Kjedelig, forutsigbart og for spesielt interesserte. 
