Filmanmeldelse «TAKE THIS WALTZ»:Nydelig og ærlig 

Se dét: 
En intelligent, skarpt observerende, nyanserik, ærlig og meget velspilt film om samlivsbrudd og ny forelskelse. 
Det er til å bli fryktelig glad for. 
Og til dels rystet av. 

Canadiske Sarah Polley (33) (manus og regi), er da heller ingen noksagt i filmsammenheng. 
Hun var barnestjernen som utviklet unike kvaliteter som voksen skuespiller; den politiske aktivisten som til nå har vist oppfinnsom tilnærming til å være så nær livet som mulig. 

«Away From Her» var en helt usedvanlig moden tilnærming til mennesker rammet av alzheimer. 

Denne gang handler det om noe så vanlig og vanskelig som samlivsbrudd og ny forelskelse. 
Kvinneperspektivet er knivskarpt og klart: 
Kvinnen er udelt like «skyldig» i utroskap, begjær og drømmer som mannen. 

Det vil si: 
Hvorfor snakke om «skyld» når det er livet selv som spiller? 

Dette er en oppløftende avslørende film omsider av livet det er vanskelig å snakke om. 
Filmen er sensuell, erotisk og vakker og usminket om relasjoner. 
Den tar noen avslørende blikk på noen eksistensielle problemstillinger, den har nydelige og velfungerende skuespillere i inspirerte og inspirerende roller. 

Noen feil? 
Jada; det går vel knapt an å avdekke så følsomme nervetråder uten diskusjon. 
Og filmen blir vel litt overtydelig i symbolbruken her og der. 
Og litt lang, når sant skal sies. 

Men ellers? 
En fantastisk film for folk med evne til å la erfaringenes refleksjon råde i møte med levende kunst. 
