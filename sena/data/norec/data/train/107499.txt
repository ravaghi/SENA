Tom McRae «All Maps Welcome»
(Bubblegum Records/Sony BMG) 

Ingen skriver så brutalt vakre sanger som Tom McRae. 

I utgangspunktet er det ingen som skulle tro at en slik overjordisk vokal (hør bare sistesporet «Border Song!») synger så intenst vakkert om brå død, fremmedgjorthet og generell misantropi - en formel som McRae etter hvert har patentert. 
Allerede i det flotte åpningssporet «For The Restless» er han «running out of things to make you feel alive», hvilket setter tonen for resten av albumet. 

McRaes forhold til kvinner kan for øvrig konsentreres ned til en setning i «Vampire Heart»: 
«If it doesn't end in bloodshed, dear, it's probably not love.» 
Dette er melankolsk, inntrengende og svartsynt poesi, men med utallige lyse valører i det melodiske uttrykket. 
En perfekt miks som flere snarest burde oppdage. 
