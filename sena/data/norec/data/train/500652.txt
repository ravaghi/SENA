Splatter med høyt turtall og dødskramper
Kristoffer Joners "Sidekick Zombie" er det beste med Død Snø 2. 

Tommy Wirkola og Vegar Hoel. 
Finnmarkingen og siddisen som vekselvis regisserer hverandre i hver sine hovedroller. 
Norsk films odd couple . 
Ikke før er «Kill Buljo 2»-plakatene ryddet vekk fra kinoens foajeer, så står guttas andre gutteromsidé for dør. 
Denne gangen er det «Død Snø 2» — «splatterfilm med zombie-nazier» - som skal slippes på landets Urge-drikkende ungdom. 

Også denne gangen er «Evil Dead»-filmene og tidlig Peter Jackson («Braindead», «Bad Taste») uttalte inspirasjonskilder. 
Det er likevel hint og vink til «Titanic» og «Mongoland» (!), som vekker åtgaum hos denne anmelderen, og som løfter dette til noe mer enn en ren pastisj. 

For i heldige stunder er dette mer en pliktskyldige nikk til splatterfilmen, men en ganske stilsikker sjangerøvelse som evner å innlemme iallfall noen friske ideer. 
Og morsomt er det jo. 
Noen ganger. 
Iallfall når Kristoffer Joners rollefigur er involvert. 
Rulleteksten kaller ham bare «sidekick zombie», og oppsummerer i grunn hans mandat ganske bra. 

Den første «Død Snø»-filmen var delt i to sjangre; første og andre halvdel var henholdsvis en grøsser og en nazi-splatter. 
«Død Snø 2» fortsetter der eneren slapp, og kjører splatter-grepet hele veien, bare på høyere turtall. 
Dette er tross alt oppfølgeren, premisset (nazi-zombier med unfinished business) er allerede kjent, og da krever alle filmkonvensjoner kraftigere lut for samme effekt. 
Det betyr mer action, mer blod, mer humor, flere nazier. 
Og flere oppstandne russiske krigsfanger. 

Der eneren led under et overbefolket rollegalleri, har toeren en klarere protagonist i Martin, den eneste rollefiguren som overlevde den første filmen. 
Vegar Hoel gjør så godt han kan ut av et noe drøvtygget manus, men hans iherdige forsøk på å kontrollere sin påsydde naziarm, har da helt opplagt noe for seg. 

For er kanskje ikke ondskapen en del av oss alle? 
Og kan ondskapens krefter temmes og brukes til noe godt? 
Se det er spørsmålet! 
