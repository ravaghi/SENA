Til tider steinløyen fotballfilm
«Første mann» fra skaperne av «Wallace & Gromit» byr på rikelig med britisk humor og en enkel, men stilig historie. 

Første mann 

Sjanger: Animasjon / Eventyr / Komedie 

Skuespillere: 
Tom Hiddleston, Eddie Redmayne, Maisie Williams 

Regi: 
Nick Park 

England, 2017 

Lengde: 1 t. 28 min. 

Aldersgrense: 6 år 

Det er unektelig noe litt montypythonsk over innledningen på den britiske animasjonsfilmen «Første mann». 
Den starter rett og slett med et smell, nærmere bestemt det smellet som utryddet dinosaurene, og som oppsto rett rundt lunsjtid på en ellers vanlig dag. 
Ifølge akkurat denne versjonen av historien, var det også på denne måten den britiske fotballkulturen oppsto. 

Så hopper vi litt framover i tid, til steinalderen. 
Døgg og resten av stammen hans lever et fredelig liv i dalen sin, og livnærer seg som (litt tungnemme) jegere og samlere. 
Men plutselig en dag banker framtiden på døra, nærmere bestemt bronsealderen. 
Et parallelt samfunn har tydeligvis utviklet seg like i nærheten, og nå vil denne høyere utviklede sivilisasjonen ha tilgang til malmen som finnes under leiren til Døgg og stammen hans. 
Dermed jages de på flukt, men de klarer på et vis å finne en løsning på problemene sine. 
Stikkord: 
Fotballkamp mot overmakten. 

Her boltrer regissør Nick Park seg i klisjeer om jålete og overbetalte fotballstjerner som har perfeksjonert kunsten det er å filme seg til et straffespark. 
Han sper på med mange herlige detaljer fra tribunene, et kostelig kommentatorpar og dårlig kamuflert kritikk mot de halsbrekkende pengesummene som er i spill i internasjonal toppfotball. 
På den andre siden finner vi de oppfinnsomme og litt enkle underdogene, og det hele krydres med rikelige mengder tidsriktige detaljer. 

Filmen er hovedsakelig en lang rekke til dels fornøyelige sketsjer og mange sleivspark til både den ene og den andre. 
Dette holdes oppe av et ganske forutsigbart og lettvint reisverk. 
Likevel bærer filmen preg av godt håndverk, og vil helt sikkert klare å lokke fram latteren hos både store og små. 
