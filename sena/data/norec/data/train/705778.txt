Jesus for ateister
SAKPROSA: 
Kan det bevises historisk at Jesus var guddommelig? 
En norsk historiker gjør et tilsynelatende tappert forsøk. 

Per Bjarne Ravnå: 
Jesus fra Nasaret. 
Mislykket profet eller guds sønn? 
Dreyer. 

Kjartan Fløgstad skal engang ha sagt at han er så lite religiøs at han ikke engang er ateist. 
Der er ikke Per Bjarne Ravnå, førsteamanuensis i historie ved Nord Universitet. 
Ravnå er tvert imot en bekjennende ateist som gjennom mesteparten av sitt voksne liv har studert Jesus. 

Ved siden av det formelle fagområdet hans, romersk historie, har han fulgt den omfattende historiefaglige diskusjonen og forskningen om tømmermannen fra Nasaret. 
Gjennom en detaljert og grundig diskusjon av kilder og tolkninger, ispedd en serie personlige erklæringer om hva han selv tror og ikke tror, forsøker Ravnå å svare på det helt avgjørende spørsmålet: var Jesus Gud? 

Implisitt i et slikt spørsmål ligger jo premisset om at det guddommelige lar seg erfare og dokumentere på linje med jordiske fenomen. 
Først i avslutningen erkjenner han at det nok ikke forholder seg slik. 
I mellomtiden har han gjort mange forsøk på å redusere religiøs tro til mangel på innsikt i de historiske forhold. 

Etter en litt tørr og nøktern gjennomgang av kildene til vår kunnskap om Jesus, livner fremstillingen til når Ravnå går gjennom evangelienes framstilling av Jesu liv og forkynnelse, og viser hvor innbyrdes motstridende de er. 
Skal vi tro både Lukas og Matteus når de skildrer Jesu fødsel, vil den begivenhet vi nå skal feire måtte ha funnet sted enten tidligere enn år 4 før Kristus (da Herodes døde) eller senere enn år 6 etter Kristus (da Kvirinius ble utnevnt til landshøvding i datidens Syria.) 
Liknende motsetninger finnes det mange av. 

Mye av denne diskusjonen vil være kjent også for de som har fulgt teologenes debatt om Bibelens autensitet og autoritet. 
At Johannesevangeliet er langt mer teologisk enn de tre synoptiske evangeliene, er åpenbart. 
At Paulus var lite opptatt av biografien til Jesus likedan. 

Etter å ha forsøkt å sortere miraklene i de som antakelig er ekte hendelser, men utslag av psykosomatiske lidelser eller placebo-effekt, og de som ikke kan være ekte fordi de strider mot naturlovene – og dermed i realiteten avvist mirakler som fenomen - konkluderer Ravnå med at det finnes en historisk Jesus som er ”like historisk og vitenskapelig plausibel som Julius Cæsar eller Napoleon Bonaparte” og en religiøs Jesus som ikke er like lett å fange. 

Selv om han underveis forsøker å skape en viss spenning om hva svaret er på bokens undertittel; var Jesus en mislykket profet eller var han Guds sønn, virker konklusjonen åpenbar ganske tidlig i framstillingen. 
Ravnå gjør tapre faglige forsøk på å forstå hvem Jesus selv mente at han var, og i denne prosessen blir mannen fra Nasaret ganske liten og stakkarslig. 

Boken starter med en erkjennelse av historikerens begrensning stilt overfor de eksistensielle religiøse spørsmål, men avslutter med en erkjennelse av at forfatteren er skråsikker på at Jesus bare var en mislykket profet. 
En lang, og til tider engasjerende omvei til en høyst forutsigbar konklusjon. 

Slutten ville blitt mye mer interessant hvis Ravnå hadde våget seg på en analyse av hvorfor én av de mange mislykkete profeter i Judea og Galilea under romernes okkupasjon, likevel hadde kraft til å forandre verden og prege politikk, kunst, kultur, språk og drømmer i mer enn 2000 år. 
