Mestermøte med blå sjel
Robben Ford åpner med Allen Toussaints "Everything I do gonna be funky". 
Når "Fool's paradise" toner ut med orgelet bølgende bak, har han gitt oss ti låter med jordnær, sugende og svingende soulblandet blues. 
Funky så godt som noe. 
61-åringen fra California tar med Dylans "Most likely you go your way (and I’ll go mine)", og han dyrker Miles Davis' luftige lydbilde – begge folk han har spilt med. 
Samtidig går han tilbake til bluesrøttene med Charley Pattons “Bird’s nest bound". 

Ford er en av de dyktigste gitaristene du finner, og han har toppet laget med Larry Goldings (orgel), Harvey Mason (trommer), David Piltch (bass) og Steve Baxter (trombone). 
Samspillet er så bra som du kan få det. 
_Platen gis ut 15. februar._ 

Beste spor: 
"Bird's nest bound", "Oh, Virginia", "Fair child", "Fool's paradise". 
