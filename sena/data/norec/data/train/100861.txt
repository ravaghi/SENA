Plateanmeldelse:Meg og Kammeraten Min - «Ostepop» 

Strålende, stinkende søppelpop. 

Meg og Kammeraten Min 

Hei, moderne norske familier. 
Dere som har Thorbjørn Egner-samleplater som daglig lever utsatt for «tilfeldige» ulykker. 
Og der YouTube-lenken til «The Fox» plutselig «har sluttet å virke». 
Denne er til dere. 

Martin Hagfors og Håkon Gebhardt (også kjent som trash grass-duoen HGH når de spiller eksklusivt for voksne) har en tilnærming til musikk for barn like befriende som gudene av generasjons-crossover, Knutsen & Ludvigsen. 

Altså musikk som fungerer for hele den utvidede kjernefamilien. 
Underholdende selv for dem som ikke skjønner hvorfor det er festlig at katta er blitt katteist og kalven kalvinist. 
Det er uansett ikke viktig å forstå. 

Som sist er dette korte, smarte og skranglete låter med tekster akkurat knirkerare nok til at ingen helt vet om det er skrevet av et barnlig sinn eller diktert av en syvåring. 
Eller begge deler. 

Til og med «Tissedansen» klarer å overraske og fremstå som langt mer intelligent enn tittelen skulle tilsi. 

BESTE LÅT: 
«Ismevisa» 
