Gitt all hijab-frådingen i forkant er det både komisk og deilig å se hvor tilforlatelig «Faten tar valget» faktisk er
Faten tar brodden av hijaben nettopp ved ikke å prøve. 

En stadig voksende gren i den offentlige forargelsens olympiade er forskuddskrenkelse. 
Altså å anta at noe man ikke har sett ennå er verdt å dirre av harme over, og så angripe tastaturet før man rekker å få forutanelsene avkreftet av irriterende bagateller som fakta. 

Forskuddskrenkelsen gis gjerne et skinn av legitimitet ved å skape et falskt sammenligningsgrunnlag, for eksempel ved å ikke ta seg bryet med å skjelne mellom ulike journalistiske sjangre. 

Blodtåke 

Ferskeste målskive er P3s lille dokuserie «Faten tar valget», der programleder Faten Mahdi al-Hussainis hijab var nok til å trigge blodtåke før et sekund var sendt. 
Den har allerede utløst klagerekord hos Kringkastingsrådet, massiv hets, og blitt meldt inn til Liketillings- og Diskrimineringsombudet fordi det visstnok er dårlig gjort at et nyhetsanker ikke får bære kors, samtidig som en muslimsk dokumentarist får ha på seg hijab. 

Selve serien risikerer å drukne i den øredøvende støyen. 
Det er ikke innholdet vi diskuterer, seriens ringe eksistens har plutselig blitt en viktig del av den mest splittende delen av norsk, offentlig debatt. 

Tilforlatelig 

Gitt all frådingen er det nesten komisk hvor tilforlatelig denne serien er. 
Episode én, på ti minutter, er en slentrende, ikke spesielt dyptpløyende valgomat i dokuform med unge velgere som målgruppe. 
Al-Hussaini oppsøker urbane grønnsaksdyrkere og stjeler matavfall med dumpster-divers for å gjøre seg opp en mening om miljø. 
Hun er en god og umiddelbar programleder, ærlig, åpen, upolert, kort sagt: en veldig, veldig normal norsk noenogtjueåring, uten noe behov for hverken å forklare, forsvare eller i det hele tatt adressere hvem hun er, hva hun tror på og hva hun velger å ha på seg. 

Hijaben fremstår like mye/lite som en identitetsmarkør som et korssmykke, rastafletter eller en dialekt. 

«Faten tar valget» er normalt, streit, på grensen til intetsigende. 
Takket være debatten om serien ender denne normaliteten med å bli dens største styrke. 
Dette er bare nok et utsnitt fra Norge anno 2017, no big deal. 
Faten tar brodden av hijaben nettopp ved ikke å prøve. 

Bittersøt ettersmak 

Ettersmaken er likevel bittersøt. 
P3 og klagekoret blir hverandres nyttige idioter, P3 gnir seg i hendene over all gratisreklamen de får av at Hege Storhaug & co. nekter å se forskjellen på et nyhetsanker og en subjektiv, deltagende dokumentarist. 
Samtidig har sinnahøyre fått en gavepakke av en stråmann å herde sine falske dikotomier på. 

Samtidig som en konfliktdempende serie som «Faten tar valget» når ut til et stort publikum, har offentligheten blitt enda litt mer polarisert. 
