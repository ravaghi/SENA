HP Photosmart C6180
TEST: 
Vi innrømmer at vi ikke først og fremst tenkte "foto" da vi så Photosmart C6180 første gangen. 
Listen over funksjoner er imidlertid imponerende. 

Utvalget av multifunksjonsskrivere er stort, det er her produsentene opplever den største veksten både i antall solgte enheter og inntjening. 
Det er imidlertid hevet over en hver tvil at det er først og fremst på blekk og papir de tjener penger, for produktene er blitt svært billige. 

LES OGSÅ: 

I så måte er faktisk Photosmart C6180 i det øvre prisskiktet, med en prislapp på rundt 2.500 kroner. 

Tar vi en titt på funksjonslista, får vi imidlertid forklaringen: 

Skanner, kopimaskin, faks og skriver Egen papirmater for skanning/kopiering/fax 
Seks fargers fotoblekk, separate blekktanker Automatisk papirgjenkjenning Minnekortleser for alle aktuelle korttyper + USB-minneplugger Utskrift direkte fra kamera 2,4" LCD-skjerm muliggjør redigering og utskrift uten datamaskin Trådløs tilkobling (WLAN) i tillegg til Ethernet og USB 2.0 

Se flere tekniske data 

Det du må klare deg uten, er skanning av dias/negativer samt utskrift direkte på CD/DVD. 
For å bøte på sistnevnte har HP bakt inn et eget menyvalg for utskrift på HPs egne CD-etiketter, som klistres på brente plater. 

Stor, men plasseringsvennlig 

Maskinen kan som sagt fungere helt fint frittstående, dersom du kobler til kameraet eller putter inn minnekort. 
Den er ikke blant de minste skriverne, men bygger kun 38 cm i dybden. 
Med papirmating i fronten blir det derfor ikke så vanskelig å plassere den i en hylle. 
Den har også en papirmater nr. 2, en egen skuff for fotopapir over A4-skuffen. 

Skriveren har et utpreget kontor-look, med papirmater til skanneren på toppen og de mange knappene i fronten. 
Ved nærmere øyesyn er knappene langt mindre "farlige" enn man kan få inntrykk av først, med både symboler og tekster på norsk er det hele faktisk meget brukervennlig. 
Vi synes kanskje knappene for å starte jobbene var større enn de andre, men dette var kun et savn i starten. 

Mulighetene til å gjøre endringer i bilder, endre formater og navigering i menyene satt i fingrene etter få minutter. 
Dette har HP brukt mye tid på å gjøre så brukervennlig som mulig. 
Det eneste vi skulle ønske oss annerledes, måtte være en skarpere skjerm med bredere innsynsvinkler. 

Installasjon 

Før bruk må du sette inn hele 6 blekktanker, de fire vanlige cyan, magenta, gul og svart + lys cyan og lys magenta for optimal kvalitet på fotoutskriftene. 
Dette er relativt enkelt, her er det godt merket hva som skal hvor. 
Deretter følger en prosess med justering av skrivehode og rensing av dyser, dette tok nesten fem minutter. 
Deretter er det bare å sette i gang å bruke skriveren frittstående, eller fortsette med installasjon av drivere og programvare. 

Denne delen av installasjonen er temmelig omfattende og tidkrevende, og full installasjon legger beslag på over 800 MB (Windows-installasjon). 
Da får du til gjengjeld en rekke programmer som er velegnet til å katalogisere store bildesamlinger, gjøre enkle redigeringer og skreddersy utskriftsjobber. 
Ønsker du å bruke egne programmer, slipper du med minimuminstallasjon på 205 MB. 

Lurvete styreprogram 

En av de store fordelene ved HP sine skrivere, er at du som regel kan trykke på "skriv ut" og bli godt fornøyd med resultatet, uten å velge verken papirtype eller utskriftskvalitet. 
Hvis du derimot lager bilder for fotoalbumet, eller vil skrive ut i formater som krever spesialinnstillinger, er vi langt mindre imponert. 
Styreprogrammet til C6180-driveren viste seg rett og slett å være lurvete. 

Valgte vi for eksempel en kladdeprofil, ble papirtypen satt til "Letter". 
Valgte vi fotoutskrift uten kanter, ble kvaliteten satt til "Automatisk", og papirtypen til "Premium". 
Valgte vi foto med kanter, endret kvaliteten seg til "Best" og papirtypen til "automatisk", bare for å nevne noen eksempler. 
Legger vi til et par skrivefeil, er dette helt klart med på å trekke helhetsinntrykket ned, og førte flere ganger til at utskriften ble annerledes enn vi hadde forestilt oss. 

Sparer blekk 

Skriveren bruker noe tid på å komme i gang med utskriftene dersom det er en stund siden sist du brukte den. 
Dersom dyser må renses ved å kjøre blekk gjennom dem, samles imidlertid dette og tilbakeføres til patronene. 
Det gjør at minimalt med blekk går til spille. 
Selv om C6180 ikke har de fyldigste tankene, gjør dette at skriverøkonomien er god. 
Av alle skriverne vi har testet så langt i høst, er dette skriveren som har prosentvis mest blekk igjen etter at vi har kjørt dem gjennom alle våre testutskrifter. 

Alt avhengig av innstillinger og utskriftsoppdrag, er skriveren alt fra treg til meget rask. 
Tregest er den på fotoutskrifter i beste kvalitet, ca 5 minutter på A4-foto uten kanter. 
Det er imidlertid få grunner til å velge denne innstillingen. 
Automatiske innstillinger gjør at fotoutskrifter går vesentlig raskere, ca 3 minutter på Premium Plus fotopapir. 

Raskest er den naturligvis på kladdeutskrifter, og i likhet med Canon MP810 blir kvaliteten på tekstutskrifter i raskeste modus så bra kvalitetsmessig at de i mange tilfeller kan betraktes som normalutskrifter. 
Med standardinnstillingene plasserer C6180 seg slik i forhold til de andre modellene vi har testet i høst: 

Utskrift av blandet tekst/grafikk er den altså best på, og har i tillegg en uhyre rask kortleser, noe som slett ikke er å forakte i disse 10 megapikselstider. 
På foto er den imidlertid bak både Epson og Canons representanter i samme prisklasse. 

Kvalitetsvurderinger 

Som ventet er kvaliteten på utskriftene generelt meget bra på alle typer utskrifter. 
Fotokvaliteten er også god, men havner litt bak Epson på dynamikk og "glød". 
Isolert sett ville vi uansett satt bildene inn i fotoalbumet uten betenkeligheter. 

Vi er imidlertid ikke imponert over skannerens evne til å fange detaljer i de lyse partiene. 
Med standardinnstillingene klarte den ikke å gjengi verken 5% eller 10% grått i vår avanserte testplansje. 
Vi klarte imidlertid å manipulere lys/kontrast slik at det ble fanget opp, men da ble alle hvite partier i plansjen grå. 
Ikke helt optimalt altså, her gjorde både Canon Pixma MP810 og Epson Stylus Photo RX560 en god del bedre jobb. 

Konklusjon (oppdatert 25.1.2007> 

Skannekvaliteten ligger altså litt bak de beste. 
Der hadde vi forventet litt mer av en multifunksjonsskriver i denne prisklassen. 
Hastigheten på fotoutskriftene er også bak de raskeste på de beste kvalitetene. 
Produktet ligger derfor og vipper mellom en sterk firer og en svak femmer på terningen. 
Etter en ny vurdering og sammenligning med andre aktuelle modeller januar 2007 har vi til slutt landet på en svak femmer. 

For Photosmart C6180 imponerer med et vell av funksjoner, høy grad av brukervennlighet og den scorer samtidig godt på kvalitetstestene våre. 
Programpakken som følger med er omfattende og god. 
Hastighetsmessig ligger den et stykke bak de raskeste på fotoutskrifter, men er til gjengjeld blant de raskeste på blandet tekst/grafikk, som utgjør kanskje den største andelen av utskriftene for stadig flere av oss. 
Og har du i tillegg fortsatt bruk for en fax, ja - så er C6180 et meget godt valg. 
