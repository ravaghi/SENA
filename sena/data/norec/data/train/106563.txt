«EN UBEHAGELIG SANNHET»
Regi: 
Davis Guggenheim. 
Amerikansk dokumentarfilm. 
For alle. 

STJERNER: 
Tidligere visepresident Al Gore. 

HANDLING: 
Al Gore er den tidligere amerikanske visepresidenten, som for seks år siden tapte det amerikanske presidentvalget med knappest mulig margin mot George W. Bush. 
Eller: 
Som kanskje faktisk ikke tapte i det hele tatt, men ble dømt som taper av rettsvesenet i Florida før, deretter sentralt. 

De senere årene har Gore viet sitt liv til et av de mest globalt presserende økologiske temaene, nemlig den hurtig økende, menneskeskapte temperaturstigningen og dens potensielt katastrofale effekten for jorden. 

Dette budskapet fremfører han i et teknisk meget avansert multimedieshow. 
Hoveddelen av denne filmen er nettopp dette showet, fremført «live» foran en universitetsforsamling. 
I tillegg følger man Gore på noen av hans reiser og til noen av de viktige plassene i hans eget liv. 

DOM: 
Dette er altså ingen konvensjonell film. 
Til gjengjeld er det en usedvanlig tydelig og lærerik undervisningstime om et globalt nøkkelproblem. 
Lett tilgjengelig, svært pedagogisk og - faktisk - morsomt, bortsett fra det uhyre alvorlige temaet. 

Sett i et amerikansk og internasjonalt politisk perspektiv, blir det også uhyre interessant, fordi man ser så uendelig tydelig hvilken helt annen type amerikansk president USA og verden ville fått, dersom ikke Bush hadde blitt utropt til vinner i år 2000. 

Filmen må derfor anbefales på det sterkeste, både som en helt usedvanlig interessant historietime. 
Og som belysning og - forhåpentligvis - vekker om et dessverre alt for hett emne. 
