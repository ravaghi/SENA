Talib Kweli:«The Beautiful Struggle» 

(Rawkus/Universal) 

Bunnsolid! 
Potensiell hip-hop-klassiker! 

Det er på tide at Talib Kweli fra Brooklyn får den oppmerksomheten han fortjener. 
Som rapper kan han måle seg med Jay-Z og Nas når som helst. 
Med «The Beautiful Struggle» har Talib Kweli utgitt en ren åpenbaring av et hip-hop-album. 

Talib Kweli dukket opp i 1998 sammen med Mos Def i gruppa Black Star, som leverte et kanonalbum av den gamle skolen før de skilte lag. 

Deretter fulgte sterke solo-utgivelser som «Reflection Eternal» og «Quality», før Kweli nå kliner til med «The Beautiful Struggle», et positivt og oppløftende album, hvor han får hjelp av Mary J. 
Blige, Common, Faith Evans, Anthony Hamilton og produsentene The Neptunes, Kanye West og Hi Tek. 

Kweli mener forresten alvor, som alltid, på et album som ikke inneholder en eneste dårlig låt. 

Her finnes blant annet røffe «Back Up Offa Me», kontante «Broken Glass», fløyelsmyke «We Know», skumle «A Game», vakre «Ghetto Show», intrikate «Black Girl Pain» og latino-inspirerte «I Try», som er en vidunderlig låt. 

Talib Kweli har det meste som skal til for å skape en potensiell klassiker: intelligente tekster, gode låter og sterke samarbeidspartnere. 

Dessuten rapper han med overlegen flyt, presisjon og rytme. 
Flere argumenter burde du ikke trenge for å løpe til butikken. 
Dette ligner stygt på et tvangskjøp. 

ESPEN A. HANSEN 
