Lett fordøyelig og fornøyelig
Produsentene fra «Get Out» og «The Purge» er tilbake med ny film, hvor hovedpersonen må oppleve den samme dagen, og sin egen død, om igjen og om igjen. 

Happy Death Day 

USA 2017 

Skrekkfilm/spenning/thriller 

Regi: 
Christopher Landon 

Manus: Christopher Landon, Scott Lobdell 

Skuespillere: Jessica Rothe, Israel Broussard, Ruby Modine, Jessica Rothenberg, Rachel Matthews 

Aldersgrense 15 år 

I «Happy Death Day» møter vi collegestudenten Tree (Jessica Rothe) som oppfører seg ganske dårlig mot stort sett alle rundt seg. 
Så kanskje er det ikke så rart at noen vil henne vondt. 
Men for å stoppe den repeterende sirkelen, må hun finne ut hvem og hvorfor. 
Og listen over mistenkte er lang. 

Plottet er en miks av ting vi har sett før som at hovedpersonen lever samme dagen om igjen («Groundhog Day»), og en typisk slasher-handling hvor en maskert skurk dukker opp over alt med en stor kniv i hånden («Scream»). 
Men måten det er satt sammen på er derimot nytt, og det er gøy å følge hovedpersonens utvikling fra hjelpeløst offer til modig hevner. 

Liker du sjangeren, og de typiske hoppe-i-stolen-sekvensene, fungerer filmen godt. 
Jessica Rothe gjør en god jobb som Tree, den typiske «mean girl» som blir snill etter mange prøvelser. 
De andre rollefigurene, selv om det er nok av stereotypiske karakterer, er også akkurat interessante nok til at det ikke blir kjedelig. 
Filmen byr også på en tvist eller to. 
Alt i alt, er filmen lett fordøyelig og fornøyelig, og gir deg et par gode støkk. 
