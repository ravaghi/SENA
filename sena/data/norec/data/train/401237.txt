«Kometen» er en stilsikker debutfilm
Den norske filmskolen har uteksaminert sine første masterstudenter. 
«Kometen» er første film ut. 

I 1997 åpnet Den norske filmskolen i Lillehammer med ni linjer for blant annet filmregi, manus, produksjon, foto, klipp og lyd. 
Regissører som Sara Johnsen, Roar Uthaug og Anne Sewitsky har alle bakgrunn herfra. 

Nå har filmskolen uteksaminert sine første masterstudenter. 
Resultatet er to filmer og Kometen ser du på kino fredag. 
I mars neste år har Når jeg faller première. 

Kidnappet av UFO 

En stor og mørk komet fyker gjennom verdensrommet. 
I en skog på planeten jorden ligger Gustav og pappaen hans og ser opp på stjernehimmelen. 
Få dager etter forsvinner faren og Gustav ser et skarpt lys i skogen. 
Ideen om at faren er kidnappet av en UFO setter seg i hodet på den lille gutten. 

10 år senere er Gustav (Axel Bøyum) fortsatt besatt av verdensrommet, UFO’er og mystiske lys på himmelen. 
Han er overbevist om at faren kommer tilbake idet kometen igjen passerer jorden. 

Regissør Bård Røssevold kan mye om science fiction. 
Han tar i bruk kjente og ikoniske bilder fra sjangeren, som tatt ut fra Nærkontakt av tredje grad og X-Files. 

Tankevekkende og søkende 

Gustavs filosofering over universets mysterium er en mur han skjuler seg bak for å slippe å konfrontere sin egen fortid. 
Hva skjedde egentlig den natten faren hans forsvant? 
Den tankevekkende og søkende tonen gjennomsyrer hele filmen. 

Kometen er et personlig drama om det å bli voksen. 
Filmen tar i bruk kjente sjangergrep og leker seg med dem. 
I starten er du usikker på hva slags film du får servert, og det er bra og spennende. 

Forutsigbar 

Dessverre blir det etter hvert tydelig at historien som brettes ut i filmen ikke er spesiell original, men nokså forutsigbar og alminnelig. 
Livet er jo ofte slik, og Gustavs vei inn i de voksnes rekker overrasker ikke. 

Regissør Bård Røssevold greier likevel å holde på interessen din, ved å krydre fortellingen med mange detaljer, noen gode avledningsmanøvre underveis og fine karakterskildringer. 

Knut Joners foto er med på å gi filmen et helproft uttrykk. 
Fra de mørke, men varme fargene som skildrer småbyen og skogen, til de kalde og harde som viser Oslo. 

Kometen er en stilsikker spillefilmdebut. 
Bård Røssevold er et talent som forhåpentligvis får mulighet til å videreutvikle seg. 
