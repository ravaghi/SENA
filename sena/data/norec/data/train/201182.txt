Vintertest av Toyota IQ
Vi ga Toyota IQ gode skussmål den den kom på markedet i fjor vår. 
Men hvordan fungerer den korte bilen på skikkelig norsk vinterføre? 

Biler i vår del av verden må tåle ganske tøffe forhold gjennom vinterhalvåret, ikke minst i år hvor de siste månedene over store deler av landet har vært preget av lave temperaturer og mye snø. 
Noen biler takler dette bedre enn andre. 
Vi har kjørt Toyotas minste modell og skal gi deg svaret på hvordan den klarer seg under tøffe norske vinterforhold. 

Krevende veier 

For det første stiller glatte veier store krav til kjøreegenskapene. 
På vinterveier er det ofte en fordel med lang avstand mellom hjulene ettersom dette gir en roligere og mer letthåndterlig oppførsel på glatta. 
Toyota IQ på sin side er svært kort, under 3 meter lang og det gjør oss nysgjerrige på hvordan den reagerer på glatte svinger. 
Men i løpet av ganske kort tid kunne vi konstatere at dette ikke preger svingegenskapene så mye som man kanskje kan tro. 
Kort akselavstand gjør bilen mer følsom for sideveis rotasjoner ettersom det ikke tar lang tid før bilen snurrer når bakhjulene mister grepet. 

Betryggende på glatta 

Men IQ reagerer modent på brå rattbevegelser og provokasjoner i svinger. 
I de aller fleste tilfeller understyrer den lett, slik at forhjulene simpelthen velger et litt bredere spor. 
Kun i noen få tilfeller, utført delvis med overlegg, opplevde vi at hekken slapp grepet i betydelig grad. 
Da var til gjengjeld ESP-systemet fort og ganske brutalt inne og rettet opp bilen. 

Urolig under nedbremsning 

Verre er det når du bremser. 
Da merkes den korte akselavstanden nærmest umiddelbart. 
IQ har lett for å vri seg når ABS-systemet begynner å jobbe, ikke minst dersom du bremser i sving. 
Bilen kjennes nervøs og urolig, men ESP-systemet vil også her redde deg inn. 
Men den litt urolige følelsen kan det ikke kamuflere. 

Komfortabel nok 

På ruglete og sporete norske vinterveier er fjæringskomforten av avgjørende betydning. 
Her klarer IQ seg bra, størrelsen tatt i betraktning. 
Både fjæring og støydemping er totalt sett langt bedre enn hva vi finner i større biler som storebror Toyota Aygo, Hyundai i10, Peugeot 107, Kia Picanto og andre biler i minibilklassen. 
Komfortmessig ligger man nærmere den ordinære småbilklassen med langt større biler som Volkswagen Polo, Toyota Yaris, Ford Fiesta og Peugeot 207. 

God fremkommelighet 

Når det gjelder fremkommelighet lot vi oss også imponere. 
Trolig er det en del vekt over forhjulene i den korte bilen, og det har en positiv effekt på drivgrepet. 
Bakkeklaringen er imidlertid høyere i en del større biler, noe du kan merke når du skal krysse snøkanter og lignende, uten at vi opplevde dette som noe stort problem. 

Motoren er såpass sterk i denne bilen at du på vinterføre fort vil oppleve en del hjulspinn om du er uforsiktig med gasspedalen, til tross for et i utgangspunktet godt drivgrep. 
0-100 går på 10,7 sekunder og de 90 hestene og 190 newtonmeterne er mer enn villige i alle norske lovlige hastigheter. 

Lavt forbruk 

IQ har forholdsvis lave forbrukstall, men alle som har fulgt med på kjørecomputeren om vinteren vet at forbruket stiger til dels kraftig med kald motor og tyngre kjøreforhold. 
Slik også i IQ, men vi lot oss likevel imponere over hvor lite drivstoff det tross alt var mulig å kjøre på. 
Etter en dags variert kjøring både i tettbygd strøk, på landeveien og med én kaldstart, landet vi i følge kjørecomputeren på 0,34 liter per mil. 
Vår manuelle tankmåling antydet at dette tallet i virkeligheten nok lå nærmere 0,40 liter som er IQs offisielle forbrukstall, men fullt ut godkjent er det likevel. 
Etter en landeveisetappe viste computeren sågar helt ned i 0,31. 
Normert CO2-utslipp er 104 gram. 

Varm nok 

IQ har en elektrisk tilleggsvarmer som standard og vi opplevde evnen til å produsere varme i kupeen som tilfredsstillende. 
Det tar litt tid før varmeapparatet begynner å kjøre for fullt, men så blir det fort varmt og trivelig i kupeen. 

Konklusjon 

Alt i alt er IQ bedre enn forventet på vinterføre. 
Den korte akselavstanden gjør seg ikke gjeldende i like stor grad som man skulle forvente på vinterføre, verken når det gjelder kjøreegenskaper eller komfort. 
Fremkommeligheten er god og varmeegenskapene tilstrekkelige. 
Vi fikk til og med et par ski inn i bilen, og det er jo ikke dårlig med tanke på at bilen måler 299 centimeter. 

IQ er fortsatt en forholdsvis dyr bil, i alle fall dieselutgaven som har en startpris på 181.000 kroner. 
Den minste bensinutgaven er i så måte mer attraktiv med sine 155.000 kroner som inngangsbillett. 
Men IQ er særegen bil med kvaliteter som gjør at den kan forsvare en litt høyere pris enn mange andre av minibilene. 
Det beviser den også på vinteren, og derfor er totalkarakteren sterk. 
