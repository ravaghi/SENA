G-Ha & Olanskii:«Sunkissed» 

(Smalltown Supersound) 

Et kyss der solen ikke skinner - på dansegulvet 

Norsk house har ligget i kvalitetsmessig front siden midten av nittitallet. 
Et faktum som ikke har avtatt nevneverdig i løpet av de siste fem-seks årene, hvor genren pent har funnet veien tilbake til undergrunnen. 
Der nede skrangler den i vei på ypperlig vis, som på denne miksplaten rattet av Geir «G-Ha» Aspenes og Ola «Olanskii» Smith-Simonsen. 

«Sunkissed» er et ypperlig dokument over den norske housens særegenheter. 
De fleste bidragsyterne her velter seg i skitne analog-digitale lyder, og sporene fremstår ofte ganske så skakke og tøylesløse - men søte melodilinjer og uimotståelig dansbar funk ligger alltid i bunnen. 

Her er ubeskrevne blad side om side med den nylig Spellemann-hedrede Lindstrøm og veteraner som Bjørn Torske, Per Martinsen og Rune Lindbæk. 
Miksen er upåklagelig forseggjort, og omfavner også remikser av to av de heteste navnene i norsk rock - 120 Days og Serena Maneesh. 
Kvalitetsklubbing fra A til Å, dette. 

ANBEFALTE KJØP: 
«54b» (Mudd), «God Kveld» (Bjørn Torske), «Cold Out» (DiscJokke), «A Blast Of Loser» (Lindstrøm) 
