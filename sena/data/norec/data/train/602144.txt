Stemningsfull midnattskonsert
Tenderleaves er blant de mest produktive artistene på Sørlandet for tiden, og har gitt ut tre album de siste tre årene. 
Denne gangen er det release-konsert på plata "Sylvartune", som har høstet god kritikk fra flere anmeldere – likt som de andre utgivelsene. 
Men tross all ros og hard jobbing, har de ikke nådd helt frem til det norske folk enda. 
Her på Sørlandet er de derimot godt kjent, og det var en god gjeng med publikummere som hadde samlet seg på Håndtverkeren en sen lørdag kveld. 

Duoen med Even Øygarden og Geir Kongshaug har utviklet seg den siste tiden, og denne gangen har det faste bandet med Trond Tellefsen på piano, Trond Breen på gitar, Morten Martens på bass og Gunnar Sæter på trommer også vært med på låtskriveprosessen. 
Dette har klart gjort dem enda mer samspilte, og låtene sitter godt. 
Sæter og Martens legger et solid grunnkomp som er stødig som fjell, mens Tellefsen og Breen legger på herlige melodier, akkorder og soloer sammen med Kongshaug. 

Øygarden har en fin, særegen og stødig stemme, men kunne godt levd seg enda mer inn i musikken og gitt litt mer av seg selv. 
Overgangene mellom låtene har blitt bedre siden i fjor, men det Øygarden sier blir litt mumlete og beskjedent. 

Repertoaret består av både nye og gamle låter, og vi får servert noen deilige pompøse og svevende dynamiske løft flere ganger gjennom konsertens løp. 
En av dem var på siste låt "Save Our Souls", og det er på tidspunkt som dette at Tenderleaves imponerer mest. 
Det blir selvfølgelig ekstranummer etter slikt, og det hele avsluttes med låtene "Scool Of Americas", "Part of her" (en helt ny låt som ble skrevet for bare noen uker siden) og "One Day With You". 

Det var nok litt vel sent å starte en konsert halv 12 på en lørdagskveld, og man må nesten regne med halvfulle og bråkete mennesker blant publikum. 
Men det var likevel god stemning, og noen benyttet til og med sjansen til å ta seg en dans foran scenen. 
En relativt vellykket release-konsert, men det er fortsatt et lite stykke igjen for Tenderleaves selv om de har en stø kurs og retningen er oppover. 
