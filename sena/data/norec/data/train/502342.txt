Ingen overraskelser i «Folk og røvere i Kardemomme by» på DNS
Musikerne imponerer og innsatsen er egentlig plettfri av alle involverte. 
Men et enormt spennende stykke har vel «Folk og røvere i Kardemomme by» aldri vært? 

«Folk og røvere i Kardemomme by» er et av de mest såkalte folkekjære teaterstykkene i Norge, og settes jevnlig opp i hele landet. 
Betryggende og tradisjonelt. 

Ikke rart det ble debatt da den svenske teaterregissøren Sofia Jupither i 2013 skrev et leserinnlegg i Aftenposten der hun regelrett advarte mot innholdet. 
Hun tok mildt sagt i, og hevdet at Kardemommeloven minnet om høyreekstrem retorikk. 
Hun var heller ikke imponert over kjønnsrollene. 

Til det sistnevnte må det sies at hun har et poeng. 

Det er damer som står bak regi, kostyme og scenografi i denne oppsetningen. 
Noe som var uvanlig for bare noen år siden. 
Da Thorbjørn Egner skrev boken var de fleste karakterene menn, og damene husmoremner (og det er kanskje ikke så rart at også Egner var et produkt av sin tids kjønnsroller). 

I oppsetningen er det selvsagt null problem å gjøre bakeren eller slakteren til kvinne. 
Men mange av kvinnerollene i stykket er påfallende treige. 
Kamomilla spretter ubekymret rundt i nydelig kjole og blir med på Tommys triks. 
Fru Bastian elsker å rydde og fikse og sier omtrent ikke et kvekk, og ved hjelp av sin blotte, seksuelle kapital får hun røverne til å re opp sengene. 
Tante Sofie er jo ganske fet, men også hun et menneske basert på ønsket om å ville rydde og stelle for menn. 

I tillegg har alle karakterene i Kardemomme by til felles at de er ganske dumme. 
Bortsett fra den gamle mannen i tårnet. 
Han er jo selvsagt den klokeste. 
Det er liksom ikke noen skikkelig kule folk. 
Som Pippi, Kavring, Jonatan, Ronja, Lotta, Tjorven eller mange andre fra Astrid Lindgrens bøker. 
Og det slår meg at det beste fra Egners verden ikke når opp mot det dårligste fra Lindgrens verden når det gjelder mangefasettert karakterer (heldigvis har vi nå Maria Parr). 
Bare et hjertesukk der, altså. 

Men, ja. 
Om man skal anmelde forestillingen på forestillingens premisser og ikke noe annet, og det skal man jo, er dette en fin versjon. 
Den beste jeg har sett. 
Absolutt. 

Musikalsk imponerer den kanskje mest, og musikalsk ansvarlig Helge Lilletvedt er forestillingens helt. 
Det er nye versjoner av låtene spilt med klarinett, piano, bass og trommer av Jan Kåre Hystad, Helge Lilletvedt, Halvor Folgerø og Ivar Thormodsæter. 
Det er noen herlige tilløp til reggae, og Tante Sofies signaturlåt har aldri vært mørkere. 

Marianne Nielsen er nydelig som den sure Sofie, med støv på hjernen som substitutt for det å bli elsket av en mann. 
Sverre Breivik som humørfylte Sørensen synger godt og gir mye i rollen. 
Det er hele tiden helprofesjonelt, men alltid uten store overraskelser. 
Et høydepunkt i forestillingen er Kaptein Sortebill, som med store deler av ensemblet effektivt bygger sjørøverskuten med flaggstenger. 

Scenografien er tro mot illustrasjonene i barneboken fra 1955. 
Milde, varme farger og store, funksjonelle hus, en scene med både dybde og elementer i høyden. 
Det ser kjempefint ut og brukes aktivt av skuespillerne hele veien. 
Oppsetningen er rett og slett koselig og slik man gjerne vil at den skal være. 

Så om du liker Egner og Kardemomme by godt fra før, er det ingenting her du ikke kommer til å elske. 

Men om du vil ha noe mørkere og en mer flersidig fortelling, går fremdeles Brødrene Løvehjerte på Fyllingsdalen teater. 
