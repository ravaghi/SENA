Kåt kalkun
Ironigenerasjonen har blitt voksen, Aune Sand har blitt en parodi på seg selv - og du har kanskje spilt i stykker VHS-kopien av «Dis» i lystig lag? 

Fortvil ikke: 
Denne uken serveres en ny, vaskeekte norsk filmkalkun med vorspielpotensial! 

Etter flere år med rot og pengekrangel er filmen basert på Knut Møller Liens bok ved samme navn her. 
Forfatteren selv har tatt regien. 
En fullstendig ubehjelpelig fortelling om penge- og vanlig kåtskap fra Oslos mannlige eskorteunderverden (!). 
Den er stappfull av sitatvennlig dialog levert av svensker som snakker «norsk», nordmenn som snakker «svensk», og en massivt tilstedeværende fortellerstemme: 
«Han hadde nådd sitt mål, men han var ikke en lykkelig mann. 
Etter beste evne holdt han masken og fortrengte lidelsene han hadde.» 

Alt er ment i dypeste alvor. 
Man bruker noen minutter i sofakroken på å prøve å orientere seg, men ganske snart kommer kalkuneimen sivende og komikvelden kan starte. 
Definitivt severdig, om enn på et annet grunnlag enn hva filmskaperne hadde tenkt seg. 

ØYSTEIN DAVID JOHANSEN 
