Spillanmeldelse:«Assassin's Creed: Brotherhood» 

(VG Nett) 
Etter to klassespill i «Assassin's Creed»-serien, har turen kommet til et historisk gjensyn med Roma på 1500-tallet. 
Det er duket for spillkos av ypperste sort. 

En kort innføring for nye spillere først: 

I «Assassin's Creed»-spillene følger du Desmond Miles, som via en spesiell maskin kan gjenoppleve begivenheter fra sine forfedres liv. 
Og han er ikke en hvem-som-helst, akkurat. 

I det første spillet reiste vi tilbake til Midt-Østen på slutten av 1100-tallet, og fikk et innblikk i starten på en maktkamp mellom tempelriddere og «asssassins»-brorskapet. 
En maktkamp som ble videreført i oppfølgeren, hvor tilbakeblikket gikk til Italia under renessansen på slutten av 1400-tallet. 

Og en maktkamp som pågår den dag i dag, i sekvensene fra nåtiden. 
Mystiske gjenstander med magiske krefter, trusler om jordens undergang og Dan Brownske overtoner utbroderes med dramatiske historier preget av store hauger med tilfredsstillende action. 

I «Brotherhood» får du et gjensyn med både Desmond og hans forfar Ezio Auditore. 
Vi er i Roma på begynnelsen av 1500-tallet, og din oppgave er å knuse Borgia-familens jerngrep på byen og samtidig innføre renessansen og bedre folkets levekår. 

Her finner du også den første store videreutviklingen av konseptet. 
Roma, med all sin fantastiske historie og sine kjente landemerker, er en utrolig deilig arena for et spill som dette. 
Utviklerne har naturlig nok tatt seg friheter, men følelsen av å reise tilbake i tid til verdens viktigste by er helt herlig. 

Byen er også enorm, mye større enn noen enkelt by fra denne serien til nå. 
Til gjengjeld er det vanvittig mye å gjøre i denne byen. 
Fra å løse hauger av valgfrie sideoppdrag til å gå på skattejakt, renovere bygninger og fysisk fjerne Borgias innflytelse over byen. 

Område for område vil byen «våkne», og opplevelsen av at alt du gjør har mening gir et nydelig preg på spillopplevelsen. 

Den grunnleggende spillopplevelsen er forsåvidt relativt lik, men Ubisoft Montreal har innført nyheter og vellykkede justeringer over alt. 
Kampsystemet er bedre, plattformelementene er mer utfordrende og givende og for hvert enkelt oppdrag du skal utføre får du spesifikke mål du må oppnå for å få 100 prosent synkronisering. 

SimoneInzaghi: 
At dette kommer ut midt i eksamenstida er mildt sagt håpløst. 
Diskuter Assassin's Creed: Brotherhood her! 

Denne gangen skal du dessuten rekruttere nye «assassins» og bruke disse taktisk i kamp. 
I praksis blir det som å ha et ekstra våpen. 
Et veldig tøft ekstra våpen. 

Du har nå også mulighet til å bruke hest inne i byen, du får smartere datastyrt motstand og mer variasjon i oppdragene du skal utføre enn før. 
For å nevne noe. 

På toppen av alt dette har Ubisoft Montreal for første gang også inkludert en flerspillerdel. 
Rent personlig er «Assassin's Creed» først og fremst en enspilleropplevelse, men utviklerne skal ha honnør for en underholdende, annerledes og overraskende vellykket flerspiller. 
Et bonus mange garantert vil få mye glede av. 

Kjernen i spillet er allikevel historien vi følger. 
Ved første gjennomspilling er det behovet for å vite hva som skjer som har størst tiltrekningskraft for meg. 

Her ble ting for alvor strammet inn mot slutten av «Assassin's Creed II», og denne direkte fortsettelsen er minst like spennende. 
Jeg elsker sci-fi-overtonene, jeg elsker de mystiske elementene og jeg elsker retningen alt dette nå trekkes i. 

Jeg håper i det hele tatt at Ubisoft Montreal har en skikkelig plan for hvordan denne serien skal avsluttes. 
For potensialet for et enestående klimaks begynner nå å etablere seg for alvor. 

Ved andre gjennomspilling, som jeg sparer til juleferien, er det kosen som får stå i sentrum. 
Gleden av å se et brusende hav av forskjellige ting å gjøre, og å sakte, men sikkert gå ned denne milelange listen med gjøremål og lage tilfredsstillende kryss. 

«Assassin's Creed: Brotherhood» er i det hele tatt en akkurat så vellykket og deilig fortsettelse som vi kunne ha lov til å håpe på. 
Det er mer omfattende, dypere og mer variert. 
En skikkelig godtepose av et spill med ufattelig mange kule ting å gjøre. 

Kos kos kos! 

PS: 
I salg fra 19. november. 
360-versjonen er testet. 
Kommer også til PC i februar 2011. 

ASSASSIN'S CREED: 
BROTHERHOOD Plattform: 360 og PS3 Genre: Action/eventyr Alder: 18 Utvikler: 
Ubisoft Montreal Utgiver: 
Ubisoft 
Mer info 
