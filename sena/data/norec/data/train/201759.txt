Hiyatek EB-1030
Savner du noen data fra en gammel disk som ligger i en skuff? 

Vi bytter gjerne ut datamaskinene etter noen år, eller bytter ut harddiskene når de blir fulle. 
Men det som ligger på diskene i disse tar vi vare på. 
Vi kopierer over til den nye maskinen, eller legger alt på en felles maskin eller disk, eller kanskje en felles nettverksdisk (NAS). 

Men det skjer rett som det er at det er et eller annet som man glemmer å overføre, som ligger på en gammel disk i en eller annen skuff. 

Hvordan får du så tak i disse dataene på enklest mulige måte? 

Problemet 

Harddisker er laget for å monteres inne i maskinen, og har kontakter for kabler mellom disk og hovedkortet og strømforsyningen. 
Disse kontaktene finner du ikke på utsiden av maskinen, derfor må du åpne maskinen for å kunne koble til den gamle disken. 
Så gjelder det å finne passende kabler. 

Har du byttet til en bærbar er det ikke plass noe sted for å koble til en disk som har sittet i en stasjonær, og for å montere den gamle må du ta ut den nye, og da er du ikke en gang like langt. 

Overganger 

Det finnes alle slags overganger og konverteringsutstyr, men de fleste av disse håndterer en løsning. 
Men når vi tar med eldre disker er det minst 3 forskjellige tlkobllingsstandarder. 

Den mest fleksible overgangen er selvfølgelig USB, siden alle aktuelle PC-er har en slik port eller fler. 
Hastigheten blir ikke optimal i forhold til direkte tilkobling med diskens egentlige tilkoblingsstandard, men dette oppveies av det praktiske med USB. 

Men er det praktisk med flere overganger til forskjellige typer disker? 

Smart kombi-adapter 

De aktuelle tilkoblingene er IDE/ATA for 3,5-tommers disker pluss strøm, IDE/ATA for 2,5-tommers disker og SATA, som vi finner på alle moderne lagringsenheter for alle typer PC, uansett størrelse og format. 
IDE/ATA for 2,5" trenger ikke separat tilkobling for strøm, det sitter i felleskontakten. 
På SATA sitter strømkontakten ved siden av datakontakten, de har lik fasong og kan kobles til med en kombinertkontakt. 

Og alle disse kontaktene kan EB-1030 HDD adapter fra Hyatek kobles til, uten separate adaptere for hver kontakttype. 

På to av sidene finner vi kontakter til IDE/ATA-disker på 3,5" og 2,5". 

På de andre sidene finner vi SATA-kontakter for data og strøm, og USB: 

og tilkobling til strømkabel med overgang og bryter. 

Trenger disken mer strøm enn det som leveres fra USB-tilkoblingen, det gjelder alle 3.5" disker og optiske enheter (CD/DVD/Bluray osv.), så følger det med en ekstern strømforsyning med 12 volts plugg som kobles til i brytermodulen. 

Hvordan fungerer den? 

Vi har koblet til harddisker i alle fasonger samt optiske enheter, både på Mac og PC og det har fungert helt knirkefritt. 

Overføringshastigheten ved kopiering fra harddisk ligger rundt 30 - 32 MB/sekund, som er bra for USB i praksis. 

I brukerveiledningen står det (på et langt fra stødig engelsk) at du kan koble til flere disker samtidig, men bare én IDE/ATA og én SATA, ikke to IDE/ATA. 
Problemet med dette er at det uansett ikke fungerer rent fysisk, diskene kommer rett og slett i veien for hverandre, uansett tilkobling. 
