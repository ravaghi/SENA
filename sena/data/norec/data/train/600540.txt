Desperate mennesker, desperate handlinger
Denne thrilleren er en oppfølger til "Snabba Cash" fra 2010, den bygde på Jens Lapidus første roman fra den stockholmske underverdenen. 

Vi gjenkjenner 
JW fra den første filmen, finansstudenten med altfor stor sult etter å bytte samfunnsklasse ved hjelp av store og meget hurtige penger. 
Dynamikken i utførelsen av denne drømmen var helt uten moral og totalt kynisk. 
Nå soner han fire år bak murer. 

Han prøveløslates og tror at hans finans— og dataplaner skal gjennomføres glatt og hurtig. 
Han skal oppdage at han er blitt rundlurt. 
Samtidig følger filmen flere mennesker uten sperrer, uten moral, med billige løsninger og bred tilgang til håndvåpen, for å si det rundt. 
Desperate planer, uforutsette hendelser, grove tilfeldigheter gjør at disse menneskenes liv og drømmer tørner sammen på blodigste vis. 

(Anmeldelsen fortsetter under bildet) 

Det er en kynisk, kald, grim og voldelig verden som skildres i "Snabba Cash II". 
Ingen er sympatiske, alle taper til slutt, alle bruker vold som løsninger og alle tror at de skal gjøre et stort og hurtig kupp og deretter leve sorgløst resten av livet. 
Det er vel drivkraften hos mange lovbrytere, dét der. 

Filmens vesen og tone er grim og kynisk, du tilegner deg ingen tro på det positive, det kreative eller gode i mennesker ved å se "Snabba Cash II". 
Regissør Babak Najafi har uttalt at hans mål med filmen er å skape en avsmak for gangsterlivet. 
Det har han jaggu greid! 

Rent regimessig flimrer det for mye i begynnelsen. 
En rekke personer, miljøer og forhold vises, men formen er så stakkåndet at en ikke får tid til å sortere ut hvem er hvem, hva er hva, hvem er venn og hvem er fiende. 
Strukturen viser seg bit for bit, ved det siste dødsfallet har vi mønsteret i det hele. 
Mange av scenene avvikles med kameraet tett på, meget tett på, noe som gir en besettende "Her og nå"-virkning. 
Skuespillerne står absolutt til troende, i all sin desperasjon og kynisme. 
Svenske Joel Kinnaman som JW har en form for Steve McQueen-kvalitet over seg, det er en skuespiller som allerede er i gang med å etablere seg internasjonalt, vi får garantert se mer til ham 

Markedsføringen av "Snabba Cash II" skriver at den er "... en thriller om grådighet, vennskap og tilgivelse". 
Vi, derimot, sier at det er en thriller om grådighet, forræderi, helt uten tilgivelse. 
