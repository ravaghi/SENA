Pysete furuhylle-thriller
Det er noe pysete ved den solide svensken Mikael Persbrandt i denne dame-filmatiseringen av Jan Guillous agenthelt Hamilton. 

Hamilton 
— I nasjonens interesse: 

Svensk politisk thriller. 
2012. 
1 time, 50 minutter. 
15 år. 
Regi: 
Kathrine Winfeld. 
Med: 
Mikael Persbrandt, Jason Flemyng, Pernilla August, Fanny Risberg, 

Det finnes en generasjon svenske velmenere som med imponerende trofasthet forsøker å frelse verden. 
Derfor lager de plagsom plakatkunst. 
Jan Guillou er en av dem. 

Guillous pysete, politiske furuhylle-thriller ødelegger Mikael Persbrandts skulpturelt vellykka Hamilton-skikkelse. 
Det gjør også den kvinnelige regissøren. 
Forfatteren forsøker å gjøre den kule agent-helten til et redskap for Afrikas og alle tilstøtende fenomeners evige rettferdighet, og Kathrine Winfeld får det for seg at han er et følsomt menneske. 
Begge deler er katastrofalt feil. 
Hvis vi vil ha politisk følsomhet, ser vi filmer med Susan Sarandon. 

Nå skal jeg fortelle om gjensidig smitte. 
Hvis du har aids og jeg har salmonella, ødelegger vi ganske effektivt for hverandre. 
Når action-scenene i flere tilfeller ser ut som rumensk Dolph Lundgren-realisme, virker det politiske budskapet banalt. 
Hvis politikken er så overveldende at du føler at du havna ved siden av en marxistisk Amnesty-gubbe på toget, da ser du at actionscenene egentlig ikke er politisk korrekte nok for et velpleid sosialdemokrati. 

Jeg må få lov til å si én ting til: 
Hamilton omsider elsker Miss Helse Sverige og sover i leilighetenes hennes da hun kommer hjem og vekker ham. 
Den dramatiske scenen som følger, er noe av det vittigste jeg har sett. 
Den har «Mannen med den nakne pistol»-kvalitet. 

Mikael Persbrandt er selvsagt en drøm av en svensk agent. 
Korthåra som Usbekistans ørken og høybrysta som nystelt Oscar-feirerske. 
Winfeld får ham riktignok til å snakke med fredagsmjuk trusesnik-stemme, men han er en Gunvald. 
Egentlig burde vi kalle ham Gunvald. 

Hamilton skal forsøke å få en avhoppa renegat fra det private næringslivets terror-hær til Sverige uten at CIA og den svenske utenriksministeren får tak i ham, og til det får Gunvald hjelp av tililende PLO-dame. 
Pernilla August er blitt statsminister i estellenes land med en sorg som gjør at du egentlig unner henne barmhjertigetsdrapet som kanskje venter i den bombelagte brua. 

Jeg tror «Hamilton - I nasjonens interesse» er blitt satt opp på kino for at ingen skal få ødelegge for «Kompani Orheim». 

Følg meg på Twitter: 
@arilabra 
