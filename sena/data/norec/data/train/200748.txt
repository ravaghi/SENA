Fiskars KitchenGarden
Smart mini-drivhus holder liv i de vanskelige krydderurtene. 

Vi bruker mye ferske krydderurter når vi lager mat, men vi sliter litt med å få plantene til å vare mer enn en knapp uke i den mørkeste årstiden. 
Da Fiskars lanserte KitchenGarden, et LED-belyst minidrivhus for kjøkkenbenken som skal hjelpe med akkurat dette, å få plantene til å holde seg lenge, måtte vi selvfølgelig teste. 

Resultatet er så bra at vi nå vurderer hvilken av de andre uvurderlige dingsene på kjøkkenbenken som må vike til fordel for denne i den mørkeste årstiden. 
(Disse tre er kjøkkenmaskin, kaffemaskin, vannkoker. 
Blender, food processor og juicemaskin er for lengst stemt ut av vår kjøkkenøy). 

Dette er Fiskars KtichenGarden 

Fiskars KitchenGarden er et lite mini-drivhus, med LED-lys i midten, og en åpning i taket. 
Veggene skal beskytte mot trekk og kulde, og LED-lyset skal gi plantene det lyset de trenger for å vokse. 

Planten har et selvvanningssystem, der to filtmatter skal hjelpe plantene å regulere vanninntaket, og det kan enkelt åpnes ved å skyve veggen til side, det er nesten 180 graders åpning. 

LED-lampen kan også stilles inn på farger, som ifølge produsenten skal stimulere ulike faser i vekstprosessen. 
Det røde lyset skal stimulere spirende frø hos enkelte urter, samt påvirke at urtene vokser i høyden. 
Det blå lyset skal stimulere bladtetthet. 

En fjernkontroll, ikke ulik de vi kjenner fra Philips' lamper med farget LED-belysning, lar oss kontrollere lysstyrke (Av, på, halv styrke), fargeendring (Hvitt, rødt, lilla, blått), samt timerfunksjon: som sørger for at lyset er av i åtte timer om natten, og på 16 timer om dagen. 

Liker du konseptet med lys som skifter farge? 
Det finnes en rekke ulike varianter, og både lyset og kontrollen er ikke helt ulik fargerik LED-belysning Philips viste oss allerede i 2007. 
Se vår test av Philips og Apple's Hue. 
LED-pæren må heller ikke komme fra en lampe, ny belysningsteknologi gir fleksible muligheter. 

Slik testet vi: 

Vi har brukt Fiskars Garden i en tre-fire ukers tid, på blant annet koriander, basilikum, persille, salvie, timian, og gressløk. 
For sammenligningens skyld kjøpte vi krydderurter som vi tidligere har slitt med på vinteren, gressløk, persille og basilikum, for å se hvordan de klarte seg i en mørk januaruke, både i og utenfor det lysende minidrivhuset. 

Vi satt en av hver plante på kjøkkenbenken, der vi vanligvis oppbevarer krydderurtene våre, og en av hver plante i Fiskars Garden. 
For forsøkets skyld lot vi Garden stå i stuen, mens de andre urtene sto på kjøkkenbenken. 
Kjøkkenet er forøvrig det rommet der lyset oftest er på. 

I bunnen av koppene vi satt kontroll-krydderurtene i, la vi en bleiebit og laget vårt eget selvvanningssystem, for å gjøre de vanningsvilkårene mest mulig like. 

Vi har tidligere testet hvordan kjerringrådet å putte en bleie i blomsterpotten og Grow-in-sekken fra Mester Grønn virket på krydderurter. 

Slik gikk det: 

Det var veldig rett frem å ta KitchenGarden i bruk. 
Det var ikke noe problem å skjønne hva som skulle hvor, og hvordan man skulle sette på og skifte farger. 
Vi måtte konsultere bruksanvisningen for å se hvilke farger vi burde bruke når, og hvordan vi skulle sette på timeren, men ellers var det ren plankekjøring. 

Allerede etter få dager var forskjellen markant. 
Urtene på kjøkkenbenken hang med hodet, mens de som var forvist til stuen i KitchenGarden sto staute og stramme. 

Bare på ett punkt var det litt oppstartsproblemer: 
Når døren skulle åpnes og lukkes hente det at urtene satt seg fast og ble knepet av. 
Det lar seg stort sett lett fikse ved å bare passe litt på, og bruke hendene for å beskytte planten når vi gjorde dette - eller rett og slett bare å løfte av hele kuppelen. 

Menyen vår ble også positivt påvirket over tid. 
For i stedet for å vri hjernen vår slik at vi fikk brukt opp urtene før de ble dårlige slik som før (og være så lei av estragon eller timian ved pottens slutt at det minst måtte gå et halvt år til neste gang vi orket å bruke urten), kunne vi nå fint rullere mellom koriander én dag, salvie og timian en annen, og basilikum den tredje. 
Uten at de andre plantene døde fra oss i mellomtiden. 

Vi har heller ikke kastet en eneste vissen, inntørket, dvask eller råtten krydderplante siden vi begynte å bruke KitchenGarden. 

Kaster du mye mat fordi den blir dårlig før du rekker å spise den opp? 
Med denne smarte vakuumpistolen holder matvarene opp til fem ganger lengre 

Konklusjon: 

Om det virker? 
Denne passet så godt på krydderurtene våre at vi vurderer å gå til anskaffelse av nok en dings til kjøkkenet vårt, og det sier ikke lite. 
Den er enkel "å programmere", og steller seg nesten selv - det eneste som kreves av oss er å etterfylle litt vann en gang iblant. 

Og når resultatet er friske urter som holdt lenger, mer variert middagsmeny og mindre matsvinn, kan vi ikke annet enn å anbefale KitchenGarden varmt til alle som liker friske urter i maten sin. 
