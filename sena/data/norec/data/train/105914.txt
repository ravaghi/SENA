Gorillaz:«Plastic Beach» 

(Parlophone/EMI) 

Hatten av for Damon Albarn, igjen. 

Blur-vokalisten er i særklasse den av «britpoperne» som har hatt mest å by på det siste tiåret, og hans tredje album med Gorillaz er egentlig mye bedre enn det har rett til å være - halvtøysete tegneserieband med vagt konsept og mange kokker skal normalt ikke fungere så lenge. 

Men Albarns øre for det vemodig vakre og humoristisk erkebritiske skinner gjennom hele «Plastic Beach»; ekspansiv pop som omfavner hip hop og elektronika så vel som «verdensmusikk», som inviterer Lou Reed så vel som Snoop Dogg til å bidra. 
Det låter stort, dyrt og relevant, og kommer ut av automaten som en sømløs helhet, lappeteppe-estetikken til tross. 

BESTE LÅT: 
«Empire Ants» 
