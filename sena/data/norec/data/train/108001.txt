Moro med harde baller
Regi: Rawson Marshall Thurber. 
Med: 
Ben Stiller, Vince Vaughn, Rip Torn, Christine Taylor. 
Am. komedie. 
7 år. 
Vince Vaughn og Ben Stiller er den humoristiske duoen som er steile motstandere, både på og utenfor banen. 

Fornøyelig harselas med sportsfilmer og treningshysteri, i en film full av baller og ballespark. 

Kanonball er greia - et knallhardt skudd, utelukkende ment å treffe motstanderen hardest mulig, og få han/henne ut av spill. 
Enklere kan det ikke bli. 

Stiller er en utleverende, energisk parodi på en helsefrik med gigantstudio som levevei. 

Over gata regjerer Vaughn et noe småsjuskete studio der taperne samles. 
Men da «big shot» 
Stiller truer med å kjøpe opp tapernes fristed, da blir det krig. 
Kanonball-krig. 

Smekkfull av satiriske stikk, verbalt treffsikker - og aldeles herlig tøvete, er denne historien. 
Et kreativt utvalg av «underdogs» blir etter hvert en gjeng entusiastiske kanonball-spillere, med god hjelpt av en grovkjefta Rip Torn, for anledningen i rullestol. 

Det som hever komedien over de fleste i samme genre, er at den er hakket smartere, har litt glupere tøv i manuset og byr på freske overraskelser. 

I tillegg har man en Ben Stiller som er en mester i å pumpe seg til de mest blærete og oppblåste høyder. 

Ha en munter kveld med harde baller! 
