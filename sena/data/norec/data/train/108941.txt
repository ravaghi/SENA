Film:Sensuell og slapp 

En del sexy snadder i en ellers slapp film om bedrageriets kunst. 

Duoen Smith & Robbie har et sensuelt rytmisk samspill og imponerende fingerferdighet i fokusert skurkearbeid. 
Det hjelper en del i en fortelling som ellers ikke oser av hverken overraskelser eller smarte vrier. 

Det velkjente «hvem svindler hvem» ligger i bunn når den elegante bedrager Nick (Smith) oppdrar vakre Jess (Robbie) i faget. 
Fasaden er lekker, men plottet er i større grad dusinvare. 
Slik det også var med regissørduoens komedie «Crazy, Stupid, Love». 

Man sitter unektelig igjen med en følelse av å ha sett det meste før; raske biler, stilige klær og smarte svindlere som med åleglatt stil lurer andre og hverandre kjapt og presist. 
Det er til dels underholdende å overvære, men «Focus» er litt for ufokusert på det ekstravagante til at filmen letter. 

Filmens bonus er en del smekre detaljer når det gjelder å tilrane seg motstanderens klokke, veske, lommebok, smykke eller hvilken gjenstand han/hun måtte besitte. 

Selv om det trekkes opp et ess eller to mot slutten, blir dette en lettvekter i forhold til den langt mer fornøyelige bedragerigjengen i «Ocean»-filmene. 
