Dragefantasi
Regi: 
Stefan Fangmeier. 
Am. 
11 år. 

STJERNER: 
Ed Speleers, Jeremy Irons, Robert Carlyle, Sienna Guillory, Garret Hedlund, John Malkovich, Rachel Weisz (stemmen til Saphira) 

HANDLING: 
Basert på Christopher Paolinis ungdomsroman «Eragon» handler det om den unge gårdsgutten Eragon og hans dynamiske samspill med dragen Saphira. 
Vi er i fantasilandet Alagaesia, der en ond konge regjerer med jernhånd, med god hjelp fra den onde trollmannen, skyggen Durza. 
Opprørerne, kalt Varden, venter på hjelp fra en ny dragerytter. 
Eragon er den utvalgte som sammen med dragen og medhjelpere utkjemper kampen for at de gode krefter igjen skal overta. 

DOMMEN: 
Etter «Ringenes herre»-trilogien blir det meste annet i genren lettversjoner. 
Også «Eragon» rammes av denne sammenligning. 
Regissør Fangmeier har tidligere jobbet med visuelle effekter i filmer som «Jurassic Park», «Redd menig Ryan» og «Judgment Day», noe som preger det visuelle eventyret «Eragon» er. 
Men han unngår ikke helt klisjébruk både i persontegninger og i den noe pompøse bruk av musikk. 

Fordelen er at filmen så bevisst henvender seg til et ungt publikum. 
Det er spenning og driv over fortellingen om et utømmelig tema: 
Verdens ondskap kan bare knuses gjennom et ungt menneskes handlekraft og mot. 

Ed Speleers mangler kanskje det gutteaktige energiske i rollen som Eragon, men han vokser etter som utfordringene står i kø. 
Animasjonen av dragen Saphira er super, og med Rachel Weisz smektende røst blir hun en klok og temperamentsfull drage med et varmt hjerte som kan spy ut ild når det trengs. 

Det er kanskje en lettversjon dette, men forrykende basketak, og en gjennomført tro på unge menneskers høye moral, gjør «Eragon» flygedyktig. 
