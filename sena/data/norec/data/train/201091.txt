Sony Network Media Player SMP-N100
På papiret ser alt veldig bra ut, men teori og praksis behøver ikke være sammenfallende. 
Her er et bevis på det. 

DinSide Data har testet mediespillere til stuebruk i flere år, og vært vitne til at kvaliteten er blitt stadig bedre, samtidig som prisene har gått kraftig nedover. 
De spillerne vi har testet det siste året har stort sett slukt alt av formater uten å mukke, og det er jo hele poenget om multimediefilene skal kunne fri seg fra datamaskinen. 

Frigjør deg fra PC-en 

Og hvis du ikke henger helt med nå, så kan jeg avsløre at poenget med disse mediespillerne er å spille av digitale videoer, musikk og vise bilder og vise dem på TV, ting man tidligere måtte bruke PC-en til å spille av. 
Verre er det ikke. 
Men nyere mediespillere har fått utvidet funksjonalitet, og mange støtter avspilling av nettinnhold, både fra lokalnettet (ting som ligger lagret på PC-er, for eksempel) og Internett (for eksempel fra YouTube). 

Mange tror imidlertid at disse mediespillerne kun vil eksistere i en mellomfase. 
Stadig oftere kommer nye TV-er med integrert mediespiller, og da slipper man både ekstern boks og en ekstra fjernkontroll på stuebordet. 
Men enn så lenge er det et stort marked for denne typen produkter, noe også Sony har lyst å ta del i. 

Liten og snerten boks 

Modellen vi har testet heter SMP-N100, og er en liten og plasseringsvennlig boks med USB-port i fronten for tilkobling av minneplugger og eksterne harddisker. 

På papiret støtter den nær sagt "alt" som kan krype og gå av aktuelle videoformater. 
Du finner mer informasjon om funksjonaliteten hos Sony. 

På baksiden sitter en rekke tilkoblinger, det enkleste for de fleste er å bruke HDMI-tilkobling til TV, som både frakter bilde og lyd. 
Ønsker du å avspille nettinnhold finner du kontakt for kablet nett, og SMP-N100 har i tillegg også støtte for trådløst nettverk. 

Boksen har ingen vifter, og er således helt stille under bruk. 
Den kommer med en brukervennlig fjernkontroll, og grensesnittet i menyene er ikke ukjent for deg som har Playstation 3 eller et nyere Sony-TV: 

Det hele er rett og slett brukervennlig, men kanskje ikke det lekreste grensesnittet vi har sett. 
Spilleren reagerer raskt på kommandoer, og fjernkontrollen behøver ikke å rettes rett mot fronten for å få kontakt. 

Rett på nett 

Første gang du starter boksen blir du ledet gjennom en veiviser for oppsett av blant annet språk (norsk er et av valgene), skjermoppløsning og nettverk. 
Vi koblet oss enkelt på vårt WPA-krypterte trådløse nett, og straks etterpå kunne vi bla oss gjennom en rekke "stasjoner" på Internett, inkludert YouTube og Eurosports videoarkiv. 
Du får imidlertid ikke tilgang til videoleie og den type innhold i Norge som er mulig med Boxee Box, men dette kan komme på sikt. 

Vi fikk imidlertid problemer med å koble oss til DLNA-servere vi hadde satt opp i hjemmenettet, uvisst av hvilken årsak. 
Her mangler boksen gode forklaringer og hjelpefunksjoner: 

Vår USB-minneplugg med 21 test-videofiler ble imidlertid raskt oppdaget og vi kunne bla oss gjennom innholdet med fjernkontrollen: 

Ikke godt nok 

Det viste seg imidlertid at boksen fikk problemer med mange av våre testfiler. 
Flere av MKV-filene ble ikke gjenkjent, en DivX-fil i full HD-oppløsning krasjet, MOV-filer fra digitalkameraet vårt ble ikke en gang listet ut, Flash-videoer vistes heller ikke, ei heller ISO-speilbildefiler. 
En mappe med DVD-struktur og meny ble ikke avspilt riktig, men vi kunne avspille én og én VOB-fil. 

Windows Media Video-filer ble avspilt, men vi opplevde enkelte ganger at kun lyd ble avspilt, andre ganger at bare bildet ble vist, uten lyd. 

Kvaliteten på videoene som ble avspilt, både lyd og bildekvalitet, var imidlertid upåklagelig: 

Konklusjon 

Hvis du synes det vi har rapportert om videoformatstøtte over virket gresk, kan vi gjøre det enkelt for deg: 
Det er ikke sikkert denne boksen er i stand til å spille av videofilene dine, den er rett og slett for kresen i forhold til de beste. 
Du finner mange andre spillere som er langt mindre kresne, og som spiller hva du enn kaster til dem. 

Det hører med til i historien at spilleren vi testet var merket med "Not for sale", og vi kontaktet derfor Sony for å få bekreftet at dette virkelig var et ferdig eksemplar, identisk med den du finner i butikken. 
Det kunne de bekrefte. 

Vi testet den dessuten samtidig med en annen mediespiller, koblet til samme nettverk og med samme minneplugg og testfiler. 
Denne gav oss helt andre resultater, og dermed fikk vi bekreftet at feilen ikke ligger i minnepluggen, testfilene eller vårt nettverksoppsett. 
Vi sjekket også at vi hadde siste oppdatering til spilleren på plass. 
Så får vi bare håpe for Sonys del at fremtidige oppdateringer vil rette på disse problemene. 

Ingen anbefaling til Sony denne gangen, altså. 
Sjekk heller en av disse mediespillerne før du går til innkjøp. 

Sony SMP-N100 
