Er det morsomt å se denne dama melke ei ku?
Carrie fra «Sex og singelliv» i midtlivskrise. 

||| 
FILM: 
Det er like morsomt hver gang, er det ikke, med byfolk som blir sendt på landet og må klare seg selv blant lastebiler og ville dyr og skumle tjukkaser med rutete skjorter og en eklektisk kolleksjon håndvåpen. 

Det er hysterisk å se designkledde jetsettere som Sarah Jessica Parker og Hugh Grant måtte ri på hester, melke kuer, flykte fra bjørner og trekke i cowboyhatt og danse på lokkalet. 
Og vet du hva, de er ikke noe særlig flinke til det. 
De ser faktisk skikkelig dumme ut. 
Ha ha ha. 
Ha. 

Jeg ler så jeg gråter. 

Carrie i midtlivskriseJeg er ikke mye til kokk, men jeg vet at å hente frem noe som var søtt og spenstig for ti år siden, tine det opp i mikroen, legge på et puslete peppermynteblad og dynke det i klam vaniljesaus fra papptrekant og late som det er friske bær fra skogen, ikke er oppskriften på suksess. 

Det er dét regissør Marc Lawrence har forsøkt å gjøre med Sarah Jessica Parker og Hugh Grant i «Did You Hear About the Morgans». 

Hun kniser og gisper og snakker intenst og lenge med påtatt søt jentestemme om 1) sine egne misforståtte følelser og 2) sin manglende evne til å oppholde seg noe annet sted enn New York, mens han glipper med øynene og fomler og stammer og er britisk. 
Dette er Carrie fra «Sex and the City» og Charlie fra «Fire bryllup og en gravferd» i midtlivskrise, og det er ikke noe vakkert syn. 

45 år gamle Parker er for gammel for å fjolle rundt som hun gjør. 
Hun virker skrikete og nevrotisk. 
At hun liksom skal være Manhattans mest vellykkede eiendomsmegler når hun har det med å fortelle vilt fremmede klienter om sin egen tikkende biologiske klokke, henger verken på greip eller noe annet sted. 

Ingen gnistHugh Grant klarer seg marginalt bedre, han har en viss komisk timing intakt og tre halvvittige replikker å klamre seg fast i. 
Men det umusikalske manuset klarer ikke å bygge opp under sine forsøksvise morsomheter; åpenbare punchlines blir pekt frem mot i fem minutter og aldri vevd inn i noen naturlig sammenheng. 
Dessuten flyr det omtrent like mange erotiske gnister mellom Parker og Grant som mellom Siv Jensen og Lars Sponheim. 

Kjærlighet er én ting, men de klarer søren ikke late som om de liker hverandre engang. 

SjarmløstHandlingen «Did You Hear About the Morgans», om du mot bedre vitende skulle være interessert, går ut på at Parker og Grant er et fraseparert par som ser et mord på gata, og dermed blir en del av vitnebeskyttelsesprogrammet og flydd ut på landsbygda for å gjemme seg for mafiaen. 

Der oppdager de, i tillegg til hverandre, at de må slutte å være så anstrengte og overanalyserende og urbane og heller bare gi seg hen til livet og kjærligheten. 
De eneste som viser antydning til karisma og kjemi i dette sjarmløse sammensuriet er den godmodige lokale sheriffen (Sam Elliot) og hans riflekyndige kone (Mary Steenburgen). 

Forrige uke vant republikanerne i Massachusetts, og nå er det bare å slå fast at redneckene har gått av med seieren denne gangen òg. 
