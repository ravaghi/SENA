Ro i Zahl'en
Geir Zahl finner seg selv ved hjelp av Kaizer-Janove, Morten Abel og Thomas Dybdahl. 

|||ALBUM: 
Stillferdig gyver Geir Zahl løs på sitt andre soloalbum - under det pussige navnet Uncle Deadly. 

Morten Abel tar pulsen på «Be Careful What You Wish For» med akustisk gitarkomp, mens samarbeidspartneren Christer Knudsen strekker den i høyden med glidende steelgitar. 

Den slentrende «The Subpoena Girl» og den luftige «The Game» er elegante og smittende countryrockere, i en slags modstil. 

«I Don't Mind» og «Until You Start Dreaming» kjører videre i samme småpratende leie, nedtonet og upretensiøst. 

Thomas Dybdahl og Janove Ottesen dukker opp i kulissene, og Kaizers henvises til i riffet i «Sneakin' Up». 

«Songs About God» er en slags rocksalme. 

Zahl har funnet en egen stil. 
Den kler ham fra første til siste tone, en form for melodiøs og stillferdig minimalisme, avhengig av den typen sikre tekster og sjarmerende melodier han presterer på dette albumet. 
