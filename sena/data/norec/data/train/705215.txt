Entrance:Klassisk håndverk 

På noen plater føles alt riktig. 
Dette er en av dem. 

Entrance: "Book of changes" (Thrill Jockey/Border) 

Guy Blakeslee er mannen bak Entrance, også kalt The Entrance Band. 
Han var tidligere medlem av Baltimore-bandet The Convocation Of..., før han flyttet til Chicago og solodebuterte med "The Kingdom of Heaven must be taken by storm" i 2003. 

Dette er hans sjette album i Entrance-rekken, og denne gang bruker han David Vandervelde (Father John Misty) som medprodusent. 
Andre deltakere er Paz Lenchantin (Pixies, Silver Jews), Frank Lenz (Pedro the Lion, Weepies) og sangerne Lael Neale og Jessica Tonder. 
Ikke minst utnyttes denne kvinnekoringen til det fulle, i nydelig harmoni med Blakeslees baryton. 

Plateselskapet trekker sammenligninger med Townes van Zandt og flamenco-inspirasjonen til Love, og det kan de godt gjøre. 
Noen dråper Jonathan Richman og Lee Hazlewood er det også i blandingen. 

Strykere, piano, xylofon, plystring og bjeller fyller ut lydbildet mens Blakeslee jakter på sangene med stor S. 
Han tapper 60- og 70-tallets melodiøse åre, men har samtidig en tidløs dimensjon i musikken. 
Dette er sanger som ville fungert godt uten annen innpakning enn gitar eller piano, og det er slik han vil ha det. 
Blakeslee ser seg som en tradisjonsbærer. 

Etter en intro åpner han med streit pop i "Always the right time", men henter siden impulser fra ulikt hold og er ikke redd for lydeffekter. 
Når han når refrenget i "Leaving California", kan du legge vekk spørsmålet om "hvorfor er det ingen som lager slike sanger lenger?". 
Guy Blakeslee gjør det. 
Det lyder som om han sleper The Carpenters ut i ørkenen, før han deretter runder av platen med flotte "Revolution eyes" som svinner bort mens pianoet forsøker å holde stand. 

Da er det bare å starte på nytt igjen og høre Blakeslee synge it's always the right time for love. 

Beste spor: 
"Always the right time", "I'd be a fool", "Summer's child", "Leaving California". 
