Donald Byron Wheatley:En showmann 

Han vokste opp på veien og har siden holdt familietradisjonen ved like. 

Donald Byron Wheatley: 
"Moondogs and mad dogs" (Maiden Voyage) 

Det er et par måneder siden denne kom ut, men åpningskuttet passer bra nå: 
"Life's a beach". 

Det er en frisk, akustisk låt med klapping og godt humør, en fin måte å innlede et debutalbum på. 

Donald Byron Wheatley vokste opp med å lytte til Van Morrison, Dylan, The Band og John Lennon, noe som ikke er vanskelig å høre. 
Han har med seg musikere fra Danny And The Champions Of The World, pluss Siobhan Parr og steelgitarist BJ Cole. 

Wheatley kommer fra en familie som har opptrådt i 150 år, reisende på kryss og tvers i Storbritannia. 
En familie av showmen og stolt av det. 
Wheatley synger om livet på veien og folk han møtt underveis, om venner han har mistet og om harde skjebner. 

Samtidig er det musikk å bli i godt humør av, for Wheatley har ikke glemt at det viktigste for en showman er å underholde sitt publikum. 

Beste spor: 
"Life's a beach", "Smoking gun", "Ten dollar Jenny". 
