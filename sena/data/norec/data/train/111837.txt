Midt på
En middelmådig film om middelalder reddes av Dustin Hoffman og Emma Thompson. 

HANDLER OM: 
Den middelaldrende, enslige new yorkeren Harvey kommer til London for datterens bryllup. 
Men han er en fremmed i sin egen familie, og når han under oppholdet får sparken fra sin middelmådige jobb som reklamelåtprodusent, ender han i baren på flyplassen. 
Der møter han Kate. 
Hun er også enslig og lei av sin mindre spennende jobb, og skjuler en boblende personlighet bak et slitent ytre. 

DOM: 
Harvey og Kate har gått fra den alderen der familiefrie folk kaller seg «single», til den alderen der de blir kalt «enslige». 
Mens ordet singel innebærer muligheter og håp, handler ordet enslig bare om ensomhet. 
«Last Chance Harvey» er en film om dette sosiale stigmaet, samtidig er det en tradisjonell kjærlighetshistorie om møtet med den ene spesielle som kan forandre alt. 

Dette er en imponerende forutsigbar film, perfeksjonert med generisk filmmusikk og total mangel på narrative og filmatiske krumspring. 
Den er også i overkant velmenende og sympatisk, som illustrert ved de myke, duse fargene på filmplakaten. 

Men Dustin Hoffman og Emma Thompson er gode skuespillere og de gjør en sterk innsats også her. 
Dialogen dem i mellom er heller ikke så gal. 
Med stillferdig og grå eleganse portretterer de to mennesker som får en oppvekker akkurat idet de er i ferd med å gi opp. 
Hele filmen hviler på de to stjernenes prestasjoner, og de har et samspill og en troverdighet som redder dette fra å være en helt forglemmelig affære. 
