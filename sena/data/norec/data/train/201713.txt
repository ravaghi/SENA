PRØVEKJØRT:Nye Volvo S60 

Nye Volvo S60 er etter vår mening en vellykket og kjøreglad familiesedan. 
Vi gleder oss til stasjonsvognen V60 kommer. 

LISBOA (DinSide Motor): 
Det var i år 2000 Volvo lanserte første generasjon S60 og fem år senere kom en midtlivsoppdatering. 
Totalt er det blitt solgt over 600.000 av første generasjon Volvo S60. 
Allikevel: 
Bilen som den gang fremsto som et spenstig sprang fremover for Volvo var blitt utdatert. 
Toppåret for modellen var for øvrig 2002 da det ble produsert 110.000 stykker. 

Nå er etterfølgeren klar for å ta over, og vi har vært i Portugal for å kjøre den i forskjellige versjoner. 

Designen er... ikke kjedelig 

Da forrige generasjon ble lansert var det Peter Horbury som var ansvarlig for design og det er det fortsatt. 
Imidlertid ble utviklingen av nye S60 satt i gang før Horbury kom tilbake til den svenske produsenten. 
Vi drar i større grad kjensel på "Horbury"-stilen, som tar sikte på å bevare Volvo-arven i modernisert form, når vi betrakter bakparten enn når vi ser bilen forfra. 

Uansett er som vanlig design en smakssak; når det gjelder nye S60 er meningene delte. 
Bilen plasserer seg i mellomklassen størrelsesmessig. 
Den er 463 centimeter lang, 187 centimeter bred og 148 centimeter høy. 
Akselavstanden er 278 cm hvilket hjelper på innvendig plass, som er bedre enn man skulle tro når man ser bilen utenfra. 

Eksteriørbilder: 

Skandinavia-luksus 

Når det gjelder interiøret er det umiskjennelig Volvo, med klare linjer og god ergonomi. 
Setene er gode å sitte i både foran og bak. 
Det forventer vi da også når vi har med Volvo å gjøre. 
Materialvalg og generelt kvalitetsinntrykk plasserer bilen mer i premium- enn i folkebil-klassen. 
Dette er fortsatt ordentlig, seriøst og kjølig, "skandinavisk" luksuriøst. 
Samtidig er vi til dels enige med forfatterne av Volvos pressemeldinger, som hevder at bilen er mer "ekstrovert" enn tidligere. 
Det hele virker noe mindre strengt og litt lunere, på en måte. 

Til tross for den fallende taklinjen og den kompakte, kombilignende profilen er det relativt god plass på annen seterad og fire voksne kan reise komfortabelt i S60. 
Vi satt utmerket i forsetene og også baksetene ga både den ønskede støtte og komfort. 
Det forventet vi da også fra Volvos side. 

Interiørbilder: 

Utvikling på motorfronten 

Volvo S60 får en del nye betegnelser på sine motorversjoner i tillegg til de kjente T6, D5 og DRIVe. 
Det er D5, D3 (diesel) og T5,T4, T3 (bensin). 
Toppversjonen er T6 med sin turbomatede rekkesekser som produserer 304 hestekrefter og gir 440 newtonmeter dreiemoment. 
Slik motorisert klarer S60 250 km/t og 0-100 på 6,5 sekunder. 
T6 har AWD - firehjulsdrift - som standard. 

Fra start leveres også S60 med en toliters rekkefirer med turbo og direkte bensininnsprøytning. 
Den kalles 2.0 GTDi (Gasoline Turbocharged Direct Injection) og kommer først i en variant med 203 hestekrefter som klarer 0-100 på 7,7 sekunder (manuell) og 8,2 sekunder (automat). 
Det kommer en sterkere variant av denne senere, kalt D5, samt to mindre GTDi-motorer med 1,6 liter slagvolum (T4 og T3). 

Felles for GTDi-motorene er at de kan kombineres med Volvos dobbeltkløtsjkasse (i praksis automat), Powershift, med seks trinn. 

Dieselmotorene kan leveres med sekstrinns manuell girkasse; de to sterkeste også med automat. 

Spenstig 
D3 

Vi opplevde 2.0T-versjonen med dobbelkløtsjgirkasse harmonisk og kultivert, men mer sedat enn tallene på papiret skulle tilsi. 
D3 med 163 dieselhester og manuell girkasse forekom oss det sprekeste alternativet - samtidig lett og med god trekkraft - og tross samme effekttall noe helt annet å kjøre enn forrige 163-hestersdiesel fra Volvo. 
Slik sett opplevde vi D5 med firehjulsdrift og 41 flere hester mer satt men ikke særlig mye sprekere. 
Vi fikk ikke anledning til å prøvekjøre innstegsmotoriseringene, men vi kan si såpass som at D3-motoren lever opp til Volvos fornyede ambisjoner på området dynamikk og sportslighet (se nedenfor). 
Vi synes den passer godt til denne bilen. 
Vi fikk også en tur i T6 AWD (3.0/304 hk), og det er selvsagt en flott opplevelse, men den blir altfor dyr her hjemme. 

Volvo-dynamikk 

Volvo presenterer S60 som den mest dynamiske og sportslige bilen de noensinne har produsert, noe det jo går an å svelge når merket samtidig insisterer på alskens sikkerhetssystemer og mer effektive motorer med dertil hørende lavere utslipp. 
Og kjøremessig er S60 utvilsomt en verdig etterfølger etter første generasjon S60, som selv hadde overbevisende kjøreegenskaper. 
Her synes vi nok en gang Volvo har lykkes godt i avstemmingen av chassis og presisjon i forstillingen. 

Styringen kunne med fordel vært mer følsom, men fremstår ellers som presis nok og med god utveksling. 
S60 trives på svingete vei og helheten trekker faktisk tankene i retning av BMW med de motorsterke versjonene med firehjulstrekk. 
Det hjelper på at også Volvo har introdusert "torque vectoring", en elektronisk løsning som fungerer som en fulltids differensialbrems og til enhver tid hjelper hjulet som har best grep til å få overført moment. 
Det er i praksis en fremdriftsassistent ved aktiv svingkjøring. 

Sikkerhet fortsatt i høysetet 

Sammen med XC60 er det sannsynlig at S60 er den sikreste Volvoen noensinne. 
Foruten det som er alment utbredt når det gjelder stabilitetskontroll, kollisjonsputer og beskyttende struktur med deformasjonssone og så videre, introduserer Volvo "Advanced Stability Control" etter sigende for første gang på denne typen bil. 
krengningsvinkelsensorer sier fra til antiskrenssystemet (DSTC hos Volvo) at det må forberede seg på å gripe inn hvis en brå manøver fører til unormal bevegelse. 

City safety, som ble introdusert med XC60, er standard. 
Dette gjør at bilen under krypkjøring (opp til 35 km/t) automatisk stopper for massive hindere i veibanen. 
I tillegg kan man nå anskaffe det automatiske systemet som kan forhindre påkjørsel av fotgjengere. 

Det som ikke skulle skje 

Det første PR-folkene fra Volvo gjorde da vi møtte dem var å forklare hva som skjedde da demoen av det automatiske stoppsystemet slo feil for kort tid siden. 
Volvo S60 fikk nemlig oppmerksomhet av en helt annen type enn den produsenten ønsket da et testeksemplar som skulle demonstrere systemet som gjør at bilen bremser av seg selv, ikke bremset i det hele tatt, men krasjet rett inn i hinderet foran dusinvis av kameralinser og reportere... 
OK, sier vi: 
Shit happens. 
Det er uansett interessant å se hvor store skader det kan bli bare man er uoppmerksom noen sekunder i bytrafikken - og dette er i bare 35 km/t. 
Her kan du se en reportasje om fadesen. 

Demoen burde ha ventet 

Forklaringen gikk ut på at denne bilen hadde hatt utladet batteri rett før demoen (som foregikk ved Volvos sikkerhetssenter i Göteborg og var en av en lang rekke øvelser), at hurtigladingen hadde satt systemet ut av spill og at det dermed ikke hadde kunnet gripe inn (programvaren responderte ikke som normalt). 
Som følge av dette har Volvo lagt inn en beskyttelse for den type problematikk og videreutviklet programvaren for at den skal kunne ta høyde for midlertidige avbrudd i kraftforsyningen. 
Det dreide seg uansett ikke, forklarer Volvo, om en bil som kunne ha funnet veien til forhandlere. 

Da vi testet fotgjengerbekyttelsen som er unik for nye S60 fungerte det ihvertfall utmerket. 
(Se vår artikkel om det her). 

Kommer på sensommeren 

Volvo S60 kommer til det norske markedet først i august/september. 
Den indikative prislisten finner du nederst på siden. 

Volvo satser på å selge 90.000 eksemplarer av nye S60 i løpet av et år - en tredjedel i USA, en tredjedel i Europa med Russland og en tredjedel i resten av verden. 
I Norge er det kommet inn i overkant av 100 bestillinger allerede og Volvo regner med å kunne selge 500 hvorav 300 kan rekke å bli registrert innen utgangen av året. 
800 til 1.000 eksemplarer forventes solgt i løpet av første fulle salgsår. 
