Green Day:«Awesome As F**k» 

(Reprise / Warner) 

Stadionpunk i sitt naturlige habitat. 

Etter uken som har gått er det noe vemodig og samtidig fint ved å se noen titusentalls Tokyo-innbyggere gå bekymringsfritt bananas til det som for tiden er verdens mest sympatiske stadionrockband - utmerket dokumentert på DVD-delen av denne liveutgivelsen. 

CD-biten er noenlunde samme sett, sammensatt fra enkeltkonserter, og viser at Green Day får et løft på scenen, kledelig ekstra rufs i håret, ikke minst hjulpet av publikumet de er så godt drillet i å være kompiser med. 
Billie Joe Armstrong er et eksempel på at kombinasjonen «voksen» og «punk» ikke trenger å være krise likevel. 
Har du sett dem (heldiggris!) er dette en flott suvernir. 
Har du ikke (stakkar!) er dette et adekvat substitutt. 

BESTE LÅT: 
«Burnout» 
