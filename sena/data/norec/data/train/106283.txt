Hypnotisk hjernetrim
Mange kjenner til puzzle-favoritten «Zuma» på PC og Xbox 360. 
Her er Nintendo DS-versjonen - og vi snakker om en skikkelig godbit. 

«Tetris» vil sannsynligvis for alltid beholde tronen som kongen av puzzle-spill - disse små, enkle og frenetiske spillene som handler om å kombinere form og farge for å komme videre. 

Men det finnes mange gode alternativer. 
PSP-spillene «Lumines» og «Mercury» samt DS-spillene «Meteos» og «Zoo Keeper» er alle perfekte følgesvenner på lange og korte turer, tiden får vinger og vips så er du fremme. 

Og så har du PC- og Xbox 360-favoritten «Zuma», da. 
Et spill som viser at denne typen spill kan ha en magnetisk tiltrekningskraft også når du sitter godt plantet i sofaen eller kontorstolen. 

«Actionloop» (utgitt som «Magnetica» i USA) er i praksis «Zuma», et spill som igjen var basert på det snart ti år gamle «Puzz Loop». 
Og både den trykkfølsomme DS-skjermen og det faktum at vi nå er over på en håndholdt spillmaskin bidrar til å skape en overlegen versjon. 

I «Actionloop» kommer det baller i forskjellige farger ned en skinne som snirkler seg mot et hull på midten av skjermen. 
Ved hjelp av stylusen, skal du dytte baller mot denne rekken og lage kombinasjoner på minimum tre baller med lik farge. 

Klarer du dette, forsvinner ballene, og rekken trekker seg sammen og danner nye fargekombinasjoner. 
Taktisk plassering gjør det mulig å lage lange rekker av baller som forsvinner, kombinasjoner som kan rense bortimot hele skjermen. 

Et konsept som ikke er forferdelig lett å forstå med det første, selv om moduset «checkmate» illustrerer konseptet på en herlig effektiv måte. 

Men spill som dette handler ikke først og fremst om bevisst forståelse. 
Det handler om å synke ned i en tilstand hvor du etter hvert føler fargekombinasjonene mer enn å se dem, en instinktiv opplevelse som er så intens at den går forbi konsentrasjon og beveger seg mot hypnose. 

Farlig vanedannende saker dette her, altså, noe som er det beste komplimentet der er mulig å gi denne typen spill. 

Stort pluss i margen for flerspillerdelen også, hvor du ikke bare konkurrerer om å få bort baller fra brettet, men hvor du også får mulighet til å sabotere for motstanderen. 

PS: 
Det følger med en «rumble pack» til dette spillet, som får DS-maskinen til å vibrere når den plasseres i GBA-porten. 
Det er en grunn til at den ikke er nevnt før i denne anmeldelsen - den er nemlig bortimot meningsløs. 
