Lina sjarmerer
Regi: 
Helle Joof. 
Genre: 
Ungdomsfilm. 
Svensk. 
Aldersgrense 11 år. 

Søt og sjarmerende film om kåte gutter og jenter med våte drømmer 

STJERNER: 
Mylaine Hedreul, Victor Axelsson, Alice Kastrup Möller, Lovisa Onnermark. 

HANDLING: 
Lina er 15 og i egne øyne alt på «U» - ukul, usexy, uinteressant. 
De to venninnene er langt mer trendy, og for å innhente forspranget satser Lina på å finne en kjæreste. 
En kåt ishockey-kar er klar for moro, men det er en litt yngre kunstnerspire som gir Lina våter drømmer. 
Tenåringstrøbbel er med andre ord tema for denne søte komedien. 

DOMMEN: 
Etter vår hjemlige filmsuksess «Bare Bea» for noen år siden, er det lett å plassere tilsvarende filmer i en slags kopi-bås. 
Men det er nå en gang slik at sex, sex og atter sex er en vesentlig del av grubleriene til en gjennomsnittlig tenåring. 
Regissør Hella Joof presenterer et galleri som også er blitt noe tradisjonelt; den usikre, den blærete og den kvikke. 
Også det er lett forståelige, fordi typegalleriet samlet representerer det vell av følelser som buldrer i ungdommelige sinn, hjerter og i kroppens nedre regioner. 
Mylaine Hedreul er en varmhjertet forsvarer av Lina, og høyst troverdig i jakten på sin egen identitet. 
Hennes forsøk med hockey-typen sier med humoristisk snert det meste om en ung jentes desperasjon etter å bli«voksen». 
Om den ikke er særlig nyvinnende, så er «Linas kveldsbok» en ganske søt og sjarmerende film. 
