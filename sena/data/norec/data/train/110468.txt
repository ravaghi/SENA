Lærerikt for de minste
Josefines lillesøster har fått i livsoppgave å lære og underholde de aller minste. 

Josefine-spillene er beregnet på barn i småskolen, mens Sofie-spillene skal lære og underholde barn under skolealder. 
Spillene har også lagt vekt på at barna skal lære å bruke en datamaskin, ettersom små barn har liten eller ingen erfaring med dette. 

I tillegg skal de lære seg tall, bokstaver og former. 
Til sammen inneholder spillet åtte små spill og sangleker - sanghefte følger med, slik at barna kan synge med. 

Spillet starter i kjøkkenhagen hjemme hos Sofie. 
Her kan barna velge om de vil gå på oppdagelsesferd eller spille spill. 
Spillene omfatter alt fra huskeleker til å kaste på ring til å finne løse ark. 
Alle lekene er svært pedagogiske, og skal blant annet stimulere barnas hukommelse og observasjonsevne. 
Når barna trykker på enkelte gjenstander, får de også se en illustrert versjon av en kjent, norsk barnesang. 

Spillet har en søt og enkel grafikk, er lett å bruke og forklarer og oppmuntrer barna flott underveis. 
Men kanskje burde aldersanbefalingen vært satt til 3 år og oppover? 
At barn på 2 år skal forstå dette er vel ambisiøst, tror jeg. 
For at spillet ikke skal bli for søtt, og dermed bare appellere til jenter, burde Sofie også få seg en kompis, slik Josefine har Sofus. 
