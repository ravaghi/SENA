New Super Mario Bros.Wii 

Mario og Luigi er tilbake, det var på tide! 

Ta det beste fra de klassiske plattformspillene på 80-tallet, legg til vår tids oppheng i flerspillermuligheter og topp det hele med klassiske, kjente og elskede karakterer. 
Da får du et godt spill! 

New Super Mario Bros. 
Wii er nettopp det, et sabla godt spill! 
Dette er ikke et spill som bryter grenser, men godt håndverk. 
Det er et rent og klassisk Mario-spill av den gamle typen. 

Prinsesse Peach blir kidnappa (IGJEN) og Mario med venner må ut på tur for å redde henne. 
Enklere blir det ikke. 
Den samme oppskriften har vi sett i Mario-spillene i over tyve år, og dermed er ikke historien eller måten den blir formidlet et særlig sentralt poeng i New Super Mario Bros Wii. 

Hvordan fungerer plattformelementene i 2009-modell, og ikke minst hvordan fungerer flerspillerbiten av NSMBW (som forkortelsen er)? 

Retrofølelsen er på plass 

Støtt og stadig mens jeg spiller New Super Mario Bros. 
Wii tar jeg meg selv i å tro at det er Super Mario Bros. 
3 (NES, 1991) eller Super Mario World (SNES, 1992) jeg spiller. 
NSMBW er et 2D-plattformspill, der du må komme deg igjennom hinderløyper for å nå slutten av brettet. 
Brettene er delt inn i verdener etter tema, for eksempel jungel, is og vulkan. 

Trass i at NSMBW henter mye inspirasjon fra spillmekanikken i de nevnte forgjengerne, har Nintendo gitt spillet et moderne tilsnitt. 

Karakterene, både Mario og fiendene, er animert i 3D. 
Det samme gjelder brettene og objektene på banene. 
Dermed får du et flatt 2D-spill med dybde, eller som det ofte kalles 2,5D. 
Banene inneholder kjente objekter og hindringer, men spillet gir Mario og vennene nye verktøy for å overvinne strabasene. 

I det første Mario-spillet til NES var de eneste hjelpemidlene en sopp som gjorde deg stor, og en blomst som lot Mario skyte ildkuler. 
Dette utviklet seg til både froskedrakter, vaskebjørner og mye annet i løpet av spillseriens utvikling. 
I NSMBW har turen kommet til pingviner. 

Ved siden av pingvindrakten, som lar deg skli på magen og svømme med ekstra nøyaktighet, er det gjensyn med flammeblomsten og soppen som dominerer. 
Bortsett fra at du også kan få en frostsopp (som lar deg kaste snøballer), og en sopp som ikke gjør deg stor, men liten. 

For meg så har disse verktøyene vært med på å gi Mario-spillene det lille ekstra i forhold til andre plattformspill. 
Det gjør det denne gangen også. 

Musikken henter i overkant mye inspirasjon fra tidligere spill, temaene i sangene er kjente og litt overbrukt i mine ører. 
Litt flere originale melodier hadde gjort seg. 
Super Mario Galaxy overbeviste stort med sine fantastiske og helt nye sanger, som ble blandet med kjente tonelinjer. 

Vanskelig, veldig vanskelig 

New Super Mario Bros. 
Wii er et vanskelig plattformspill, til tider veldig vanskelig. 
Nintendo balanserer på et tveegget sverd når det kommer til vanskelighet. 
For på den ene siden må selskapet ta hensyn til erfarne Nintendo-spillere som henter frem minner og egenskaper fra de første Mario-spillene. 

På den andre siden har Nintendo hordene av nye Wii-brukere. 
Konsollen har solgt i absurde nummer, og denne gruppen kjøpere utgjør et viktig grunnlag for Nintendo. 
Gjør de da feil i å legge spillet på det vanskelighetsnivået de har gjort? 

Spillet er på tross av sin vanskelighetsgrad ustyrtelig morsomt, spesielt sammen med flere venner. 

Magisk flerspiller 

Mens NSMBW baserer den grunnleggende spillmekanikken på en kjent (dog kjær) formel, er det introduksjonen av samarbeidsmodus som gjør den store forskjellen. 

Opptil tre bekjente kan kaste seg ut i brettenes vold, samarbeid er nøkkelen for å komme helskinnet igjennom deler av spillet. 

Spillere kan bære hverandre, hoppe på hverandre for å komme høyere og utløse knapper eller brytere uavhengig av hverandre. 
Samtidig kan man irritere hverandre grenseløst ved å stå i veien eller hoppe på hverandre. 

Dette samspillet hentet frem følelser inne i meg jeg ikke har kjent siden jeg satt med en Super Nintendo foran meg. 
«Jeg skal klare dette brettet, om det så er det siste jeg gjør...» 
Denne tanken dukket opp mer enn en gang. 

Viktig for Nintendo 

Akkurat nå er det viktig for Nintendo å hente frem sine beste spillkarakterer, og lage et knakende godt spill. 
Selskapet sliter med synkende salgstall og en heller skral verdensøkonomi. 
NSMBW vil hjelpe gigantselskapet i kampen mot Playstation 3 og Xbox 360, som er sterkere konsoller på mange måter. 
Nintendo har fortsatt stempelet som konsollen med mest moro for flest mulig, og dette synet vil NSMBW bygge opp under. 

New Super Mario Bros. 
Wii er et fantastisk plattformspill, som henter inn nye funksjoner (som samarbeidsmodus), samtidig som det er tro mot sjangerens spede begynnelse. 

Uovertrufne utfordringer gjør NSMBW til en spydspiss i plattformsjangeren. 
Nå savner jeg bare at Nintendo fokuserer på en god historie i et Mario-spill, på akkurat det punktet resirkulerer NSMBW gammelt søl 
