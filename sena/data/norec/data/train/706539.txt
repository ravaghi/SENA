Hatske Hval
BOK: 
Spennende forfatter, litt trettende roman. 

Jenny Hval: 
Å hate Gud. 
Roman. 
Oktober forlag. 
246 sider. 

Hva er det en egentlig leser, når en leser Jenny Hval? 
Er det dagbok, filmmanus, roman eller dikt? 
Debutromanen Inn i ansiktet (2009) var like ubestemmelig som hennes nye roman «Å hate Gud». 
Forskjellen er at det som var en styrke da, er en svakhet ved denne romanen. 

«Jeg hater gud. 
Det er så primitivt og stusselig å si det, men jeg er en primitiv og stusselig person». 
Slik åpner «Å hate Gud». 
Dette er utdrag fra notater hovedpersonen gjorde seg da hun gikk på skolen i en liten sørlandsby midt i bibelbeltet. 
En flåsete ting å skrive, kanskje, men likevel en dypt alvorlig tanke. 
Når vi møter henne er hun voksen. 
Hun har fått venner som ligner mer henne selv, men forlater ikke det mørke. 
I stedet starter hun et band med «et ønske om å utøve blasfemi mot kunstinstitusjonenes elskede bauta». 
Sørlandsbyen er forlatt til fordel for kunststudier, men hun er likevel stadig like forbanna. 

«Å hate Gud» kan leses som et slags forsvar for å være sinna. 
De destruktive kreftene muliggjør hovedpersonens kunst, men tar også over for henne. 
Hatet rettes høyt og lavt, mot Gud og mot jentene i klassen, mot kunstinstitusjonene. 
Visst er det en energi i dette. 
Men er det noe mer? 
Men hva dreier egentlig alt dette hatet seg om? 
Hva dette egentlig skal forstås som, blir aldri helt tydelig. 
Det ligger mye sivilisasjonskritikk i romanen, men den forblir primitiv og uten noe tydelig argument. 

Hval er en slags multikunstner som skaper alt fra lydinstallasjoner og musikk til romaner til videoer. 
Denne sjanger- og mediumoverskridelsen er tydelig i språket hennes, som er klanglig og musikalsk, slik at hvert kapittel har en form for rytme. 
Noen av kapitlene er skrevet som scener, andre episoder, andre igjen er små fortellinger. 
Referansene til verdenskunsten sitter løst, det er gøy å være en del av Hvals univers. 
En stund. 
Men så blir sinnet noe trettende. 

Så hva er det en egentlig leser da, når en leser Jenny Hval? 
Det blir vanskeligere og vanskeligere å svare på. 
Denne gangen blir det en svakhet. 
