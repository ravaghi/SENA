Solid supersjarm fra Astrid S
Etter tre uker på turné verden rundt, kom Astrid S tilbake til Bergen. 
Hun innfridde på alle måter. 

Astrid S skuffet på ingen måte de fremmøtte under den utsolgte konserten på Røkeriet på USF. 
Stor stemning og et perfekt musikalsk vorspiel for en vellykket lørdagskveld. 

Astrid Smeplass het hun da hun for fire år siden deltok i Idol. 
Det ble bare en femteplass, men skulle vise seg å bli starten på en karriere som bare ser ut til å gå rett til værs. 

Etternavnet ble ganske raskt sløyfet. 
Etter kort tid ble en ekstra s lagt til. 
Årsak ifølge plateselskapet? 
Atskillig flere målrettede treff når du søker på Google. 

Halvannet år er gått siden hun sist opptrådte her i byen under Bergenfest. 
Den gang som en sjarmerende og talentfull nykommer som bar preg av ennå å være noe uferdig som artist. 
Men mye har skjedd siden da. 
Det siste året har karrieren på alle måter tatt av – også internasjonalt. 

Lørdagens konsert markerte også avslutningen av en tre måneder lang turné verden rundt. 
Etter hvert også som øverste navn på konsertplakaten. 

Stor jubel når hun entrer scenen, men de to første låtene, «Bloodstream» og «Jump» får bare sånn passe respons. 
Men med «Hyde» løsner det virkelig, og derfra er det en ren seiersrunde konserten ut. 

Det er ikke store bandet hun har med seg. 
Bare trommer og tangenter. 
Mye av kompet ligger digitalt og forhåndsprogrammert, men slik er det i elektropopens verden. 

Til gjengjeld er Astrid S i høyeste grad sprell levende. 
Smiler og danser, og bærer på ingen måte preg av noen tretthetstegn selv etter tre måneder hjemmefra. 

Hun skårer stort på sin jordnære sjarm og stemmen holder hele veien. 
Midtveis tar de to musikerne seg en tur bak scenen mens hun overtar det hele sittende bak pianoet. 
For Astrid S klarer seg minst like bra på egen hånd. 

Både «Running Out» og kveldens eneste sang på morsmålet «Vi er perfekt, men verden er ikke det», tilhører like mye publikum i salen som artisten på scenen. 
Her er det allsang hele veien, og publikum, i all hovedsak jenter mellom 20 og 30, kan hvert eneste ord. 

Siste halvpart blir en ren maktdemonstrasjon i kunsten å kommunisere. 
For Røkeriet er i høyeste grad med på notene. 
Synger, jubler og danser. 
Og avslutningen med ekstranumrene «Paper Thin» og «Hurts So Good» sørger for å gi publikum nøyaktig det de var kommet for. 
Sistnevnte låt har da også mer enn 150 millioner treff på Spotify. 
Ikke mange artister her til lands kan skryte av slike tall. 

Konserten varer riktignok mindre enn en time – inkludert ekstranumre. 
For strengt tatt har ikke Astrid S stort mer materiale – foreløpig. 
Men skal en dømme av gaulingen rundt meg da «Ain’t No Mountain High Enough» kommer over høyttalerne etterpå, er festen bare så vidt begynt. 
