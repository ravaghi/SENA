Julemusikk som vil få Alf Prøysen til å snu seg i graven
Årets mest alternative julelåter kommer fra Tromsø. 

EP: 
Tromsø-rapperen Klish og hans trofaste våpendrager Sorte Beats er ikke det første man tenker på når det kommer til julemusikk, men minner oss om at høytiden ikke nødvendigvis er like hellig for alle. 

Spesielt ikke hvis man beveger seg langt nok ut i helganatten. 

Ingen skal likevel anklage Klish for å ikke ta jula seriøst. 
En gang feiret han den faktisk i august (og ribbe lagde han seg visstnok allerede i oktober). 
«Endelig Yordmor Matja» er andre utgivelse i duoens E.Y.M-serie, og følger opp eurodance-hyllesten «Endelig Yes Monster» fra 2015. 

Men kan man egentlig lage julestemning med trapbeats? 

Svaret er selvfølgelig et stort, feit nei. 
Ikke at det har vært målet når det flekses med julegaver, ribber og pinnekjøtt på «Flyr på reinsdyr». 
«Forrige jul», med sin sampling av Wham-klassikeren «Last Christmas», byr derimot på noe som minner om høytidens strabaser. 
Klish tar oss i alle fall tilbake til sine egne loka tenåringsdager, der en tørrokk-fiasko sørget for at han mistet alle pengene sine rett før julaften. 

Kevin McCallister-koblingen «Hjemme aleina» – med klokkespill og luskende obo – får det også til å pirre i julesokken, samtidig som EP-ens feteste produksjon sørger for den perfekte innpakning av Klish’ auto-tune-vinglete refrenger. 

Å runde av gildet på noe Crime Mob-greier blir deretter like riktig som det er feil, og med «Amatørenes aften» gir Klish grønt lys til å drikke som en nybegynner når det nye året endelig skal ringes inn. 

Gjennom diverse ad-libs på sistnevnte låt kanaliserer rapperen dessuten The-Dream, og befester dermed crooner-rollen han har introdusert på «Endelig Yordmor Matja» – julemusikk til dem som ikke kan vente med å forlate familiebordet for å ta den årlige julepilsen med kompisgjengen. 
