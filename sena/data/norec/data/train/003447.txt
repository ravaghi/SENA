Gone baby gone
Ben Affleck har lært mye på sin vei over stjernehimmelen. 
Nå debuterer han som regissør med ”Gone baby gone”, og imponerer med en sterk historie, som tvinger oss til å overveie noen vanskelige moralske valg. 

Ett sted på veien mister jeg kanskje litt troen på filmen, fordi den går veier jeg ikke helt er med på. 
Men helheten er overraskende god. 
Denne filmen fortjener å bli sett! 

Mørk og farlig 

Ei fire år gammel jente forsvinner fra et nabolag i Boston. 
Tanta leier de lokale privatdetektivene Patrick og Angie (Casey Affleck og Michelle Monaghan) for å utfylle politiets etterforskning. 

De kan nemlig innhente opplysninger fra lyssky mennesker i nabolaget som ikke vil snakke med purken. 
Men etter hvert blir forsvinningssaken både mørk, innviklet og farlig. 

Intelligent skrevet og filmet 

Filmen tegner et realistisk bilde av mekanismene som trer i kraft ved et barns forsvinning, som angsten i nabolaget og håpløsheten innen familien. 
Søkelyset fra media virker særlig kjent. 
Tankene går selvsagt til Algarve-kysten. 
Madeleine-saken gjorde at filmpremieren ble utsatt på ubestemt tid i England. 

Situasjonen virker troverdig. 
Og Ben Affleck maler ut historien med stø hånd, og avslører lag for lag etter hvert som vi nærmer oss sannheten. 
Manuset er intelligent skrevet og filmet! 

Flotte skuespillere 

Casey Affleck er en imponerende god skuespiller, og da har jeg spesielt ”The assassination of Jesse James by the coward Robert Ford” i tankene. 
I ”Gone baby gone” er han solid, men kanskje litt for hardkokt av og til i rollen som Patrick. 

Jeg får meg ikke til å tro at han virkelig er så tøff som han fremstår som, spesielt i en skytescene, som for øvrig får merkelig få konsekvenser. 
Men Casey Affleck er vår ambassadør i historien, og han gjør jobben utmerket. 

Andre roller besørges av staute folk som Ed Harris, Morgan Freeman, Amy Madigan og Amy Ryan, som ble Oscar-nominert for rollen som jentas mor. 

Ny karriere for Ben? 

Det er litt synd for Ben Affleck at han er så kjent for middels skuespill. 
Det kan bidra til at filmen kanskje ikke får den oppmerksomheten den fortjener. 
Affleck viser seg faktisk å være en bedre regissør enn skuespiller. 

”Gone baby gone” kan, og bør, være starten på en ny karriere for ham! 
