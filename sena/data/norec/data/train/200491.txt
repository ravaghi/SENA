Sony Xperia Z3
En av de beste har blitt enda bedre. 

Mens de fleste store mobilprodusentene har valgt å komme med én ny toppmodell i året, har Sony valgt å kjøre dobbel hastighet på slike lanseringer. 

Dermed sitter vi med den nye toppmodellen, Xperia Z3, i hendene bare et halvt år etter at vi testet forgjengeren, Xperia Z2. 
Ja, faktisk er det under fem måneder siden vi trillet en sekser til Sonys forrige toppmodell. 

Z3 vs Z2 

Det er ikke store endringene Sony har gjort fra forgjengeren, men det lille som er gjort, er svært velkomment. 
Det første man legger merke til er at Z3 er betydelig tynnere – tykkelsen er senket fra 8,2 til 7,3 millimeter (godt merkbart), og telefonen er også rundere i kantene og bedre å holde i, spør du oss. 
Vekten er også redusert, fra 163 gram til 152 gram. 

Den lille ulempen er at batteriet har mistet bittelitt kapasitet – fra 3200mAh til 3100mAh. 
Det spiller liten rolle, for Z3 må være en av de mest utholdende telefonene jeg noengang har brukt. 

I skrivende stund har jeg hatt den på i 26 timer uten å lade – jeg har riktignok brukt den mindre enn jeg pleier (halvannen times skjermtid totalt), men har fortsatt 45% batteri igjen; helt uten strømsparingsfunksjoner. 

Kameraet har samme oppløsning som tidligere (20Mp, men standardinnstillingen tar bilder med 8Mp-oppløsning), men vidvinkelen er forbedret og tilsvarer nå 25mm om du regner om til 35mm-format. 

Det gjør at du kan fange mer i bredden; kjekt både i familieselskap eller foran store byggverk, for eksempel. 

I tillegg er prosessorhastigheten økt fra 2,3GHz til 2,5GHz, mens både internminne (16GB) og RAM (3GB) er det samme som tidligere. 

Elegant 

Mens Z2 kanskje kunne føles litt klumpete, er Z3 blitt en svært elegant telefon. 
I tillegg til kobberfargen vi har fått på vårt testeksemplar, finnes den også i sort, hvit og mintgrønn utførelse. 

Som med øvrige Z-telefoner er også Z3 vanntett, og derfor finnes det luker foran både strøminntaket og der du setter i minnekort/nano-SIM. 
På den ene siden finnes også et spor til en ladedokk som kan kjøpes separat. 

De fleste av Sonys telefoner, Z3 inkludert, har en dedikert kameraknapp som kan holdes halvveis nede for å fokusere. 
Denne kan også brukes dersom skjermen er slukket, slik at kameraet er klart til dyst på rundt to sekunde, i følge våre målinger. 

Flott skjerm 

Skjermen på Z3 er flott å se på – lyssterk og med gode farger og innsynsvinkel. 
Også i sterkt sollys går det fint å se skjermen på denne telefonen, og den kan dessuten betjenes med vanter. 

I forhold til forgjengeren er skjermteknologien forbedret ytterligere, blant annet for å spare batteri. 
For eksempel bruker Sony en teknologi kalt «local adaptive contrast»; en algoritme som tilpasser hvert enkelt piksel på skjermen for å øke kontrasten uten å måtte skru opp lysstyrken like mye som tidligere. 
Lysdiodene er også mer strømgjerrige enn tidligere. 

Vi synes heller ikke det gjør noe at telefonen «bare» har full HD-oppløsning (1920x1080). 
Mens enkelte konkurrenter, som LG G3, har økt oppløsningen til 2560x1440, er full HD-oppløsning skarpt nok på en 5,2-tommers skjerm, og det gjør nok også at Z3 kan skilte med såpass god batteritid som den kan. 

God lyd 

Som på forgjengeren kan man fortsatt skimte feltene fra digitizeren om man ser nøye etter, og vi skulle kanskje ønske oss et litt mørkere tema på flere av appene, siden det er begrenset hvor mørkt bilde telefonen kan vise (bill.mrk. «epost-mysing på sengekanten»). 

Høyttalere er det fremdeles to av, og de er plassert på hver sin side av skjermen. 
De gir godt over normalt god lyd til en mobiltelefon å være, men er selvsagt på ingen måte en erstatter for en ekstern høyttaler. 

Edruelig Android-versjon 

De aller fleste produsentene som lager Android-telefoner har sine egne skall på toppen av Android med ekstra funksjoner, grafiske tilpasninger og annet. 
Sony har lenge vært blant de mest «edruelige» med tanke på dette og tilbyr en Android-opplevelse uten alt for mye dilldall på toppen. 

Varselmenyen er for eksempel helt fri fra egne snarveier og fremstår svært minimalistisk. 
En kjekk liten funksjon er også at du kan skjule varselikonene på topplinja når du har sett på dem (men ikke fjernet dem) i varslingsmenyen, som burde begeistre dere to som alltid kommenterer alle ikonene der oppe når vi poster skjermbilder. 

Som med tidligere telefoner finnes også Smart Connect, som gjør at du for eksempel kan gjøre det slik at Spotify startes når du kobler til hodetelefoner, eller at Google Maps startes når telefonen får kontakt med bilen din via Bluetooth. 
Også øvrige funksjoner fra Z2 er på plass, for eksempel at skjermen ikke slukkes om den utsettes for motlys (i praksis at du ser på den) eller aktiv støykansellering dersom du bruker spesielle ørepropper fra Sony. 

Det er faktisk også mulig å filme det som skjer på skjermen – ikke bare ta et skjermbilde. 

Noe «bloatware» 

Vi innrømmer at vi ikke er veldig begeistret når det følger med mye ekstra programvare; det være seg på en telefon eller på en bærbar PC. 
På Xperia Z3 får man med prøveversjoner av navigasjon fra Garmin, antivirus fra AVG og kontorpakke fra OfficeSuite. 

Den som ikke er begeistret for sånt, kan imidlertid trøste seg med at de alle kan avinstalleres. 

Telefonen leveres også med appene Sony Select og Xperia Lounge, der Sony trekker frem godbiter både hva gjelder apper, filmer, musikk etc., og der man fra tid til annen kan delta i konkurranser for å vinne premier og den slags. 

God ytelse 

Det er ikke lenger mye som skiller dagens toppmodeller fra hverandre med tanke på ytelse. 
De fleste toppmodellene har jevnt over god flyt både i operativsystemet og til nettsurfing. 

Det gjelder også Xperia Z3. 
Telefonen scorer jevnt over svært høyt i ytelsestestene vi kjører og leverer som forventet av en telefon med denne konfigurasjonen. 

Svært god batteritid! 

Dette er kanskje det mest gledelige punktet, for selv om Z3 som nevnt har fått et bittelitt mindre batteri enn Z2, er det andre ting Sony har gjort med skjerm og annen teknologi som gjør at Z3 holder og holder. 
Etter å ha brukt telefonen halvannen uke har jeg fortsatt til gode å legge meg med mindre enn 30 prosent batteritid igjen. 

Én dag la jeg meg med 1 prosent batteri igjen, men da hadde jeg ikke ladet siden morgenen dagen før – Xperia Z3 holdt altså to fulle dager med det jeg antar er relativt normal bruk (halvannen time skjermtid x2, en halvtime telefonsamtale pluss litt bildeknipsing og den slags). 

Fint kamera 

Sonys telefoner har lenge vært blant de fremste hva gjelder kamerakvalitet, og Z3 går inn i rekken som nok et solid produkt på kamerafronten. 

Den nevnte vidvinkelen tilsvarende 25mm er vel verdt å sette pris på, og med egen kameraknapp er kameraet klar til dyst så raskt som bare det – selv om skjermen er slukket. 

Bildekvaliteten fra kameraet er blant de bedre på markedet, med godt dynamisk omfang og forholdsvis nøytrale farger. 
Under ser du bilder tatt med telefonen: 

God samtalekvalitet 

Jeg har også opplevd Sony-telefonen som svært god å føre samtaler i, der jeg til og med har fått kommentarer fra motparten om at samtalekvaliteten er bedre enn normalt (vi har stillerom med betongvegger på jobben). 

Selv plugger jeg ofte telefonen i AUX-inngangen på bilstereoen, og på det punktet leverer Z3 noe lavere lyd enn normalt, som gjør at jeg må skru volumet høyere på anlegget. 

Konklusjon 

Da vi testet Sony Xperia Z2 for et snaut halvår siden, skrev vi som følger: 

«(…) sjelden har vi opplevd å teste et produkt som har så få svakheter som Xperia Z2.» 

Og det gjelder også for Sony Xperia Z3. 
Telefonen oser kvalitet i alle ledd – den er vanntett, har en svært god skjerm, svært godt batteri, svært god ytelse, svært god kameravidvinkel med egen kameraknapp og stort sett alt man trenger av teknologi innabords. 
Dog ikke fingeravtrykksensor, pulsmåler eller IR-sender, som Samsung Galaxy S5 har. 

Noen vil kanskje trekke for at batteriet ikke kan byttes ut, men spør du meg, tar jeg heller en telefon som lett holder hele dagen, enn en som holder trekvart og kan bytte batteri. 
Særlig i en verden der man får kjøpt portable ladebatterier for en billig penge. 

Sony Xperia Z3 D6603 
