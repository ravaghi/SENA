Den italienske bryggerigampen
Sylvester Stallone lager film slik Rocky bokser: 
Stilen er kanskje ikke den mest elegante, men punchen kjennes tung mot magemusklene. 

ROCKY BALBOA: 
«Rocky Balboa» er en behagelig påminnelse om at Stallones debutfilm «Rocky» var et drama. 
Ikke en actionfilm. 
Ikke en sportsfilm. 
Et drama om en enkel arbeiderklassegutt og hele besluttsomheten og hele kjærligheten hans. 
Arbeiderklasse-enkelheten bærer også den siste Rocky-filmen: 

Balboa er ikke en flink eller vellykka eller spesielt intelligent fyr, han er bare så inderlig ekte og sann. 
I samtale med sønnen oppsummerer han det som alltid var fattigfolks spesialitet: 
Det viktige er ikke hvor hardt du slår, men hvor harde slag du kan ta i mot og likevel fortsette. 
På et parodisk vis føles det helt nytt. 
Kan man si sånt? 
Rocky kan. 
Er det lovlig å si sånt? 
Antakelig ikke. 

Rocky har passert 50. 
Han bor i et slitt rekkehus i Philadelphias arbeiderstrøk og har en ørliten restaurant. 
Da den regjerende verdensmesteren blir så suveren at publikum kjeder seg, kommer noen på at han kan bokse oppvisningskamp mot Rocky Balboa. 

Stallone har skrevet og regissert sjøl, og han faller ikke for noen fristelser. 
Balboa ser ikke ut som en 30-åring; han er sein og tung og teknisk ufullkommen. 
Men han stormer fram som en gal italiensk hingst, eller snarere en bryggeri-gamp. 
Han tar på den gamle dagbladjoggedressen og trener med øltønner. 
Han hamrer på svinelik. 
Han løper med bikkja. 
Ikke noe spektakulært. 
«Rocky Balboa» er en veldig behagelig og dypt rørende film å se på. 

Jeg håper ikke mora mi leser dette, men boksekampen er også herlig. 
Kanskje hadde 
Stallone også denne gang planlagt en annen slutt, for den han har laget, virker litt improvisert. 
Det får holde. 
Det var den han hadde. 
Rocky er sånn. 
