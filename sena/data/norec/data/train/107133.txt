Kynisk opprustning
Regi: 
Andrew Niccol Med: 
Nicolas Cage, Ethan Hawke, Jared Leto, Bridget Moynahan, Ian Holm, Sammi Rotibi. 
Amerikansk. 
Drama - 15 år, frarådes under 15 

Underlig og virksom «komedie» om verdens mest kyniske virksomhet: våpenhandel. 

Riktignok må ikke begrepet «komedie» tas altfor bokstavelig. 
Filmens tema gir moralsk ikke-uttelling, galopperende grusomheter og mer enn tvilsomme fortellergrep - blant annet med sterke stereotypier om Afrika og afrikanere. 

Likevel: 
Det blir galt nok. 
Både på tross av og på grunn av filmens «komiske» intelligens. 

Nicolas Cage spiller den amerikanske immigrantsønnen, som vil bli noe i verden. 
Og blir våpenhandler i en gyllen tidsepoke for bransjen: fra midten av 1980-tallet og frem til i dag. 

Det finnes riktignok ett håndvåpen pr. hver 12. verdensborger på kloden. 
Cages eneste utfordring er hvordan han skal «oppruste» de elleve uten skyttere. 

Det er en forferdelig historie! 
Og den er til dels lystig fortalt. 
Heri ligger hemmeligheten: 
Filmens gjennomførte kynisme beskriver særdeles intelligent bransjens stålharde ditto. 
Ikke bare for de absolutt tilpasningsdyktige frilansere. 
Men også på de virkelig store synderne: 
De store, tunge våpensmiene i verden. 
Som kontrolleres, stort sett, av de faste medlemmene i FNs sikkerhetsråd... 
Det blir en balanseakt av dimensjoner. 
Hvilket betyr at noen vil hate filmen. 
Selv synes jeg den er en stor opplevelse! 
