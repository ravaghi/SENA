- Dette er bra håndverk John Arne Markussen, ansvarlig redaktør i Dagbladet
Det revitaliserte VG Helg framstår som pent og godt komponert, men magasinfaglig sett er det lite nyskapning å spore. 
Innholdsmessig er det en fin miks, kanskje noe mykere enn Dagbladets Magasinet. 

Bildejournalistikken er god, veldig god. 
De store flatene utnyttes godt enten vi snakker om portretter eller innholdsrike reportasjebilder. 

Til bransjenettstedet Kampanje sier redaktør Jane Throndsen: 
«Designet skal være et ektefødt barn av VG - det skal ha VGs DNA». 
Vel, vel. 
Her må det ha skjedd en forveksling på fødestua. 
Dette er veldig mye etterligning av Dagbladets Magasinet. 
Det gjelder layouten, bildebruk, utbrettscover, - til og med bylinebilder av reporterne - er inspirert av Magasinet. 
Og formatet er identisk. 

Hva misunner jeg VG i premierenummeret? 

Jo, historien «En pappa går videre» - den hjerteskjærende fortellingen om Knut Birkeland som mistet sine to døtre i den såkalte Bygdøyulykken. 

Gratulerer. 
Dette er bra håndverk. 
Men hvorfor tok det så lang tid når originalen var ute allerede i 1999? 
