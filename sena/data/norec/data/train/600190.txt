Mørk og morsom
Argentina 2014 

Svart komedie 

Regi: 
Damián Szifrón 

Manus: Damián Szifrón 

Skuespillere: 
Ricardo Darín, Leonardo Sbaraglia, Rita Cortese, Julieta Zylberberg, Erica Rivas, Diego Gentile 

Aldersgrense: 
11 år 

Egnethet: 
Ungdom/voksen 

”Wild Tales” er en fabelaktig absurd samling av hverdagsøyeblikk de fleste kan kjenne seg igjen i, men som tar uventede og ekstreme retninger. 

Filmen er ikke én lang historie, men flere ulike historier etter hverandre som likevel knyttes sammen av en rød tråd — karma. 

”Karma’s a bitch” sier de i USA, og jeg kan egentlig ikke finne noen bedre måte å beskrive det som formidles i denne filmen på. 
Dette er beksvart komedie på sitt beste, og de morsomste øyeblikkene kommer der du minst venter dem. 

Den argentinske manusforfatteren og regissøren Damián Szifrón, har satt fokus på en rekke temaer som ikke en trenger å være argentinsk for å forstå - en trenger bare å være menneske. 

Hvor mange har ikke følt sinne overfor andre bilister i trafikken, eller følt seg hjelpeløse i møte med byråkratiske lover og regler, eller hatt lyst til å hevne seg på noen som har gjort deg urett? 

Vel, i ”Wild Tales” er det ingen som holder tilbake noe som helst. 
Tilsynelatende normale mennesker går helt amok, koker over og slipper løs all sin vrede. 
Dette får både overraskende og harde konsekvenser, som er svært underholdende og samtidig tankevekkende. 
Noen ganger lønner det seg kanskje å telle til ti? 
Fabelaktig film for voksne. 
