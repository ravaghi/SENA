Spillanmeldelse:«Naval War: 
Arctic Circle» 

(VG Nett) 
Nordområdene er mer verdifulle enn noengang, NATO er svekket, og Russland er på krigstien. 
Slik ser situasjonen ut i 2030 i strategispillet «Naval War: 
Arctic Circle». 

Profilerte og omfattende strategispill fra norske spillutviklere er ikke akkurat hverdagskost. 
Iallefall ikke spill som legger listen for dybde og detaljnivå så høyt som Turbo Tape Games har gjort med sin debut-tittel «Naval War: 
Arctic Circle». 

Som navnet antyder er «Naval War: 
Arctic Circle» en taktisk krigssimulator som utspiller seg nær polarsirkelen. 
Global oppvarming og issmelting har åpnet nordvest-passasjen for skipstrafikk, og de allerede ressursrike nordområdene har blitt enda mer verdifulle. 

Etter at en rekke mindre konfrontasjoner har eskalert konflikten mellom Russland og de andre arktiske nasjonene, erklærer Russland krig mot Norge. 
NATO er ikke hva det engang var, så i første omgang holder både USA, Canada, Tyskland og Frankrike seg utenfor. 

Norge slipper allikevel å stå helt alene mot den russiske bjørnen, for både Storbritannia og Nederland er tidlig ute med full militær støtte. 

Historien blir fortalt gjennom korte avisartikler og tekstbaserte samtaler. 
Plottet er slettes ikke så verst og det alvorlige temaet blir fint balansert med en god dose humor. 
Allikevel synes jeg man kanskje kunne ha gjort enda mer ut av historien eller iallefall spandert på seg noen stemmeskuespillere. 

Grafikken i «Naval War: 
Arctic Circle» er mildt sagt minimalistisk, her er det enkle symboler og rene linjer som gjelder. 
Men det er ikke nødvendigvis negativt, for det er både svært funksjonelt og behagelig å se på. 
Om du ønsker litt mer kjøtt på grafikkbeinet kan 3D visningen hjelpe til å visualisere sjøkrigen, selv om denne egentlig ikke har noen praktisk funksjon. 

Spillkartet, som er det samme gjennom hele spillet, dekker hele nord-atlanteren, barentshavet og nordishavet. 
Det tar litt tid å ta til seg hvor stort dette området faktisk er, ettersom det tross alt dekker over 25 millioner kvadratkilometer. 

Lar du spillet gå i normal hastighet, er transporttider dessuten realistisk simulert. 
Oppdager du fiendtlige styrker i nærheten av Island, hjelper det lite å ha en fregatt stående nær Bergen. 
Selv med god rekkevidde på våpensystemene, vil det fort ta et halvt døgn før den er nær nok. 
Jagerfly er atskillig raskere, men her må man passe på å ikke brenne av alt drivstoffet med én gang. 

Noe stort problem er dette dog ikke, ettersom hvert enkelt oppdrag som oftest foregår på ganske små biter av kartet. 
Tiden kan da også skrus helt opp til det 120-dobbelte. 

Faktisk fungerer sanntidshastigheten til tider litt som en pausemodus, selv i de mest hektiske situasjoner er det sjelden man blir skikkelig stresset. 
Når missilvarslene begynner å blinke, kan det fortsatt være flere minutter før raketten når målet sitt. 

God tid er også en stor fordel ettersom valgmulighetene til tider kan være temmelig overveldende. 
For eksempel finnes det tolv ulike våpenoppsett for jagerflyet F-35C og flere fartøy har både tre, fire og fem ulike radar- og sonarsystem. 
Her burde nok utviklerne ha vært flinkere til å forklare fordeler og svakheter, eller i det minste oppgitt noe mer informasjon. 

Man får vite rekkevidde, mengde og hva slags mål våpensystemene er beregnet mot, men ikke hastighet, slagkraft eller om missilet kan skytes ned. 

Radar og sonar står forøvrig sentralt i «Naval War: 
Arctic Circle». 
Mye handler om å oppdage og overvåke fienden, helst uten å bli oppdaget selv. 
Å finne nålen i høystakken er forøvrig reneste barneskirennet i forhold til å lokalisere en dypdykket ubåt i atlanterhavet. 

«Naval War: 
Arctic Circle» er et krevende strategispill. 
Selv om utviklerne har vært flinke til å gjøre mye av kompleksiteten forståelig, er det fortsatt snakk om en skikkelig steil læringskurve. 

Men det er også et solid strategispill som utspiller seg rett utenfor vår egen kyst. 
Så er man glad i detaljer og taktisk dybde, byr «Naval War: 
Arctic Circle» på mange timer med underholdning. 

NAVAL WAR: 
ARCTIC CIRCLE Plattform: 
PC Genre: 
Strategispill Alder: 16 Utvikler: 
Turbo Tape Games Utgiver: 
Paradox 
Interactive 
Mer info 
