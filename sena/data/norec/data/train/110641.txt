Krigens «helter»?
Mer interessant enn egentlig vellykket, når en ny generasjon danske filmskapere tar for seg siste verdenskrigs nasjonale helter. 

HANDLER OM: 
«Flammen» og «Sitronen» er to nådeløse og særdeles dristige frihetskjempere i den Danske hovedstaden under krigen. 
Skjønt «frihetskjempere»? 
De har tatt på deg det skitneste arbeidet av alle: 
Å drepe farlige danske nazikollaboratører. 

Lenge blir de dyrket som nesten mytiske helter i den danske motstandkampen. 
Men etter hvert som krigen skrider fremover, blir deres blodige innsats problematisk i forhold til motstandgruppenes ulike tilnærminger og politiske mål. 

Frontene blir ikke så klare, målene ikke skikkelig definert, de personlige omkostningene betydelige. 
Og ikke alle, heller ikke på dansk motstandkamps side, synes å ha like rent mel i posen... 

DOM: 
Med «Flammen og sitronen» er vi ved et tidsskille når det gjelder historiene som blir fortalt om krigen. 
De gamle historieskrivernes (seierherrenes kronikører) tendens til svart/hvitt-tegning og helteepos blir nå for alvor gått etter i sømmene. 

Danskene (og samme tendens gjør seg gjeldene i Norge) har i noen år hatt bøker med «revisjonistisk» innhold. 
Denne filmen tar for første gang samme grep: 

Var virkelig «heltene» helter? 
Kunne alt gjøres i den gode saks tjeneste? 
Med hvilken rett ble de ulike «påregnelige skadene» glattet over, fortiet og «glemt»? 
Hvilke interesser lå egentlig bak de ulike motstandgruppenes handlinger? 

Det er svære og kompliserte problemstillinger som tas opp her. 
Såpass svære, at filmen som filmopplevelse blekner noe: 

Personene i filmen er og blir mye mer brikker og påstander, enn egentlig levende mennesker. 
Og en rekke, dramatiske «slag» fyller opp en action-kvote, som her og der virker mer påklistret enn reell. 
Dessuten er filmen utflytende og unødvendig lang. 

Likevel: 
Særlig for dem med interesse for krigen er det mye interessant å finne. 
I Danmark er filmen blitt en noe overraskende kjempesuksess, ettersom den har klart å mobilisere mange eldre til å gå på kino og se en film om «deres» krig. 
Og det er lett å forstå: 
Dette er et til dels nytt og til dels interessant og tankevekkende filmsyn på «deres» krig. 
