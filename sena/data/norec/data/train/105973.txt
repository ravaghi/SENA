Muntert med mat og sex
Regi: 
Hans Petter Moland Skuespillere: 
Stellan Skarsgård, Jannike Kruse Jåtog, Bjørn Floberg, Jan Gunnar Røise, Jorunn Kjellsby, Gard Eidsvold, Bjørn Sundquist, Aksel Hennie. 

Hans Petter Molands nye film vil bli husket for noen av de morsomste sexscenene i norsk filmhistorie. 

Men også for mye annet. 
Med et stjernelag av skuespillere har regissøren snekret sammen en fornøyelig, bisarr komedie om en gjeng underdogs. 
Mat og sex er dagligkost for denne gjengen. 

«En ganske snill mann» er blitt ganske så morsom. 
Gode karakterroller står i kø, og de er utført med hjertelig tilstedeværelse norske skuespillere i eliteserien, samt en innleid svenske i toppklasse, Stellan Skarsgård. 
Dette er ensemblespill av utsøkt karakter. 

Filmen handler om Ulrik (Skarsgård) som kommer ut av fengsel etter 12 år. 
Han møter gamle kompiser, får seg en jobb og søker fomlende etter kontakt med sin voksne sønn. 
Selvfølgelig innhentes han av fortiden, og underveis fristes han av kvinner som ikke tilhører de blonde og vellykkede her i livet. 

Vi befinner oss i en grå hverdag sammen med dem som ikke lever på livets lyse side. 
Humoren er direkte og rå, men også underfundig. 
Historien er spekket med detaljer, både fysisk og verbalt; detaljer som skaper brudd og overraskende vendinger. 
Samtidig ulmer det et vemodsfylt alvor som er med på å gi filmen en barsk ømhet. 

Manusforfatter Kim Fupz Aakesson har gjort hele forarbeidet med sitt kreative manus. 
Men Moland har foredlet varene gjennom et ensemble som legger sjel og hjerte i sine karakterer. 
Skarsgård prater ikke så mye, men spiller ut et helt register av følelser gjennom små blikk, et smil, en rynke eller et urolig glimt. 
Kjellsby ser ut som en husmor fra helvete og er praktfull som bisk, noe uflidd og handlekraftig husvert. 
Sammen står de for noen sex- og matscener som er sjelden kost! 

Dette er morsomt, sprøtt og underholdende, med en varm kjerne av dybde på kjøpet. 
