Når denne filmen først skulle lages, kunne ikke resultatet blitt bedre
«Mordene i Kongo» kaster ikke nytt lys over Moland og French, men tegner et patetisk bilde av dem. 

Varsellampene lyste ikke da nyheten om filmen kom, det ville vært fordomsfullt. 

De begynte å blinke da Joshua French prøvde å stoppe filmen, glødet enda sterkere da Hennie i et intervju sa at French var «fornøyd» med den, og gikk i rødt sa manusforfatter Nikolaj Frobenius forlot prosjektet og krevde navnet strøket fra filmens kolofon. 

Som anmelder skal man gå til verket med åpent sinn, og helst med så lite forhåndskunnskap som mulig. 

I dette tilfellet er et slikt ideal nærmest klin umulig. 
Helt siden drapet på Abedi Kasongo, sjåføren deres, og den påfølgende arrestasjonen i 2009, har vi blitt foret med nyheter om Moland og French. 

Det er laget podkast og skrevet bøker – sist ut var nevnte Frobenius, som brukte filmmanuset som grunnlag for romanen «Kongonotatene». 

Uansett om de sto bak drapet de ble dømt for, uansett hva man mener om rettssaken, kommer vi ikke utenom at vi har med to leiesoldater å gjøre. 

Muligens drev de også med våpensmugling. 
I kraft av dette, har de brutt loven i land de opererte i, og norsk lov. 

Så hva ville filmen bli? 
Jeg gikk til den med en spent skepsis, for å si det slik. 

Jeg fryktet dels at Halle Jørn Hansen, tidligere Afrika-korrespondent for NRK, skulle få rett da han bombastisk slo fast at Marius Holsts film inngikk i et «gigantisk renovasjonsarbeid», der Moland og French skulle gjøres til folkehelter. 

Jeg var nysgjerrig på hva filmskaperne ville lene seg mot, i en sak det er noen, men ikke mange, entydige sannheter å lene seg mot. 

Fikk Hansen rett? 
Overhodet ikke. 
Tidlig i filmen blir det klart at det ikke er snakk om å lage et renovert heltebilde av to «eventyrere». 

I stedet tegner filmen et etter hvert lite flatterende portrett av en type risikosøkende menn som mer enn gjerne går i den krigen de mener seg skapt for. 

De gjør dette uavhengig av hvem man allierer seg med, særlig hvis store penger er involvert. 
Dessuten anser de Norge for «soft» for menn av deres kaliber. 
Det er et selvbilde filmen subtilt stikker hull på, og viser konsekvensen av. 

«Subtilt» er et stikkord for mye ved denne filmen. 
Mest subtilt er måten filmskaperne lar det stå åpent hva som egentlig skjedde da Kasongo ble drept. 

De gir likevel et slags svar, dels gjennom å presentere ulike versjoner av hendelsen, dels via den fiktive UD-representanten Ane Strøm Olsen (Ine F. Jansen). 

I fengselet stiller hun French noen av spørsmålene han nå unngår på sin famøse foredragsturné, og lytter man, kan man i utlegningen til French ane hva Aksel Hennie og Marius Holst mener når de i intervjuer sier at «sannheten finnes i filmen». 

Ved første øyekast kommer filmens Joshua French en anelse bedre ut av det enn filmens Tjostolv Moland, men det er muligens bare ved første øyekast. 

Tobias Santelmann gjør i hvert fall en svært god jobb, særlig i fremstillingen av en psykisk stadig mer ustabil mann. 

Å lage parykker til Aksel Hennie er en konstant utfordring, og parykkmakeren lykkes heller ikke her. 

Som figur ser French mest av alt ut som Aksel Hennie med parykk. 
Men det skal ikke lastes Hennie. 

Det som kan lastes regissør Holst, er at han ikke strammer filmen inn noen hakk. 

Særlig sekvensene fra fengselet er unødig mange og unødig lange. 

Er dette så en film vi trenger? 
Nei. 
Til syvende og sist bidrar den ikke til å kaste nytt lys over verken saken eller de involverte. 

Mange spørsmål står fortsatt åpne, som hva som var deres egentlige ærend, hvorfor de støttet opprørslederen Laurent Nkunda, og om de hadde noen ideologisk overbygning – annet enn sin genetisk påståtte disposisjon som «killere». 

For om noen fortellere er notorisk upålitelige her, er det Joshua French. 
Filmen inviterer oss aldeles ikke til å ta for gitt den romantiserte redegjørelsen han kommer med innledningsvis. 

Ane Strøm Olsen oppsummerer slik sett det hele, når hun etter en patetisk forsvarstale fra French bare reiser seg med et overbærende blikk og klapper ham moderlig på skulderen. 

Da har Tone Danielsen allerede gitt et fint lite portrett av den mest heltemodige i denne absurde historien, Kari Hilde French. 

For det er rart med det. 
Norge er for soft for menn av denne typen. 
Men når de «hardbarkede» killer-krigerne går skikkelig på rattata, så er både mor og staten Norge og Erna Solberg skikkelig gode å ha. 

Å få frem dette (selv om Erna Solberg ikke er med), er en av filmens subtilt gode elementer. 

I tillegg er den en påminnelse om hvor grenseløst respektløst Moland og French oppførte seg på et kontinent preget av århundrelang imperialisme. 

Hvor grenseløst naive de var i sitt oppblåste ego og sin oppblåste tro på alt de mente å vite om Afrika – eller «Afrika» som det helst må skrives, gitt sammenhengen og det som fremstår som de to nordmennenes bilde av kontinentet. 
