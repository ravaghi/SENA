Sterkt om Israels kvinnesoldater
«Nesten hjemme» er ingen direkte kritikk av israelske soldaters framferd mot palestinere. 
Men indirekte fungerer filmen likevel som en ramsalt harselas med okkupasjonshæren. 

Mange rapporter har vist hva Israels ydmykende grensekontroller og identitetssjekking gjør med palestinerne. 
Nå rettes fokus mot hvordan en slik militær praksis også virker ødeleggende på unge soldater. 
I dette tilfelle 18 år gamle kvinnelige menige. 

Manus og regi er laget av israelerne Dalia Hagar og Vidi Bilu. 
De skaper flere slående scener som viser at nedverdigende behandling av fienden blir uutholdelig også for kontrollørene. 

Slik får vi se den kvinnelige soldaten som nekter å fortsette å strippe muslimske kvinner under sikkerhetssjekk. 
Nesten latterlig virker kommandantens system med å få de menige til å patruljere gatene i Jerusalem og forlange identitetskort fra enhver potensiell araber. 

Men «Nesten hjemme» er mer enn en politisk kommentar til en tragisk konflikt som tar liv på begge sider. 
Regissørene maler etter hvert et dobbeltportrett av Smadar og Mirit som patruljerer sammen. 
Det er blitt en betagende skildring av ensomhet, ung opprørstrang og lengsel etter kjærlighet. 
De debuterende skuespillerne, Smadar Sayar og Naama Schendar, pendler svært overbevisende mellom hat og forakt, vennskap og lojalitet i sitt forholdet til hverandre. 

Det hele kan summeres opp slik: 
Hvorfor skal et folks ungdom bruke år av livet sitt på inhuman behandling av et annet folk? 
Hvorfor kan de ikke heller få bruke kreftene på å skape et meningsfylt liv for seg og sine? 
