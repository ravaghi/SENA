Arve Tellefsen, Håvard Gimse,Trondheim Symfoniorkester
(Simax) 

Tellefsen og Bull i skjønn forening 

Når Ole Bulls musikk først spilles, er det sånn det bør være. 
Arve Tellefsen har ofte markert seg som Ole Bull-ambassadør - nå også på CD med surround sound. 
Her leverer Tellefsen, Håvard Gimse og Trondheim Symfoniorkester under Eivind Aadland staselige tolkninger av kjent, og litt mindre kjent, Bull-musikk. 

Sviskene kommer i rekke og rad: 
«Sæterjentens søndag», «I ensomme stunde» og «Et sæterbesøg». 
Men mye annet er vel så interessant: 
Sigrids sang fra «Fjeldstuen» er en liten perle, marsjen fra «Agiaco Cubano» og «Scotch Fantasy» viser Bulls fot i både europeisk og enda fjernere musikk-kultur. 

Her har vi dessuten Håvard Gimse som glimrende akkompagnatør. 
«Cantabile doloroso» er et dramatisk og vakkert stykke som spilles med inderlighet og eleganse og dugelig komp av Trondheim Symfoniorkester. 

Og det er nettopp dette - at Tellefsen får melodiene til å synge seg frem med alt fra lange, lyriske linjer til råskap, snert og et nesten hørbart glimt i øyet - som gjør denne platen fin. 
Man kan godt diskutere kvaliteten i Bulls musikk sammenlignet med mye annet fra samme epoke. 
Men når stykkene først spilles, bør det gjøres sånn. 
