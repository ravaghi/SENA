De fem legendene
En passe spennende film med visuelt overskudd! 

Det er noe skummelt med eldre barn som tror på julenissen. 
Og det er noe skummelt med filmer som insisterer på at de må gjøre det. 

Historien i den animerte Dreamworks-filmen 
De fem legendene bygger på at litt for gamle barn har en litt for stor tro på overtro. 

Men det blir i alle fall en passe spennende film av det, med visuelt overskudd, men kanskje med litt for lite eventyrfølelse? 

Moralen kan være diffus 

Julenissen, Ole Lukkøye, Tannfeen og Påskeharen danner et fellesskap som voktere av verdens barn, men er avhengig av at barna tror på deres eksistens. 

Når den slemme Busemannen Pitch kommer tilbake for å ødelegge barnetroen, må de invitere en femteperson som vokter, nemlig Jack Frost, den unge gutten som sørger for snø og is. 

Regissør Peter Ramsey bruker et velkjent triks for å dekke over en litt slapp historie, nemlig å la begivenhetene flimre over lerretet i såpass stor hastighet at du ikke får tid til å reflektere særlig mye over hva som egentlig blir fortalt. 

Vil underholde målgruppa godt, altså barn i skolealder. 

Moralen kan være diffus, det handler trolig om å ikke miste troen, men jeg rakk i hvert fall ikke å kjede meg. 

Det finnes også artige innfall og ideer her, som for eksempel hva tannfeen gjør med alle tennene, og hvordan julenissens gaver egentlig blir laget. 

Mangler den spesielle historien 

Hovedfigurene er morsomme kreasjoner, med distinkte særpreg og god stemmelegging i den norske versjonen jeg så. 

Jack Frost er kanskje en noe fremmed karakter, siden vi ikke har et forhold til ham i Norge, men blir likevel et fint eksempel på hvordan en ensom figur blomstrer i et fellesskap. 

Busemannen er ekkel nok, men kunne gjerne vært litt slemmere. 
Det hadde barna tålt. 

De fem legendene vil underholde målgruppa godt, altså barn i skolealder. 
Og den har mange kvaliteter på billedfronten. 
Men den mangler den spesielle historien som hever filmen over hopen. 

Og jeg er prinsipielt motstander av fortellinger om at man må tro på gudelignende figurer for at de skal virke. 
Det blir litt for religiøst etter min smak. 

Ellers er dette en fin og ufarlig animasjonsfilm for hele familien. 
