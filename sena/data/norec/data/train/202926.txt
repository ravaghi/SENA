DeWalt DCD785L-QW 18 Volt slagdrill
Hva duger en dyr proffdrill til? 
Er den verdt pengene? 

Som regel kjøper folk verktøy etter pris, siden de ikke skal bruke det hver dag eller utsette det for store belastninger. 
En batteridrill får du fra 149 kroner hos Clas Ohlson, trenger du egentlig mer? 

En billig batteridrill kjører på lav spenning, har lavt dreiemoment, og et batteri med begrenset kapasitet. 

Det betyr at du ikke kan bruke den til annet enn å bore små hull i bløtt treverk og til å skru inn et lite antall relativt tynne og korte skruer. 

Skal du bore i betong trenger du en annen maskin, skal den være veldig billig må det være en som går på 230 volt fra stikkontakten. 
Skal den være batteridrevet må du opp i pris, siden det kreves både en kraftigere motor og ditto batteri for å gjøre jobben. 

Skal du bore store hull, dype hull gjennom flere lag materialer med lange bor, eller sage store hull med hullsag, kommer det billige batteriverktøyet som regel til kort. 
De er ikke kraftige nok, har ikke høyt nok turtall og batterikapasiteten er for lav. 

Altså må du ha flere verktøy for å kunne håndtere alle behovene. 
Se hvilke drilltyper vi anbefaler at du har her. 

Men hva klarer en proff batteridrill? 

DeWalt DCD785 - beskrivelse 

Innholdsfortegnelse: 
DeWalt DCD785 - beskrivelsePraktiske egenskaperMen hva klarer den å bore? 
Konklusjon 

Cellene i batteriet sitter nå bare i underdelen, ingen ting stikker opp i håndtaket, dette gir et bedre grep fordi håndtaket kan tilpasses og gjøres litt slankere. 
Batteriet er lett å sette på og ta av, og sitter godt fast. 

Forøvrig er drillen utstyrt med en tradisjonell børstemotor, løsninger med børsteløse motorer og tilhørende regulatorer er under utvikling, fikk vi høre av DeWalt tidligere i år. 
Fordelen med børsteløse motorer er høyere effektivitet og mindre slitasje. 
Du kan lese mer om dette i denne artikkelen. 

Mellom motoren og chucken sitter det en girkasse med flere utvekslinger. 
Alle drev er i metall og skal være svært robuste. 
De høres velsmurte og dreievillige ut, og formidler et kraftig moment ut til boret. 
Momentet kan reguleres i 14 trinn pluss slagfunksjon. 
Høyeste dreiemoment er oppgitt til 35 Nm. 
Effektuttaket er opptil 350 watt. 

Chucken er selvsagt nøkkelløs og klarte vårt 13,5mm bor, og dermed også de største holderne til hullsager. 
Det minste boret vi fikk til å sitte var 1,7mm. 

Hastigheten reguleres trinnløst med avtrekkeren innenfor hvert gir. 
Første gir har maks rotasjonshastighet på 600 o/min mens annet gir går helt opp til 2000 omdreininger. 
Vi målte hele 2075 o/min med nyladet batteri. 

Praktiske egenskaper 

Drillen er velbalansert, relativt lett, selve maskinen veier 1240 gram og 3 
Ah batteripakken veier 640 gram i tillegg - totalt 1880 gram. 
vil du ha mindre totalvekt kan du bruke 1,5 
Ah batteripakken som bare veier 350 gram. 

Grepet er godt og all betjening er fast i fisken. 
Et beltefeste er også praktisk. 

Lysdioden gir god belysning av arbeidsstedet og har en innebygd forsinkelse på 20 sekunder etter at du har sluppet avtrekkeren. 

En kraftig magnetholder på siden kan holde et par bits eller til nød et ekstra bor. 

Men hva klarer den å bore? 

Vi tok fram de største og lengste borene vi hadde og den største hullsaga. 
Vi boret i forskjellige materialer og ble rett og slett imponert. 

Drillen har mer enn nok krefter til å håndtere alt som du ellers har brukt en drill på 230 volt til. 
Det går som smør i alle aktuelle tresorter og plateprodukter, fra gran og furu til eik og baderomspanel i hard kryssfiner. 

Vanlige bor er en barnelek for denne drillen, uansett dimensjon og materialtykkelse. 
Har du et skarpt bor går det som en lek. 

Også lange monteringsbor gjennom reisverk og trevegger var ingen utfordring, det jobbet seg gjennom trevirket uten å kny. 

Store hengselbor - til montering av forsenkede skaphengsler - og de mer brutale flatborene var heller ingen utfordring, det var mer enn tilstrekkelig kraft uansett dimensjon og treslag. 

I metall borer man uansett saktere jo større dimensjon det er snakk om, så dette var bare en pliktøvelse, hvileskjær kan man kanskje heller si. 

Hva med store hullsager? 
Mange batteridriller har ikke stor nok chuck til å feste holderen til disse, det kreves 13 mm kapasitet. 
Med denne drillen var det både plass til holderen og mer enn nok kraft til vår største hullsag beregnet på åpninger til 125 mm ventilasjonsrør. 
Både gjennom baderomspaneler i hard plastbelagt kryssfinér og i ordinære panelvegger var det kraft i overflod i drillen. 

Siste testrunde var med slag aktivert og boring i hard betong med mye stein. 
I 2. gir og full hastighet var den like effektiv som vår trofaste 230 volts utgave. 
I rød murstein gikk det som smør. 
Men til aktiv boring i mur, og spesielt hvis det er snakk om mange hull, bruker man ikke en slagdrill, men en borhammer. 
En batteridrill med slag klarer jobben, men bruker uforholdsmessig mye strøm. 
Men til en håndfull hull når man skal montere en hylle eller noen lampepunkter er det ingen problemer. 

Konklusjon 

DeWalt DCD785 er en ergonomisk og fleksibel kraftpakke som klarer alle typer jobber med glans. 

Den er svært komfortabel i bruk, du har full kontroll over kraft og turtall, og kapasiteten er imponerende. 

Den er svært kompakt, men klarer likevel å håndtere alle typer store bor og hullsager og også de minste. 

Laderen er både svært lett og rask, full kapasitet på 3 Ah batteriet nås etter 60 minutter. 

Drillen leveres i sett med lader og to batterier. 

DeWalt har også sett med flere verktøy i sollide transportkasser. 
Vi kommer tilbake med flere tester av disse produktene, neste ut er slagtrekkeren DFC885 i samme serien. 
