Filmanmeldelse:«Unbroken» 

Et monument over en stolt mann og soldats lidelse. 

«UNBROKEN» 
USA. 
Regi: 
Angelina Jolie. 
15 år. 
MED: Jack O'Connell, Garrett Hedlund, Domhnall Gleeson, Finn Wittrock. 

Med Clint Eastwoods «American Sniper»i friskt minne, er denne andre film som regissør fra Angelina Jolie en diamentralt motsatt amerikansk heltehistorie: 
Dette er ingen mann som handler på vegne av USA, det er en mann som tåler for sitt hjemland; han utstår faktisk de helt umenneskelige lidelser. 

Louie Zamperini var et amerikansk løpetalent, som vant olympisk bronsemedalje på 5000-meter i Berlin i 1936. 
1940-olympiaden skulle vært arrangert i Tokyo; Zamperini ville gjerne vært der. 
Han havnet riktignok i Tokyo. 
Men olympiaden ble det selvfølgelig ingenting av; krigen stoppet der. 
Og Zamperinis Tokyo ble en djevelsk krigsfangeleir. 

For under Stillehavs-krigen nødlandet det bombeflyet Zamperini var skytter på, på havet. 
I 47 dager overlevde han og en kamerat på en flåte, før de ble plukket opp av et japansk krigsfartøy og havnet i brutalt fangenskap, først på en øy, senere i Japan. 

Det var et helvete. 
Den stolte Zamperini ble en særlig skyteskive for en jævel av en leirkommandant. 
Og, forsiktig sagt: 
Han måtte tåle langt mer enn noe menneske kan tåle. 
Og holdt likevel ut. 

«Unbroken» er en godt fortalt og godt spilt historie. 
Man kan ikke la være å føle mye medynk med mannen i hans ekstreme situasjon, enten det nå er i de monotone og langsomt drepende mange døgn i redningsflåte. 
Eller den aktive mishandlingen i Japan. 
Ikke et øyeblikk glemmer man heller at dette er en sann, historisk meget godt belagt historie om en mann som døde sist sommer, 97 år gammel. 

På den annen side - og sagt med litt dårlig samvittighet i forhold til «virkeligheten»: 
Det blir en nokså uendelig lidelseshistorie etter hvert, som i noen grad setter en publikummers innlevelsesevne på prøve. 
Kanskje er det fordi man må beskytte seg selv. 
Men med enda en omgang med oppbanking og mishandling, tenker man uvegerlig: 
Nei, ikke mer! 

Men det blir mer. 
Mye mer. 

JON SELÅS 
