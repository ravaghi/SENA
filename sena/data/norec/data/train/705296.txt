Angaleena Presley: Guy Clarks siste sang
"Cheer up little darling" var den siste sangen outlawen rakk å skrive ferdig. 

Angaleena Presley: 
"Wrangled" (Mining Light/Border) 

Dreams don't come true/they make a mess out of you, synger Angaleena Presley på åpningskuttet. 
Dermed er tonen satt. 

Hun er en ekte coalminer's daughter fra Kentucky, som flyttet til Nashville for 17 år siden. 
Der dannet hun trioen Pistol Annies sammen med Miranda Lambert og Ashley Monroe, i tillegg til å gi ut soloalbumet "American middle class" for tre år siden. 

Dette følger hun nå opp med 12 nye kutt. 
Blant samarbeidene her finner vi "Cheer up little darling", den siste sangen 74 år gamle Guy Clark gjorde ferdig før han døde av lymfekreft i fjor. 
Clarks dødsfall havnet i skyggen av mannefallet blant de store, men var en enestående artist med sanger som "Desperados waiting for a train" og "L.A. Freeway". 

"Cheer up little darling" er tidløs country der Shawn Camp har overtatt gitaren og mandolaen til Clark. 
Han selv høres i introen, lesende en del av teksten. 

En annen av countryens store navn, 79 år gamle Wanda Jackson, har vært med på å skrive "Good girl down". 
Vel verd å høre, den også. 

Budskapet om at du ikke kan holde en god jente nede, er et sentralt tema hos Presley. 
Hun sparker i vei mot det Bibel-prekende, kvinnediskriminerende mannssamfunnet, samtidig som hun erkjenner at livet er langt fra enkelt: 
I wound up pregnant, strung out on love. 

Ordene er fra "Dreams don't come true", lagd sammen med resten av Pistol Annies. 
"Only blood" er skrevet sammen med Chris Stapleton, mens "Country" skiller seg ut med et rapvers framført av Yelawolf. 

Bevisstløse medsøstre får sitt i "Bless my heart": 
If you bless my heart, I slap your face. 

Et musikalsk bilde av nederlag, overgivelse og gjenoppstandelse kaller Presley platen, kneblet og bundet på omslaget, men lysende av sint kampvilje. 

Beste spor: 
"Dreams don't come true", "Only blood", "Country", "Cheer up little darling", "Groundswell". 
