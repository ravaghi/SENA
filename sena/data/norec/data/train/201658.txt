Nødladeren Powerocks Super Magicstick
Det hjelper ikke med en god smartmobil hvis den er tom for strøm. 
Dette kan være hjelperen du har ventet på. 

Selv om smartmobilene blir bedre og bedre, er den bitre sannhet at batteriutviklingen ikke har vært like god: 
Med aktiv bruk i løpet av en lang arbeidsdag må du derfor være i nærheten av strøm for å lade den opp. 

Et godt alternativ er derfor å kjøpe en nødlader, altså en ekstra enhet som lader mobilen din når du trenger det. 
Og når det gjelder nødladere har det blitt mye å velge i, både i ulike prisklasser og ikke minst i ulike styrker. 

Hittil har imidlertid ingen av de ovennevnte alternativene fristet undertegnede: 
De er rett og slett litt for store til at jeg gidder å ta dem med meg. 

Liten, søt og sterk nok 

Den beskjedne størrelsen (cirka 80 gram, ni centimeter lang og to centimeter i diameter) gjør nemlig Powerocks Magicstick så liten at den lett sklir ned i en hvilken som helst bukselomme. 

Det gjør også at den vil bli brukt, fordi du alltid har den med deg. 

Vi liker også at den virker svært solid. 

Magicsticken er ganske enkelt en aluminiumssylinder med en LED-diode i den ene enden, og to USB-innganger i den andre. 
Materialvalget gir en naturlig tyngde som gjør at den kjennes solid ut, og selv om det ikke er å anbefale, må vi innrømme at den fint tåler å mistes opptil flere ganger i bakken uten å gå i stykker... 

Som dere ser på bildene var vårt eksemplar i sølv, men den kommer også i flere andre fargealternativer. 

Men hvor effektivt lader den egentlig? 

Den beskjedne størrelsen går selvsagt litt på bekostning av hvor kraftig ladekapasiteten er, men med et batteri på 2.800 mAh har Magicsticken likevel mer å by på enn du kanskje skulle tro. 

Batterikapasiteten kunne selvsagt vært enda høyere, men når du er på farten er det som regel det du trenger inntil du kommer deg tilbake til sivilisasjonens strømnett. 
Styrken bør uansett være nok til å dekke de aller fleste mobiler på markedet akkurat nå. 

Under vår testperiode har vi hovedsaklig brukt Magicsticken på vår iPhone 5, og der har den i hvert fall gjort en god jobb: 

Vår helt tomme iPhone 5 ble for eksempel ladet opp 1,5 gang (altså fra null til 100 den første gangen, og fra null til 76 den andre gangen) før Magicsticken selv måtte lades. 
Det er også verdt å nevne at Magicsticken lader raskt: 
I praksis synes vi den ladet like raskt som iPhonens medfølgende strømlader, i hvert fall opp til rundt 90 prosent. 
De siste ti prosentene tok litt lenger tid, men spør du oss er det til å leve med. 

Vi liker også at Magicsticken har nok krutt under panseret til å gi nødstrøm til nettbrett. 
Som du ser i videoen øverst har vi ladet både vår iPad (3) og Galaxy Tab-nettbrett. 
Vær likevel klar over at et tomt nettbrett ikke vil bli fylt opp ved hjelp av Magicstick, ettersom de har større batterier. 
Her er det altså kun snakk om å gi pustehjelp til du kommer deg i nærheten av en stikkontakt. 

Dette burde vært bedre 

Etter å ha brukt Magicsticken daglig i omtrent en måned har egentlig det eneste minuset vært at den bruker litt for lang tid på å lade opp seg selv. 

Regn med rundt fem timer fra den er tom til den er full igjen. 

Slik bruker du den 

I esken ligger det en minimal bruksanvisning, en enkel bærepose i tøy og en USB-til-mikro-USB-kabel. 

Som du ser av bildet har Magicsticken to USB-innganger, men det vil ikke si at du kan lade to enheter samtidig: 

Mikro-USB-inngangen brukes til å lade Magicsticken, enten via en PC eller strømadapteren du har til mobilen eller nettbrettet ditt. 
Mens den vanlige USB-inngangen er den du skal bruke når du skal lade opp mobilen eller de andre enhetene dine. 

Trykker du på toppen av enheten lyser den opp med ulike fargekoder: 

Rødt: null til 30 prosent ladekapasitet.Grønt: 30 til 70 prosent ladekapasitet.Blått: 70 til 100 prosent ladekapasitet. 

Konklusjon 

Det finnes langt kraftigere nødladere, men Magicsticken vinner solide bonuspoeng på at den er så liten og nett at du alltid har den med deg. 
At det er flere fargevalg er sikkert også noe mange vil sette pris på, selv om vi ikke har vektlagt det. 

Når det gjelder kapasitet kan den strengt tatt aldri bli stor nok, men med 2.800 mAh vil den gjøre jobben fint til de fleste mobilene på markedet (svært mange mobiler har en batterikapasitet på mellom 1.400 og 2.000 mAh), og iPhone 5 er et godt eksempel med sine 1.440 mAh. 

Vær likevel klar over at enkelte mobiler krever mer. 
Det gjelder blant annet nye Sony Xperia Z1 som har et batteri på 3.000 mAh. 
Er dette mobilen for deg, kan det altså bli litt knapt. 

Ifølge importøren Capable er Magicsticken på vei ut til forhandlerne nå (Komplett er den vi vet om foreløpig) og skal ha en veiledende pris på 329 kroner. 

Det synes vi den er verdt. 
