Bosch malesprøyte PSF 5000E
Vi har malt et kjellerrom, tak og vegger med denne. 

Å male vegger og tak er krevende, spesielt om du har høyt tak og profilert veggpanel. 
Med bytte mellom rulle og pensel blir jobben omfattende hvis det er snakk om store rom. 

Rulle på skaft gjør jobben lettere, men det aller enkleste er å sprøytemale. 
Det erstatter alle typer maleverktøy, både pensler og ruller, og krever ikke slitsomme håndbevegelser. 

Vi har tidligere skrevet om vårt førsteinntrykk (der finner du også en video) av den nye løsningen fra Bosch, hvor vi fikk teste sprøytemaling på vegg. 

Nå har vi lånt en maskin og malt et helt rom, både tak og vegger, og gjort noen flere erfaringer. 

Maskinen 

Maskinen består av en kompressor, en fire meter lang slange og selve sprøytepistolen. 
Den er omtrent like enkel å ta i bruk som en vanlig støvsuger, men i stedet for å velge munnstykke velger du dyse etter som hva slags maling du skal bruke (lakk, lasur og veggmaling). 
Du stiller også inn den tilsvarende luftmengden på selve kompressoren. 

Du skal altså ikke regulere noe som helst med avtrekkeren, den er en ren av/på-bryter for malingstilførselen. 
Det er dysene og innstillingen på kompressoren som bestemmer hvor mye som kommer ut av sprøyten. 

En luftig opplevelse 

Vi har innredet et kjellerrom på 20 kvadratmeter, med gipsplater på vegger og tak. 
Takhøyden er beskjeden, bare litt over to meter. 

Vi hadde lagt plast på gulvet inntil veggen, og stiftet fast plast i en døråpning, for å unngå søl. 
Det første som skjedde så snart vi startet maskinen var at plasten fløy veggimellom. 
Luftstrømmen er nemlig konstant ut av sidedysene, det er bare malingsdysen i midten som du åpner og lukker med triggeren på håndtaket. 
Og luftstrømmen er i klasse liten kuling ... 

Skal du maskere områder må du gjøre det skikkelig, med tykt papir eller plast, tett og stramt festet med maskeringstape i solid bredde. 

Siden vi bare hadde et nakent betonggulv som uansett skulle belegges var vi ikke så nøye med søl og droppet maskering. 

Hvor mye maling? 

Vi brukte vanlig veggmaling som har en ganske tykk konsistens. 
Det var ikke nødvendig å tynne ut denne, og vi fant etter hvert ut at vi også kunne gå ned litt på lufttrykket. 

Beholderen fylles med maling og lokket med dyse og håndtak klikkes fast med bajonettfatningen. 
Så er det klart til bruk. 

Dysen kan stilles i forskjellige posisjoner som gir forskjellig spredning på malingen. 
For flater er det en bred oval som er mest egnet, skal du male i sprekkene mellom panelbord kan du stille den til loddrett posisjon. 
Du kan også velge en rund fasong. 

Eksperimentere 

For å få et jevnt resultat må man eksperimentere litt med hastighet og avstand mellom sprøyten og veggen. 
Egenskapene hos underlaget og malingen er også viktig, det beste er å være ganske lett på hånden til å begynne med. 
Så finner man fort den avstanden og hastigheten som passer best. 

Du får jo ingen annen tilbakemelding enn den visuelle når du bruker sprøyte. 
Maler du med rulle eller pensel kjenner du jo hvor mye maling det er på redskapene og hvor mye du får over på veggen, i tillegg til det visuelle. 

På vårt underlag (gipsplater) og med den malingen vi hadde valgt, som var ganske lys, så klarte vi oss faktisk med ett strøk. 
Det skal innrømmes at vi var litt rause med malingen, og forbruket var en del høyere enn oppgitt fra malingsleverandøren. 
Vi regnet med å bruke to treliters spann, men endte opp med litt over tre. 

Effektivt 

Når man har sjekket ut avstand til underlaget med malingen, og funnet korrekt hastighet for bevegelse av sprøyten, er denne løsningen svært effektiv. 
Tenk deg en bred pensel som ikke går tom for maling, som du kan føre fra tak til gulv og videre fra gulv til tak, i én rolig bevegelse - uten å måtte presse den mot veggen i det hele tatt. 

Det samme gjelder i taket, når du har fått ryddet unna alle hindringer som møbler og lignende. 
Du holder sprøyten i omtrent 45 grader og går bakover i passe hastighet, og snur deg rundt når du nærmer deg veggen på motsatt side. 

Går mye kjappere 

Når beholderen begynner å bli tom merker du at sprøyten begynner å fuske. 
Da er det bedre å stoppe arbeidet og fylle beholderen igjen, i stedet for å forsøke å tyne ut den siste rest av maling i beholderen. 

Resultatet er at du maler både vegger og tak på langt kortere tid enn med rulle eller pensel. 
Vi vil anslå at vi brukte en tredjedel av tiden sammenlignet med hva vi ville brukt med rulle på skaft. 
Forskjellen vil selvsagt variere, men raskere er den uansett. 

Rengjøring 

Å gjøre rent malerutstyr er sjelden noe man gjør med glede. 
Derfor har vi som regel kjøpt ganske rimelige pensler og ruller og ganske enkelt kastet dem etter bruk. 

For å rense malersprøyten må du først tømme beholderen for maling. 
Deretter skyller/renser du den godt og fyller den med vann eller det løsemiddelet som malingstypen krever. 
Du rensker også røret og pakningen som sitter i selve sprøyten. 
Deretter kjører du sprøyten med vann/løsemiddel til det ikke kommer maling ut av dysen. 
Så er det bare å rengjøre alt så godt som mulig. 

Overflaten på plasten i malersprøyten og kompressoren er matt, derfor setter det seg lett malingflekker nede i den litt porøse overflaten. 
Dette fikk vi ikke fjernet, men det har ingen praktisk betydning. 
Det eneste er at den ser velbrukt ut allerede etter en gangs bruk. 

Konklusjon 

Vi er svært fornøyd med denne løsningen. 
Den gjør arbeidet langt raskere og enklere, men krever litt mer forarbeide (maskering) og etterarbeide (rengjøring). 

Vi opplevde ikke at det var vanskelig å få et jevnt resultat. 
Det viktigste er å ikke være for raus med malingen og aldri stoppe opp, men alltid holde sprøyten i bevegelse. 

I tillegg er jobben i seg selv morsommere når man har effektivt verktøy. 
En fin bonus. 

Prisen er 1.698 kroner. 
