Tidløse mørkemenn
Kitchie Kitchie Ki Me O teller folk fra Madrugada, Ricochets og My Midnight Creeps. 

ALBUM: 
De fleste «supergrupper» liker ikke den betegnelsen. 
Kitchie Kitchie Ki Me O er ettersigende en vennegjeng som fant det helt naturlig å spille sammen. 

At de har fartstid i band som Madrugada, Ricochets og især My Midnight Creeps er likevel vanskelig å skyve under teppet. 
Det betyr likevel ikke at de låter som en bastard av nevnte band. 

De deler det sugende mørket som har preget alle forløperne, men snippen er langt løsere i KKKMO's tilfelle. 

Lys og skygge 
Det handler først og fremst om langstrakte og suggererende jam-aktige låter, hvor man skifter habitter etter humør. 

Avslutningssporet «One Day» er derimot lettbeint og sommerlig pop med et duvende refreng. 

Tidløst Felles for alle er at de er skrudd sammen etter malen for tidløs tradisjonsrock. 
Året kunne ha vært 1969, men det funker like godt i dag. 
Her sveiper man med seg både mørk blues og gospel i en sømløs hybrid. 

Noen av sangene sklir litt i hverandre, men platen handler mer om å sette seg i en spesiell stemning, og i så henseende fungerer det perfekt. 

Da er det bare å ta festivalsommeren vel i mot. 
