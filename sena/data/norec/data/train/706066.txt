Cardi B: Breial rap fra Bronx
Blytunge beats og tekster like freidige som de er referansesmarte. 

Cardi B: "Invasion of privacy" (Atlantic/Warner) 

Cardi B er beintøff og sjarmerende samtidig. 
Den breiale rapperen fra Bronx startet som sandwich-selger, før hun ble stripper, sosiale medier-fenomen og hardtarbeidende hip hop-sensasjon. 
Hun oppsummerer reisen i den rå åpneren «Get up 10». 
I den blytunge trap-monsterhiten «Bodak yellow» slår hun fast at I don't dance now, I make money moves. 

Den tilbakelente og morsomme «Bickenhead» har en mer minimalistisk sound og sampler en låt fra rapperen Project Pat. 
Hiphophistorien refereres videre til i singelen «Be careful». 

Her møter vi en mer sårbar side av Cardi B, idet hun ber sin utro elskede om å være varsom. 
Hun plukker opp linjer fra en annen kjent kvinnelig rapper, nemlig Lauryn Hill og hennes låt «Ex-factor» fra 1998. 
Hill og Cardi B er for øvrig de eneste kvinnelige, enkeltstående rapperne som har toppet Billboardlisten. 

I låten får også lyden av hennes egen bakgrunn plass, og de dominikanske røttene smitter også av i lydbildet på «I like it». 
Deretter får vi «Ring», et drømmeaktig samarbeid med Kehlani. 
En ballade! 
Jeg gledes over at Cardi B håndterer et slikt stilskifte. 
«Thru your phone» er like vakker (men giftig), og hun overrasker med silkemyk, lys sangstemme i refrenget. 

De to nedpå låtene står knallsterkt sammen med de klubbete gatebangerne som hun har blitt kjent for. 
En av de aller beste av sistnevnte slaget er skrytelåten «Money bag», skrevet og produsert i samarbeid med norske Cashmere Cat. 
Den har samme tyngde som «Bodak yellow» og følges opp av nok en banger, i «Bartier Cardi». 

«Invasion of privacy» innfrir forventningene, med varierte låter, smart låtskriving, lekkert lydbilde, og et stjernelag av bidragsytere. 
Som artisten selv er debuten skamløs og ufiltrert, sårbar og stilig. 
Cardi B har styringen. 
Nå kan hun trygt parkere sin Bentley truck on my Versace driveway. 

Beste spor: 
«Bodak yellow», «Money bag», «Bickenhead». 
