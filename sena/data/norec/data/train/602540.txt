En god start
Kristiansand-bandet Korrupt er ute med det hardtslående debutalbumet «Preachers and Creatures», produsert av Tommy Akerholdt fra Silver og Turboneger. 

Bandet åpner med en av platas tyngste spor «Serpent» hvor metall-biten av bandets lydbilde får fotfeste før de går videre til den mer punkete «Hellions». 
Mot slutten av låten får vi servert platas feteste riff, men akkurat idet man har begynt å komme i headbanging-modus er riffet over! 
Følelsen av for tidlig utløsning sitter igjen som en straff for både lytter og band. 
Dessverre er dette en gjenganger gjennom resten av albumet hvor det ikke finnes noen låter over 3 minutter. 

Låten «Revolt» kommer som et plaster på såret og er en fengende låt med gode melodiske gitarriff. 
Singelen «Khaver» er derimot albumet svakeste låt. 
Melodilinjen er egentlig egnet til clean vokal, men er blitt gjort med en hes stemme som kommer frem som en tam screamvokal. 

«Preachers and Creatures» er et godt debutalbum, men bærer preg av utålmodighet og mangel på en tydeligere særegenhet. 
På den andre siden er det flere sterke enkeltspor med noen utrolig fete riff som må settes på repeat. 
