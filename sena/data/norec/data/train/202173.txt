JBL OnBeat: iPad-dokk
At JBL er gode på design vet vi, men OnBeat har heldigvis ikke glemt lyden. 

Har du en iPad er det praktisk å ha en dokkingstasjon som gir deg lyd, samtidig som bestevennen din lades. 
For mens markedet nesten har rent over av iPod og iPhone-dokkinger, begynner endelig utvalget å ta seg opp også for iPad 1 og iPad 2-dokkingstasjoner. 
Det store spørsmålet er selvsagt hvem du skal velge. 

Vi har tidligere sammenlignet Philips Fidelio DS8550 mot Altec Lansing Octiv 450, og i den runden var det ingen tvil om at Fidelioen gikk seirende ut av duellen. 
Den hadde rett og slett mye bedre lydkvalitet. 

Octiv 450 var imidlertid mindre og dermed enklere å plassere, og siden den både størrelses-og prismessig er ganske lik JBLs OnBeat, faller det naturlig å sammenligne dem alle i denne runden. 

JBL OnBeat 

OnBeat kommer i både sort og hvit utførelse, og vi kjenner tydelig igjen signaturdesignen til JBL: 
Det futuristiske utseendet med den lett ovale formen og bruken av metallgitter i fronten er en vinner i manges hjerter. 

OnBeat kan som sagt brukes med både iPhone og iPad, og med i esken følger det da også to ulike armer; en til iPhone og en til iPaden, som gjør at enhetene sitter godt på plass. 

En ting bør du imidlertid merke deg; det er nemlig kun iPhonen som kan vris til landskapsmodus når du bruker OnBeat. 
Den større iPaden er altså låst til portrettmodus. 
Det gjør at den ikke er like godt egnet til å vise spillefilm som nevnte Octiv 450. 

På høyre side av enheten finner du volumknappene, så resten av styringen må altså gjøres direkte på iPhonen eller iPaden. 
Ja, hvis du ikke bruker den medfølgende plastfjernkontrollen da, den skal nemlig gi deg full menystyring i både iPhone og iPad-universet. 

På iPhonen fungerer dette bra, men på iPaden kom vi ikke helt i mål. 
Vi kunne justere lyd, pause og skippe i spillelistene, men noen navigering i menysystemet klarte vi ikke helt å få til. 
I praksis virker det som om iPadens størrelse gjør at sikten blokkerer litt av signalene fra fjernkontrollen, det er i så fall ikke helt gjennomtenkt. 

På baksiden får du strømtilkobling, samt en 3,5 mm AUX-inngang for andre lydkilder. 
Du får også en egen USB-port slik at du kan koble OnBeaten direkte til PC-en, praktisk hvis du vil synkronisere iPhonen eller iPaden med iTunes samtidig som den lades. 
Legg også merke til at det faktisk er en videoutgang her, og at iPaden/iPhonen også lades selv om enheten er slått av. 
Det siste er faktisk ikke alltid tilfellet. 

Men så var det lyden da 

Ok, det er begrenset hvor bra lyd du faktisk kan få ut av en så liten enhet, men sammenlignet med Octiv 450 er dette en ren knockout i OnBeats favør. 
Den spiller nøytralt og ganske så gjennomsiktig, og holder stilen godt, med mindre du skrur alt for høyt. 
Fullt så bra bassfølelse som Fidelio DS8550 har den likevel ikke, men igjen; det er også en enhet som er større. 

I likhet med Philips gir også JBL deg en egen iPhone/iPad-applikasjon. 
Vi skjønner likevel ikke helt vitsen. 
Du får riktignok valget mellom ulike klokke- og alarmfunksjoner, men bortsett fra det består appen kun av lenker til websidene til JBL, noe som oppleves som smør på flesk. 

Akkurat her har altså JBL slurvet litt, og det er igjen fristende å se hvor mye mer Philips har klart å skvise ut av sin Fidelio-app, som blant annet gir deg mer matnyttige funksjoner som nettradio og equalizerinnstillinger. 

Konklusjon 

Prisen for OnBeat ligger på rundt 1.500 kroner, og lydmessig er den også mye bedre enn Octiv 450 som bare er noen få hundrelapper rimeligere. 
Litt slurv fra JBL trekker likevel ned, og lydmessig holder vi altså fortsatt en knapp på Fidelioen, men den koster altså nærmere 1.900 kroner og for mange blir det litt for mye. 

Vi savner imidlertid muligheten til å kunne vri iPaden, når det er mulig på Octiv 450 burde det vært mulig her også. 
Vi tror imidlertid at mange vil falle for designet, som definitivt skiller seg ut. 
