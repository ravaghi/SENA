Ambisiøs nett-simulasjon
«.hack Infection» er en god start på en lang rollespillsaga. 

«.hack» er ingen skrivefeil, det uttales «Dott Hækk» og er den første delen i en kommende spillserie på fire. 
Et ambisiøst prosjekt som strekker seg lengre enn det vanlige rollespill gjør. 

Du får til og med en egen anime-DVD med på kjøpet, som gir deg små hint om hvordan du kan løste ting i spillet. 
Et virkelig flott tilleggsprodukt! 

«.hack» utspiller seg i en tenkt fremtid, og handler om det store flerspillerspillet «The World». 
I denne fremtidsvisjonen spiller nesten alle ungdommer «The World», men det viser seg at ikke alt er fryd og gammen med dette spillet. 
Flere av spillerne av «The World» ender på sykehus, og hva som er årsaken, må du selv finne ut. 

I det hele tatt har «.hack Infection» en meget god og spennende historie, som virkelig suger tak i deg. 

Grafikken er ikke helt på høyde med spill som «Final Fantasy X», men det fungerer allikevel. 
Lyden og stemmebruken er meget bra, du kan til og med velge om du vil ha engelske stemmer eller japanske stemmer med engelske undertekster. 
Dette gir i hvert fall meg en ekstra god stemning når jeg spiller. 

«.hack» overbeviser og er virkelig et positivt tilskudd på stammen av japanske rollespill. 
Et kvalitetsspill jeg anbefaler på det varmeste, og en glimrende innføring i massivt nettbasert flerspillerspill - uten man må være på nett. 

Det neste kapitlet i sagaen, «.hack Mutation», kommer i midten av juni. 
Ta vare på lagringsfilen, den kan du fortsette på i neste episode. 
