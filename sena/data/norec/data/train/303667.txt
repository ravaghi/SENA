Stilrein Oslo-americana
The Black Soul Circus har verken med soulmusikk eller sirkus å gjøre. 

ALBUM: 
Derimot føyer Oslo-baserte The Black Soul Circus seg pent inn i rekken av band som har hørt mye på amerikanske band som Big Star og americanafavorittene Wilco og Jayhawks og ut fra det lagd sin egen basis for tidløs musikk. 
Black Soul Circus putter også litt sørstatsrock a la Lynyrd Skynyrd, The Allman Brothers Band og Drive-By Truckers i gryta — det siste særlig hørbart i åpningen «These Roads». 

Stemninger Andrelåten «Lost» har alt det som skal til for at bandet hever seg over gjennomsnittet, det er en låt som kunne vært gitt ut av flere av bandets forbilder: 
En god låtstruktur, fin tekst, et godt refreng med flotte harmonier, kledelig røffe gitarer og rett og slett en god stemning. 

Gjestevokal «Mutiny» blir i overkant anmassende, men så er den samme, fine stemningen tilbake i gitartunge «Cosmic Mercy» og albumets beste spor, «Sunshine Sorrow» — sjøl om teksten her er i overkant enkel og klisjefylt. 
Her gjester for øvrig Rebekka Markstein på vokal ved siden av gitarist og låtskriver Vigleik Winje (en perfekt match, i hvert fall vokalt). 
I tillegg sørger Remi Christiansen for myk pedal steel. 
Den episke avslutningen «The Devil Knows», med sitt over tre minutter lange, drømmeaktige, psykedeliske oppspill, er med sine nesten sju minutter kanskje i lengste laget, men låten reddes av den samme, fine stemningen som du finner over store deler av albumet — uten at det nødvendigvis scorer veldig høyt på skalaen for originalitet. 
