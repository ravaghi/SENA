HP Envy 5530
Fin skriver til allround-bruk. 

Helt siden jeg testet mine første blekkskrivere for DinSide i år 2000, har HPs modeller vært synonymt med god brukervennlighet og allroundfunksjonalitet. 
14 år senere har skriverne blitt langt mer avanserte, raskere og skriver ut bilder som om de var blitt fremkalt hos fotografen - og alt til en brøkdel av prisen. 

Envy 5530 er den mest plasseringsvennlige av de tre skriverne vi har hatt på testbenken denne gangen. 
Den er kun 33 cm dyp, og siden papirskuffene sitter i fronten blir den enkel å ha stående i en hylle. 
At den i tillegg har innebygd duplex-modul som gjør det mulig å skrive ut på begge sider av arket, er ganske så imponerende. 
Skriveren er også den laveste, med sine 12 cm. 

Her er en rask oversikt over de tekniske egenskapene, sammenlignet med de to andre modellene (du finner lenke til dem nederst i denne artikkelen): 

Brukervennlighet 

Skriveren er svært enkel å sette opp. 
I motsetning til de to andre har den kun to blekktanker som smekkes kjapt på plass. 
Deretter får du instruksjoner på skjermen om å kalibrere utskrift og skanner. 
Dette innbefatter at det skrives ut et ark som etterpå legges på skanneplaten. 
Det hele er gjort på få minutter. 

Windows 8.1 er allerede utstyrt med grunnleggende utskrifts- og skannerfunksjonalitet til skriveren, så hvis du har enkle behov behøver du ikke å installere noe som helst. 
Men for å få mest mulig ut av skriveren kan du installere styreprogram og annen skriverrelatert programvare fra den medfølgende CD-en. 

Skjermen er den minste og simpleste i testen, den reagerer på trykk, ikke enkel berøring. 
Det fungerer greit, og menyene er enkle og oversiktlige. 

Funksjonalitet 

I tillegg til basisfunksjonalitet (skriv/skann/kopi trådløst og via USB-kabel) får skriveren også sin egen epost-adresse. 
Så sant den er koblet til Internett, kan du skrive ut fra hvor som helst, ved å sende dokumentet du vil ha skrevet ut som et vedlegg til eposten. 
Smart! 
Det finnes også en god del kreative, nettbaserte utskriftsløsninger å velge mellom på selve skriveren, for eksempel origami og sudoku-brett. 

AirPrint-støtte gjør det enkelt å skrive ut fra iPhone og iPad, men funksjonaliteten er dårlig. 
Du kan for eksempel verken velge kvalitet eller papirstørrelse, noe du kan på de to andre skriverne i testen. 
Da vi sendte et bilde fra mobilen til skriveren, fylte det for eksempel bare en fjerdedel av et A4-ark. 

Google Cloud Print støttes også, hvis du har Android-basert mobil. 

Hastighet 

Envy 5530 er tregere enn de to andre på de fleste oppgaver. 
Det er imidlertid vårt inntrykk etter å ha hatt disse skriverne på testbenken en ukes tid, at HP-skriveren oftest kommer raskest i gang, selv etter å ha stått ubrukt en god stund. 
Det er også verdt å trekke fram at skriveren har god kvalitet på tekst og enkel grafikk selv i kladdemodus. 
Her ser du hastigheten på en del vanlige oppgaver, sammenlignet mot de to andre i testen: 

Skannerkvalitet 

Skannerne på HP-skrivere er mye bedre enn for få år siden. 
Det er ikke mange år siden tilsvarende modeller som Envy 5530 hadde hatt problemer med de lyseste partiene i vår kompliserte testplansje, men det er historie. 

Standardinnstillingene gir meget skarpe resultater i 300 dpi, med en detaljrikdom som ligger bare noen hårstrå bak de to konkurrentene - men neppe nok til at det blir oppdaget før du forstørrer bildene kraftig. 

Om du vil, kan du laste ned denne .zip-filen (40MB), som inneholder en innskanning i full størrelse fra hver av skriverne. 

Dokumentutskriftskvalitet 

Kvaliteten på dokumenter, både i svart/hvitt og i farger med enkel grafikk, er helt i toppklassen. 
I hastighetstestene våre på vanlig papir har vi faktisk brukt kladdemodus, da vi vurderer kvaliteten som god nok selv i raskeste modus. 
Dette er rett og slett HP sin hjemmebane, og det merkes. 

Fotokvalitet 

Den generelle fotokvaliteten vil vi vurdere som god, ved bruk av de beste fotopapirene fra produsenten. 
Fargegjengivelsen er bra, det samme er skarpheten. 
Det er først ved sammenligning med modeller som har seks blekkfarger, at forskjellene kan bli fremtredende, kanskje spesielt i ansikter med fine konturer og overganger: 

Vi har imidlertid et ankepunkt, og det er at det ofte vises synlige striper fra framtrekksmekanismen i skriveren, noe du kan se hvis du studerer bildene på nært hold. 
Har du høye kvalitetskrav når det gjelder fotoutskrifter, kan det derfor være grunn til å tenke seg godt om før du går for Envy 5530: 

Når det er sagt, må vi legge til en viktig detalj. 
For moro skyld skrev vi ut noen fotografier på vanlig papir. 
Her viste HP seg som temmelig suveren på kvalitet. 
Det betyr at skriveren er ypperlig å bruke til for eksempel invitasjoner, menyer, takkekort, flyveblader og annet grafisk materiale som ikke innebærer fotopapir: 

Konklusjon 

HP Envy 5530 er en fin alt-i-ett-skriver til allround-bruk. 
Den er den minste av de tre, men har god funksjonalitet og er enkel å sette opp. 
Skriveren er spesielt god på dokumentutskrifter, og hvis du skal skrive ut bilder eller grafikk på vanlig papir, er Envy 5530 faktisk den som byr på aller best kvalitet. 
Fotoutskrifter på fotopapir blir også fine, men studerer du utskriftene nøye kan du oppdage striper etter framtrekksmekanismen. 
Merk også at hastigheten ligger litt bak de andre på de fleste oppgaver. 

En stor takk til Multicom for utlån av skriver til testen 

Les også om de to andre skriverne i testen: 
Epson XP-760 Canon Pixma MG6650 

HP Envy 5530 
