Nær en perfekt spilleliste for nachspielet
Lett å la seg forføre av Travis Scott. 

Travis Scott: 
"Astroworld" (Epic/Sony) 

Travis Scott ser en stund ut til å levere en av årets aller sterkeste hiphop-plater, før han brenner av mye av kruttet. 

Den 26 år gamle rapperen og produsenten fra Houston i Texas ble for mange kjent som samarbeidspartneren til Kanye og for enda flere kjent som faren til Kylie Jenners barn. 

Scott viser med sitt tredje album at han er en kløktig kurator. 
Lydbildet er mørkt og drømmende, produksjonen tett og eksperimentell. 
Men han har aldri vært den sterkeste rapperen. 
Få andre samler derimot så mange store navn. 

Høydepunktet «Stop trying to be God» har med Stevie Wonder på munnspill og James Blake på vokal. 
Vakre «Skeletons» har signaturen til Tame Impala og vokal fra The Weekend. 
«Carousel» gir oss Frank Ocean, mens «Sicko Mode» gjestes av Drake. 

Med en slik åpning gjør Scott det vanskelig for seg selv å holde koken hele veien, særlig når albumet er hele 17 spor tungt. 
Likevel, jeg lar meg forføre av «Astroworld». 

Beste spor: 
«Stop trying to be God», «Sicko Mode», «No bystanders». 
