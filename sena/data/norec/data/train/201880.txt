Belkin Pre-N
Vi har testet Belkins MIMO-ruter, som napper vår testvinner i hælene både på rekkevidde og hastighet. 

Egentlig var Belkin først ute på markedet med denne ruteren, som den første med MIMO (Multiple In Multiple Out) antenneteknikk. 
Derfor har vi ventet i spenning på et testeksemplar, som til slutt fant veien til vår testlab. 

LES OGSÅ: 

Belkin og Linksys bruker samme basisteknologi, som er basert på brikker fra teknologi-leverandøren Airgo. 
Dette skiller disse fra de andre produsentene som tilbyr rutere med større dekning enn standardløsningen. 

Belkin kaller sin ruter for "Pre-N" som henspeiler på neste generasjon standard for trådløst nett, som vil hete 802.11n. 
Siden Belkin er ute med produkter før denne standarden er ferdig, kaller de den altså Pre-N. 
Om den vil tilfredsstille kravende i den endelige versjonen av den nye standarden er vel tvilsomt. 
Men du forskutterer til gjengeld flere av fordelene allerede i dag. 

Spesiell design 

Mens Linksys' ruter (testvinner tidligere i høst) har et vertikalt design, med antennene i forskjellige retninger på toppen, er Belkin flat med tre antenner på rad. 
Den er derfor ganske plasskrevende ved plassering på bord, men den kan også henges på vegg, det er 2 skruefester til dette på baksiden. 

De skrå sidene gjør at det ikke er mulig å balansere den på høykant. 

Tilkoblingene er på motsatt side av antennene, og vi finner et helt standard sett med 4 svitsjede porter, en WAN-port og kontakt til strømforsyningen. 
Det er altså ingen ekstra funksjonalitet, som printerstøtte eller tilkobling for nettverkslagring. 

Installasjon 

Belkin leverer ruteren med en merkelapp over tilkoblingene, en brukerveiledning på mange språk og en CD som inneholder en veiviser for oppkobling og konfigurasjon. 
Denne fungerte utmerket. 

Men det er ikke noe i veien for å koble seg opp mot ruteren direkte, ved å taste IP-adressen, og konfigurere den direkte fra web-grensesnittet. 
DHCP-serveren er som normalt aktivert, så det er grei skuring. 

Det følger med en bok med omfattende dokumentasjon av installasjon, konfigurasjon og bruk. 
I tillegg er det en del generel veiledning og bakgrunnsstoff om den trådløse teknikken, dens fortreffeligheter og hindringer. 

Ruteren byr på standardfunksjonalitet, med fitrering, trådløs sikkerhet, port-forwarding for virtuelle maskiner, brannmur osv. 

Det er også en QoS-setting, men denne kan bare slås av og på. 
Den prioriterer VoIP og multimedia etter 802.11e, men du har ingen parameterkontroll. 

Ruteren var rask til å komme tilbake i drift etter parameterendringer, og vi gjorde oss klar til å teste. 

PC-Card 

Vi gjorde testen med Belkins kort i vår bærbare, for å finne ut hva totalløsningen var god for på samme måte som med de andre ruterne vi har testet. 

Dette kortet leveres også sammen med med PCI-kort, slik at det også kan brukes i stasjonære PCer. 

I vårt trehus oppnådde vi utmerket dekning, med hastighetheter i området 4 MByte/sek i tre plan inkludert kjeller, med ruteren plassert på det fjerde (hemsen oppunder mønet). 

Sammenlignet med Linksys SRX var Belkin raskere, men mer ujevn over tid. 
Snittytelsen ligger likevel høyere. 

I DinSides kontorlokaler var ytelsen god både i nærheten av ruteren (Pos 1) og i de vanskelige plasseringene i andre enden av lokalene utenfor tykke murvegger (Pos 2) , samt på mesaninen bak perforerte stålplater (Pos 3). 

Sammenlignet med Linksys lå Belkin et lite hakk under i den nærmeste måleposisjonen, mens ytelsen i de vanskelige posisjonene var svært lik. 

Rekkevidde utendørs 

I området utenfor vårt trehus var rekkevidden den samme som Linksys SRX, omtrent dobbelt så langt som de beste ordinære ruterne. 

Konklusjon 

Belkin og Linksys er basert på samme teknikk og tilbyr svært lik ytelse og egenskaper. 

Prismessig ligger de også i samme område, begge tilbys i forskjellige nettbutikker til en pris rett i overkant av tusenlappen. 

Hvilken ruter du velger vil da bli hipp som happ, du kan gjerne la designet bestemme. 

Uansett vil du få en ruter med en ytelse som ingen andre produsenter kan matche. 
