Håndverk
Musikk fra den romantiske glemmeboken 

Plateselskapet 
Sterling har spesialisert seg i glemte verk fra romantikken. 
I den norske avdelingen fikk vi siste år to symfonier av Eyvind Alnæs spilt av Latvias nasjonalorkester under ledelse av Terje Mikkelsen. 

Nå kommer samme lag med musikk av Ole Olsen – en av de mange komponistene fra slutten av 1800-åra som måtte leve i skyggen av Grieg. 
Det er tre orkesterverk på platen: 
Olsens eneste symfoni (op.5), det symfoniske diktet «Asgaardsreien» (op.10), og hans Suite for strykeorkester (Op.60), tre verk som demonstrerer — hva folk i samtiden også visste – at Olsen var en solid, profesjonell håndverker med velutviklet formsans, og at han kunne skrive melodiøs musikk med flott, høyromantisk klang, musikk det er lett å følge og lett å like. 

Orkestret og Terje Mikkelsen gjør en svært god jobb med denne musikken. 
Men kan ikke skjule at den verken er dyp eller original. 

PETER LARSEN 

Enig med vår anmelder? 
Si din mening 
