Def Jam Vendetta
Hulk Hogan er ikke med, men Ghostface Killah og Redman er. 
Def Jam Vendetta er det perfekte spillet for deg som liker både wrestling og hip-hop, men hva hvis du bare liker en av delene? 

Når vi først hørte om Def Jam Vendetta, var vi ganske skeptiske. 
Det hørtes tvilsomt ut å bruke et såpass respektert rap-selskap i et wrestlingspill, men etter hvert viste det seg at EA satset stort på spillet. 
Nå som Def Jam Vendetta er i butikkene, viser det seg at ventetiden ikke var bortkastet, selv om det ikke er verdens beste spill. 

LES OGSÅ: 

Konseptet med å blande hip-hop og wrestling er ganske originalt, men dessverre ikke så gjennomført som det kunne vært. 
Du kan spille som flere av rapperne tilknyttet Def Jam, og lydsporet er selvsagt hentet fra Def Jams arkiver, men vi føler likevel at det kunne blitt gjort enda bedre. 
Wrestling-delen byr heller ikke på den dypeste opplevelsen  men alt i alt blir resultatet ganske underholdende. 

Musikken 

For de uinnvidde 
 Def Jam er et plateselskap som har vært essensielt i utviklingen av hip-hop, med artister som LL Cool J og Public Enemy. 
I dag er Def Jam blant de mektigste i industrien, med blant annet Jay-Z, DMX, Ludacris, Scarface, Foxy Brown, Slick Rick, Redman og Ja Rule på lønningslista. 
Mange av disse (men ikke alle) er med i spillet. 

Rappernes digitale etterligninger er av ganske høy kvalitet når det gjelder utseende, og i tillegg har rapperne selvsagt gitt dem sine stemmer. 

Musikken er naturligvis et svært viktig moment. 
Det er et stort utvalg av låter med, fra Public Enemy-klassikere, til relativt ferske utgivelser som DMX med X Gon Give it to Ya. 
Det er imidlertid et par problemer med lydsporet 
 det er vanskelig å ha oversikt over hvilke låter du kan høre på, og i tillegg får du ikke høre fullstendige låter mens du spiller, kun musikken uten rapping. 
Så lenge du er i menyene får du høre hele låter, men ikke mens du slåss  litt dumt. 

Slåssingen 

Wrestlingelementet er selvsagt det spillet først og fremst handler om. 
Det finnes flere spillemodi, men den viktigste er såkalte Story Mode, der du velger en av fire karakterer, og følger vedkommende gjennom flere kamper med økende vanskelighetsgrad. 
Du må slåss mot diverse fargerike personligheter, og en gang i blant en boss. 
Bossene er kjente rappere fra Def Jam-stallen. 
Alle du vinner mot blir tilgjengelige å spille med i andre modi. 
Du låser også opp andre bonuser som nye baner, og viktigst av alt, bilder av kvinnelige modeller. 

I mellom brettene får du muligheten til å bygge opp karakteren din ved å bruke penger du har tjent. 

Story Mode inneholder faktisk også en historie som blir fortalt via filmklipp mellom brettene. 
Denne er imidlertid ikke spesielt fascinerende. 

Utenom Story Mode kan du selvsagt også sette opp enkle kamper, og der får du velge mellom alle karakterene du har låst opp. 

Selve slåssemotoren er en blandet opplevelse. 
Alle personene i spillet har de samme basiskontrollene 
 en knapp brukes til å utføre slag, mens en annen til grep. 
Disse kan du bygge videre på ved å trykke på riktige kombinasjoner. 
I beste EA Big-stil kan du avslutte runden med et supergrep som er spektakulært å se på og som knuser motstanderen umiddelbart. 
Det forutsetter selvsagt at du har bygd opp din styrke på forhånd. 

Alle karakterene i spillet har sine spesialbevegelser som skiller dem fra hverandre. 
Men det virker likevel som om det er alt for lite forskjell fra person til person når det gjelder utvalget av grep. 
Naturligvis er det variasjoner når det gjelder vekt, hastighet, styrke og så videre, men vi skulle gjerne sett enda flere taktiske forskjeller. 

Andre begrensninger er fullstendig mangel på interaktive omgivelser. 
Hadde det ikke vært moro å kunne kaste stoler eller bruke våpen på motstandere? 

En mulighet for å bygge din egen wrestler hadde også passet bra. 

Alt i alt er slåssingen i Def Jam Vendetta underholdende, men ikke spesielt dyp. 
Muligheten for å bruke kjente rappere løfter spillet et par hakk over ditt vanlige wrestlingspill, men ikke forvent noe revolusjonerende spillbarhet. 

Middels grafikk 

Når det gjelder det tekniske er ikke Def Jam Vendetta akkurat noen toppspill. 
Selv om animasjonene er bra, er noen av spillermodellene litt for enkle. 
Bakgrunnene er i hvert fall ikke noe å skryte av. 
Heldigvis ligner de fleste rapperne på seg selv, med unntak av noen (den digitale Scarface ligner litt mer på en klovn). 

Vi har allerede snakket om lydsiden, og musikkutvalget er definitivt et av spillets høydepunkter. 
Med mindre du absolutt ikke liker hip-hop, men da er ikke Def Jam Vendetta spillet for deg uansett. 

Konklusjon 

Def Jam Vendetta har både sterke og svake sider. 
Fordelene er det store antallet karakterer, muligheten for å leke med Def Jams rappere og den generelle stemningen i spillet. 
Dessverre blir det litt hindret av en slåssemotor som kunne vært bedre. 
Vi håper på en oppfølger som løser disse problemene, og inntil da er Def Jam Vendetta et ypperlig vorspiel-spill som man ikke burde ta alt for seriøst. 

Spillet er tilgjengelig både på PS2 og GameCube. 
