En historie om kjærlighet og overlevelse
Med «Adrift» drar Baltasar Kormákur ut på det nådeløse havet nok en gang. 

Baltasar Kormákur har en dragning mot ekstreme utfordringer. 
I 2015 kom «Everest», der han fulgte en klatreekspedisjon på den farefulle ferden mot toppen. 
Før det, laget han den langt bedre «Dypet», om fiskeren Gulli som overlevde et iskaldt forlis utenfor Vestmannaøyene. 

Når islendingen nå drar til sjøs igjen, er det i langt varmere farvann. 
Men også denne gangen baserer han filmen på en sann historie, der små mennesker kjemper mot svære naturkrefter. 

I 1983 tok Richard Sharp og hans forlovede Tami Oldham på seg oppdraget med å seile en 44 fots yacht fra Tahiti til San Diego. 
Jobben skulle finansiere deres seiltur med hans egenbygde båt. 
Underveis overraskes de av orkanen Raymond. 

Gjennom en rekke klippinger frem og tilbake i tid forteller filmen kjærlighetshistorien deres, og de fatale følgene orkanen fikk for de to eventyrerne. 

Sam Claflin spiller Richard, Shailene Woodley har rollen som Tami, og dette er i stor grad hennes film. 
Det handler om en ung kvinne som må klare brasene under ekstreme omstendigheter. 
Det handler om overlevelsesvilje og -evne. 
Med den meritterte amerikanske fotografen Robert Richardson bak kamera handler det også om havet og hvordan det i sin overveldende vidde kan oppleves fullstendig klaustrofobisk. 

Slik «Everest» ikke var en film for folk med høydeskrekk, er «Adrift» ingen film for folk som lider av sjøsyke eller vannskrekk. 
Men «Adrift» spiller i mindre grad på det spektakulære, selv om orkanscenene er spektakulære så det holder. 
I så måte er Kormákur tilbake i det neddempede leiet han formidlet Gullis historie på. 
Men fortellingen om Tami og Richard får aldri helt samme kraft som fortellingen om Gulli. 

Noe skyldes forskjeller i personlighet; Gulli var i mine øyne en langt mer interessant figur. 
Noe skyldes vekslingen mellom ulike tidsplan. 
Den gir filmen dynamikk, og er nødvendig for å bryte opp det heller stillestående dramaet som utspiller seg i båten etter orkanen. 
Men det bremser litt på vår mulighet til å komme under huden på Tami og Richard. 

Woodley bærer mye av filmen alene og er dens styrke, sammen med fotograf Richardson, som fyller filmen med en ekstrem tilstedeværelse av vann. 
Han får nydelig frem vannets dobbelthet i Tami og Richards tilværelse; som et nytelsesmiddel som vender seg mot dem og blir deres fiende. 
