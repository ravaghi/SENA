Ringvirkninger av krig
Filmen er basert på Chris Kyles selvbiografi «American Sniper: The Autobiography of the Most Lethal Sniper in U.S. Military History», men selv om den absolutt baserer seg på boken, er den også en studie av hva krig gjør med mennesker og viktigheten av å ta vare på soldatene når de kommer hjem. 

Etter fire turer til Irak over en periode på seks år, hvor han blir den mest ettersøkte mannen bak fiendens linjer med skuddpremie på seg, blir nemlig Chris «Legenden» Kyle skutt hjemme i Texas av en av sine egne som lider av posttraumatisk stressyndrom (PTSD) i 2013. 
Chris Kyle (Bradley Cooper) er på mange måter den perfekte soldat og han har et spesielt talent for å treffe med dødelig nøyaktighet. 
Han tar ut både kvinner og barn uten å blunke, hvis han ser at de truer hans egne. 
Han slåss for Gud, fedrelandet og familien — i den rekkefølgen, noe hans kone ikke alltid er like glad for. 

Bradley Cooper leverer sin beste rolle så langt og fortjener absolutt Oscar-nominasjonen for beste mannlige hovedrolle, og Clint Eastwood sitter stødig i registolen. 
Slutten blir noe brå, og en får lite forklaring på hva som skjer som får krigshelten skutt, men alt i alt en sterk skildring om påvirkningene og ringvirkningene av krig fra en amerikansk soldats perspektiv. 
