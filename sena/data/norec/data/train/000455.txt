ModNation Racers
Mario Kart på speed! 

Noen ganger stjeler spill hemningsløst fra andre spill. 
Det kan resultere i dårlige etterligninger. 

Se spiller.no sine anmeldelser av Little Big Planet og Mario Kart. 

Spreng motstanderen i filler 

ModNation Racers er et helsprøtt bilspill. 
Målet er å sprenge motstanderen i lufta - og å vinne da selvfølgelig. 
Ladet med elektrisitet, sprengstoff og varmesøkende raketter, er du klar for å møte motstanderen. 

Er du litt feig? 
ModNation Racers gir deg også muligheten til å bruke et skjold for å beskytte deg mot fiendens angrep. 
Har du lyst til å kjøre ekstra fort kan du trykke på turboknappen. 

Alt dette høres kanskje kjent ut? 
Og ja, selve bilracet er ekstremt likt som i Mario Kart. 
ModNation Racers er riktignok enda mer vanvittig, enn sin motpart til Wii. 

Hva er vel mer gøy enn å sprenge en kompis i filler rett før mål, for deretter å surfe inn på førsteplass. 
Spillet er Mario Kart på steroider! 

Gizmo i skinnbukser 

I ModNation Racers er det mye mer å gjøre enn å kjøre billøp. 
Du lage dine egne biler, og ikke minst dine egne «mods». 
«Mods» er figurene du spiller med. 
De minner om sackboy-figurene fra Little Big Planet. 
Og du kan gjøre mye morsomt for å få dem til å se kule ut. 

Min figur endte opp som en sprøere versjon av «Gizmo» fra Gremlins. 
Komplett med gigantiske kjørebriller, gul hjelm og lilla lærbukser. 

Til slutt velger du hvilken stemme «moden» din skal ha. 
Min endte opp med å skrike skjellsord til motstanderne på banen i en ekstremt veslevoksen tone. 

Dette er veldig artig, og gjør at du får et skikkelig eierforhold til figuren din. 

Syke baner 

Som i Little Big Planet, kan du lage dine egne baner, helt fra scratch. 
ModNation Racers gir deg utallige muligheter til hvordan du kan utforme banen og omgivelsene rundt. 

Dette er et kjempekult element i spillet, og kan resultere i at du sitter i timesvis og leker deg med å lage den sykeste bilbanen som overhode mulig. 

Men pass opp! 
Du kan fort gjøre banen din umulig å kjøre på. 
Så det er viktig å moderere seg – i alle fall litt. 

I ModNation Racers kan du spille på nett, med venner, eller bygge karriere. 
Gode prestasjoner belønnes med nye ting du kan bruke for å oppgradere både biler og mods. 

Del på nett 

Samspill med andre er et viktig element i spillet. 
For hva er vitsen med å lage fete baner, heite biler og kule mods, hvis du ikke kan dele dem med noen? 

Arranger billøp online på din egenkomponerte bane. 
Vis frem din nyeste bil, og stem frem hvilken figur i modnation-universet du syns ser fetest ut. 

Er du den spilleren som har gjort det best på ulike res i løpet av uken? 
Dine gode resultater og det du gjør synes for andre spillere i ModNation Racers. 

Derfor gir det mening å bruke timesvis på å pimpe opp biler og baner. 
Det hadde ikke vært noe gøy å bruke lang ting på slike ting, hvis du ikke fikk vist det frem. 

Konkurranseinstinkt 

At det er så stort fokus på samspill med andre spillere, gjør at ModNation Racers skiller seg ut fra lignende spill. 

Dette er et sosialt spill som er ment å dele med andre. 
Jeg syns det er dritkult å konkurrere mot andre spillere på nett. 

Spesielt siden det å være best gir deg en gedigen statue av moden din på torget, som alle kan se. 

Dette spillet appellerer til mitt konkurranseinstinktet og ego. 
Dette blir en pådriver for å få meg til å spille videre. 
For jeg vil virkelig være best! 

Gøy med venner 

Ekstremt lang lastetid er et irritasjonsmoment som trekker ned helhetsinntrykket av spillet noe. 
Men ModNation Racers er likevel et vanvittig spill som er underholdene til tusen og morsomt å spille både med venner og alene. 

Vi har riktignok sett en del av elementene i spillet før. 
Men det gjør ingenting. 

Gode spillkontroller, helsprø moro og interaktivt innhold – ModNation Racers er kjempegøy! 

Testet på PS3. 
Kommer også til PSP. 
