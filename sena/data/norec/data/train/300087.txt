Koko på papiret, funksjonibel i praksis
Oslobandet Gerilja lager musikk du ikke trodde du ville høre. 

ALBUM: 
Oslobandet Gerilja er i sannhet et fascinerende fenomen. 
Ta en tidsmaskin tilbake til 1986 og se for deg gutta som ankommer college-festen på skateboard med boomblasteren på skuldra, drikker øl fra en beer bong og digger østkyst-hiphop, store synther og metal. 

På papiret er Geriljas musikalske anarkisme nesten komisk, i praksis forbløffende funksjonibel. 
Gjengen plukker opp Van Halens fargesprakende hardrock, bytter ut sentralstimulerende med eventyrblanding, legger inn litt spacerock og noen luftige hip hop-inspirerte beats - der har du en kombo du mest sannsynlig ikke har hørt før. 

Superfengende «Animals» låter som Gorillaz møter T-Rex, mens «Elevate» gir den utskjelte AOR-rocken nytt og friskt innhold. 
Halsbrekkende livefavoritter som «Lightning Death» og «New Life in the Blast Zone» står seg også godt på plate. 

Ikke alle sporene klarer å bryte overflaten mellom det lett eksentriske og velfungerende, men Gerilja er absolutt inne på et spor som skal bli interessant å følge her. 
