For en søt krigsfilm!
Svensk krigs-intriger på ei forsker-lørje i nærheten av Svalbard i 1939 — og en robust norsk kaptein spilt av Sven Nordin. 
Søte folk. 
Heil Hitler! 
Behagelig sjøsprøyt. 

En fiende å dø for (En fiende att dö för) 

Svensk. 
2012. 
1 time, 49 minutter. 
15 år. 
Regi: 
Peter Dalle. 
Med: 
Richard Ulfsæter, Jeanette Hain, Tom Burke, Sven Nordin, Axel Prahl, Allan Corduner. 

Det følger hygge med denne svenske krigsthrilleren fra Nordishavet og snøfjella deromkring. 
Noe deilig gammeldags. 
Noe sjarmerende enkelt. 
En fjern fortidslevning med kose-folk i katastrofale konflikter. 
Filmen er så søt at du får lyst til å knø den. 

To tyske vitenskapsmennesker (Heil Hitler, megler Smekk!) reiser på sensommeren 1939 på ei vidunderlig russisk dunk-dunk-lørje til Svalbard for å bevise at alt land på Jorden en gang var samlet (under Angelina Merkels ledelse). 
Om bord er også to briter, av dem én lakonisk jøde. 
Dessuten Sveriges Hugh Grant (som av alle ting er smoking-skjønnas og dynamitt-ekspert) og den vodka-drikkende norske kapteinen Sven Nordin. 

Folka er jo så skjønne. 
Richard Ulfsæter ser riktignok moderne ut som en sjenert syngende Skavlan-gjest, men han funker. 
Sven Nordin som robust gensermann med Goethe-sitater er fantastisk. 
Jeanette Hain er hikstende opphissa trusetyskerinne fra den gang kvinner så ut som om de egentlig ville alt som kan føre til akutt katolisisme og Freud i tillegg. 

Allan Corduner er så intellektuelt tilbakelent at han må sitte nesten hele filmen, og Tom Burke ser ikke frisk ut. 
Det er han da heller ikke, for én av britene om bord utøver artens evne til landssvik og er dessuten en psykopat av den sorten som hadde marxistiske foreldre og følgelig mangler strafferettslig troverdighet. 

Da annen verdenskrig bryter ut, blir det vanskelig på den melankolske jernskuta. 
Bitre ting blir sagt, men det går etter hvert mye verre enn det. 
Jeg røper ingenting. 
Romantikk oppstår med nær, andpusten smørgårds-ånde, og det smeller. 

Den siste halve timen er ubehjelpelig som en litt engstelig Herreys-video, men filmen fortsetter sin uimotståelige, hyggelige uskyld. 
Til slutt ønsker den oss god jul og godt nyttår og måtte vi alle leve i fred på hele jorden helt samtidig, sjøl om nesten alle folkeslag består av drittsekker. 
