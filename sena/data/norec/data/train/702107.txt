Askepott fra Somalia
Rørende historie om somalisk kvinne som rømmer til Europa. 

Originaltittel: 
"Desert flower". 
England/Tyskland/Østerrike 2009. 
Regi: 
Sherry Horman. 
Med: 
Liya Kebede, Sally Hawkins, Craig Parkinson, Meera Syal, Anthony Mackie, Juliet Stevenson, Timothy Spall, Soraya Omar-Scego. 
Lengde: 
2 timer. 
Aldersgrense: 15 år. 

"Basert på en sann historie". 
Det er langt fra alltid en positiv merkelapp for en film. 
Men "Ørkenblomsten" får en ekstra dimensjon ved at du vet at denne utrolig sterke og rørende historien faktisk har skjedd, og at disse menneskene fins. 
Selv om filmen, som er basert på Waris Diries bestselgende biografi "Desert flower", nok har tatt seg noen glamorøse, filmatiske friheter. 

Waris Dirie ble født inn i en nomadefamilie i Somalia. 
Da hun som 13-åring skulle tvangsgiftes, rømte hun, og havnet i London. 
Hun endte opp som supermodell i New York og talskvinne mot kvinnelig omskjæring i FN. 

Vi følger to historier: 
Diries Askepott-historie er av Pretty Woman-kaliber: fantastisk og rørende og ikke så lite rosamalt for alle oss romantikere. 
Den andre historien er mørkere, ofte direkte vond. 
Den handler om Diries sjokkartede møte med vestlig kultur, kvinnesyn og verdier – og ikke minst den hjerteskjærende, uhyggelige skikken med omskjæring av småjenter, med alt det innebærer av fysiske og psykiske lidelser. 
Formen, der historien er fortalt stykkevis og delt, skaper ny nerve og rytmebrudd når det enten er for rosenrødt eller for vondt. 
Noen vil kanskje reagere på at en feelgood Askepott-historie får så stor plass i det alvorlige, viktige temaet. 
Jeg synes det er et godt valg. 
Dette har faktisk skjedd, og det går an å ha to tanker i hodet på en gang. 

Waris Dirie spilles av en annen fotomodell: 
Etiopias Liya Kebede gjør en god og troverdig rolletolkning. 
Mens kjente britiske skuespillere som Sally Hawkins (Waris' engelske venninne), Timothy Spall (berømt motefotograf) og ikke minst Juliet Stevenson (modellmamma) glitrer i sine sterke biroller. 
