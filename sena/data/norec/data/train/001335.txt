Deilig udølt
Todd Terje & Dølle Jølle: 
Bylarm, Stratos 

Ingen grunn til å gjemme seg bak laptopene, gutter! 
Når dere sikrer arverekka i romdiskoen, vis gjerne opp litt utferdstrang også. 

Neste generasjon romfarere overbeviser med sin sløye dansemusikk i kveld. 
Men hvorfor så stille, lille persille? 

På toppen av Oslo, med vannrett snøvær utafor, er det flere grunner til å holde seg inne. 
To av grunnene heter Todd Terje og Dølle Jølle. 
De står bak heite klubbkvelder, remikser og edits av Michael Jackson, Whitney Houston, samt egne sløye diskohits. 
I kveld spilte de live for første gang, skjønt; live i denne sammenhengen betyr to maskiner med bilde av eplelogoen og et par effektbokser. 

Musikalsk sett er kveldens Bylarmsett med disse sløydisko en høydare. 
Det bygges sakte i flytende sekvenser. 
Som smart "space disco", som denne sjangeren gjerne kalles, slippes og frigjøres sløye partier akkurat på rette sted. 
Med samples som like gjerne kunne vært ei arapapegøye, som noe R2-D2 kunne ytra, er det deilig og underfundig varmt å bli tatt med rundt i sfæren til Jølle og Terje. 
Men at publikum aldri helt kommer i gang med dansinga, kan ha noe med disse kraftwerkkaras velutvikla laptopsyndrom å gjøre. 
Ingenting galt i seg sjøl å skru på knotter og stå og følge med på lydspora sine på datamaskinen. 
Men utenom et par gjemte smil, er det lite reaching out fra scena. 
Uansett en fin liten varmluftsstrøm av tropisk oslodisko, det her. 
