Året rundt med Emil og Ida
Passe koselig og passe lang for de minste. 

Emil i Lønneberget blir aldri feil, enten han kommer i litterær, spilt eller animert utgave. 

Jeg foretrekker de to første, med deres muligheter for å tegne bredere, psykologiske og sosiale portretter av Emil, familien hans og de andre menneskene i Lønneberget. 

Men som introduksjon for de aller minste, er denne animerte versjonen en akkurat passe lang, koselig og smådramatisk introduksjon. 

Ida vies like mye plass som Emil, særlig hennes misunnelse på Emils opphold i snekkerboden. 
Ida vil også finne på sprell og havne der, men det viser seg lettere sagt enn gjort. 

Filmen består av små, velkjente historier fra Astrid Lindgrens univers. 

Tegningene er enkle, klare og klassiske, Emil og Ida er lett gjenkjennelige, og vi får noen av de velkjente sangene. 

Med på kjøpet får moderne barn en liten innføring i livet før i tiden, med frittgående høns, tiggerstav, blodklubb og rotter i veggen. 
