En bit av kaka
De siste årene har elektronika-sjangeren fått en ny oppblomstring i England med blant annet Disclosure, AlunaGeorge og Rudimental i spissen. 
I 2013 herjet de hitlistene verden over, og det er ikke rart at soulsangerinnen Mary J. Blige ønsket en bit av kaka. 
Derfor reiste hun til London og fikk med seg artister som Sam Smith, Disclosure, Emeli Sande og Naughty Boy på sitt tolvte studioalbum med det passende navnet «The London Session». 
Å smelte sammen amerikansk R&B med engelsk elektronika er ikke noe nytt, men likevel har Blige klart å skape en egen sound på denne platen. 
Det viser seg å være et av hennes beste, men på de låtene hvor Blige er alene faller albumet noe sammen. 
Tekstene er heller ikke interessant da de for det meste handler om kjærlighetslivet. 
Inne i mellom får du høre intervjuer som er noe kleine og opphøyer Blige, men man kommer ikke unna følelsen av at det er gjengen bak som skal ha æren for det spennende musikalske. 

Selv om dette albumet har sine høydepunkt, er det fortsatt ikke på høyde med kvaliteten på det vi har hørt fra gjengen hun har med seg. 
«The London Session» blir litt som en svak fusjon eller kopi av mesterne som hersker over dagens populærmusikk. 
