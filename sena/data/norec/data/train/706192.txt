Det menn tenker på når de faktisk tenker
SAKPROSA: 
Kan Sartre og Heidegger hjelpe oss til å forstå hva som skjer med Viking? 

Simon Critchley: 
Det vi tenker på når vi tenker på fotball. 
Oversatt av Audun Vinger. 
Tiden Norsk Forlag. 
187 sider. 

Det er ikke sant at menn bare tenker på én ting. 
Noen ganger tenker menn også på sex. 
Men som regel tenker vi på fotball. 
Mysteriene i og rundt spillet er så mange, og krever slik innsats, at det blir lite tid til andre refleksjoner. 
Hvordan klarte Harry Kane å få slik fart på headingen som ga 2-1 seier over Tunisia? 
Hvordan er det mulig å tape 0-5 for en gjeng snekkere og rørleggere fra Sotra? 
Eksistensielle spørsmål som krever et svar. 

Den britiske filosofen Simon Critchley har skrevet en bok som legitimerer at også Morgenbladet innfører sportssider. 
Hva med en frisk diskusjon om Martin Heideggers «Væren og tid» fra 1927 kan gi svar på hva Jürgen Klopp forsøker å få til med Liverpool? 
Eller en øl med gutta, og en prat om hvorvidt Hegel kan brukes til å erkjenne at spillernes væren ikke er væren i seg selv, men væren for oss – tilskuerne – slik at vår anerkjennelse av dem er nødvendig for å bekrefte spillernes eksistens? 

Røtter - og griskhet 

Det er slike spørsmål Critchley sysler med, og det vil være løgn å påstå at en gammel laud til Examen Philosophicum er tilstrekkelig til å forstå fullt ut hva han snakker om. 
Dette er en fotballbok for de som diskuterer fotball som et «et grunnleggende eksempel på diskursiv rasjonalitet» og som «det eneste området av menneskelig aktivitet der den tyske filosofen og sosiologen Jürgen Habermas har rett i påstanden om den kommunikative handlings konsensusorienterte natur.» 
Prøv deg med den påstanden neste gang du stikker innom Beverly for å se Burnley mot Arsenal. 

Når det er sagt, er det mye å hente også for hverdagsfilosofer i Critchleys lille essay. 
Han åpner med en helt nødvendig påpekning av at spillets rette form er en sosialisme der den kollektive handling kan skape noe storslagent – tenk Island mot England eller Argentina – mens fotballens materielle grunnlag er penger, enorme mengder til dels svært skitne penger. 
Fotballen er røtter og samhold, men også utbytting og griskhet. 

Skuffelse er ok - håp er slitsomt 

I korte kapitler diskuterer han gjenkjennelige erfaringer for alle som en eller annen gang er blitt dratt inn i dette spillets magnetfelt, og siden aldri har kommet seg ut derfra. 
Som når han påpeker at i fotball er det ikke skuffelsen som tar livet av deg, alle vet at også deres eget lag er i stand til å tape. 
Det er det stadig fornyede håpet som er så enormt slitsomt. 
Det fortvilte håpet når ditt lag går opp til 1-3 og det er sju minutter igjen å spille, eller det desperate håpet om at fire tap på rad er så elendig at et femte nederlag er umulig. 

Chritchley skriver ikke like elegant om fotball som Eduardo Galeano eller Dag Solstad, men boken er likevel rik på fine formuleringer, utmerket oversatt av Audun Vinger. 
Den anonyme bilderedaktøren må også nevnes. 
Han har vært like viktig for dette prosjektet som Kieran Trippier var for Englands seier over Tunisia. 
Jean Paul Sartre ville forstått hva jeg mener. 
