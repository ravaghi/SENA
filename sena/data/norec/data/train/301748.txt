- Hovedretten i fortellingen gjør minst ut av seg
Den mest kjente av alle de norske krighistoriene tåler godt en ny runde foran kamera. 

TV: 
Andre verdenskrig. 
Tyskerne jobber med å skape en atombombe. 
De mangler en viktig ingrediens for å bygge den: 
Tungtvann. 
Hvor finner de det? 
En fabrikk på Rjukan. 
Det eneste som kan stoppe dem? 
Kompani Linge, en liten gruppe norske soldater som må overvinne vinterkulde, hunger og ørten nazister. 

Få historier fra okkupasjonstida i Norge kan skilte med et mer fengende utgangspunkt. 
Tidligere har dette vært grunnlaget for både Kirk Douglas-filmen «The Heroes of Telemark» i 1965 og den hjemlige varianten fra 1948 med soldatene selv i hovedrollene. 

Når NRK nå gjenforteller historien er det med 75 millioner kroner i budsjett, noe som blant annet merkes godt i den gjennomførte produksjonsdesignen, sett gjennom det gode blikket til filmfotograf John Christian Rosenlunds («Den Brysomme Mannen»). 
Likevel, det som virkelig hever serien er en levende og god omgang med det historiske kildematerialet. 

Utvider universet Slike fortellinger har lett for å bli rene pliktløp, dette kunne kjapt vært punkt til punkt fra trening i England til sprengingen av anlegget. 
I stedet makter regissør Per-Olav Sørensen («Halvbroren») og manusforfatter Petter Rosenlund å bygge spenning ved å gi oss et bredere univers enn man kunne forvente. 
Ikke bare møter vi Leif Tronstad (Espen Klouman-Høiner) som planlegger aksjonen, vi kommer også inn i hjemmet til tungtvannsfabrikkens direktør og hans gradvis mer forskrekkede kone. 

Mye av serien foregår også i Tyskland og skildrer nazistenes forsøk på å utvikle atombomben. 
I de første episodene er det siste sporet, hvor vi følger den Nobelpris-vinnende fysikeren Werner Heisenberg, det absolutt mest spennende. 
Uvissheten som etter krigen hersket rundt intensjonene og handlingene til virkelighetens Heisenberg får her glimrende utløp i tyske Christoph Bach. 
Tvetydigheten i hans sympatiske rolletolkning gjør at man konstant må gruble over hvorvidt Heisenberg er en mann som har satt vitenskapelige ambisjoner over alle moralske skrupler eller om han har en annen agenda. 

Rolig på vidda 
Foreløpig er det faktisk hovedretten i fortellingen som gjør minst ut av seg. 
Nordmennene som sendes på vidda for å sprenge anlegget på Rjukan er fint spilt av blant andre Christian Rubeck, Frank Kjosås og Tobias Santelmann. 
Men selv om de utnytter de små øyeblikkene de får blir de såpass mange som skal ha plass i scenene at vi ikke kommer helt under huden på noen av dem. 
Forhåpentligvis går det seg til etter hvert som vi kommer til den mer aktive delen av fortellingen deres. 
For etter tre episoder føles det absolutt som dette er verdt å følge med på videre. 

Regi: 
Per-Olav Sørensen 
