Linda Ronstadt «The Best Of Linda Ronstadt:The Capitol Year 

(Capitol/EMI) 

«The Best Of» er en merkelig tittel på en dobbel-CD som i realiteten inneholder alt Linda Ronstadt ga ut under eget navn for Capitol i begynnelsen av solokarrieren. 
Nærmere bestemt albumene «Hand Sown... Home Grown» (1969), «Silk Purse» (1970), «Linda Ronstadt» (1972) og «Heart Like A Wheel» (1974) - samt fem bonuskutt. 

«Det finnes egentlig bare tre sangere i verden,» uttalte Dolly Parton en gang: 
«Barbra Streisand, Connie Smith og Ronstadt. 
Resten av oss bare later som.» 
Store ord, men det kan ikke være tvil om at Linda Ronstadt er en helt ekstraordinær vokalist, med en evne til å temperere det pure, glassaktige med en ildersk kraftfullhet. 
God smak har heller aldri vært noe problem - disse to CD'ene inneholder knapt en substandard sang. 

«Heart Like A Wheel» er albumet som innledet hennes kommersielle glansperiode, mens «Linda Ronstadt» (hvor hun backes av The Eagles) vel er det mest solide. 
De to første låter bedre enn noen gang i 2006; countryrockende saker som besitter en sjarmerende skjødesløshet som skulle forsvinne idet hun meldte overgang til Asylum og «vestkyststudiomafiaen». 
Et av bonuskuttene er for øvrig helt nydelig: 
«Long Long Time», «live» fra «singer/songwriter»-tempelet The Troubadour. 

MORTEN STÅLE NILSEN 
