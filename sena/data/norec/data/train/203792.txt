Samsungs smartklokke kan mye, men har fortsatt et stort problem
Endelig har den blitt mindre, men er det nok? 

Samsungs nye Galaxy Watch er på mange måter alt Apple Watch ikke er: 

De to siste egenskapene bør vel gjøre den til et klart førstevalg mellom de to? 
Tja, ikke nødvendigvis. 
Mye kommer an på hvilken mobilverden du befinner deg i. 

Har du en Samsung-mobil, definitivt. 
Har du en Android-mobil fra en annen produsent, finnes det få bedre alternativer. 
Har du en iPhone, bør du fremdeles velge Apple Watch. 

Fra Gear til Galaxy Watch 

Samsung har sterke kort på håndleddet mot Apple, som vi har ment har hatt den beste smartklokka til nå. 

De har gjort et par lure ting med Galaxy Watch sammenliknet med forgjengeren Gear S3, som det er snart to år siden vi anmeldte. 

De har omdøpt smartklokka fra Gear til Galaxy Watch, noe som er mer naturlig med tanke på alt annet som ligger under Galaxy-merkenavnet. 
Og så slipper vi å si feil hele tiden. 

«Damevennlig» design 

De har endelig skjønt at de må lage en mer «damevennlig» smartklokke, selv om vi egentlig ikke er så veldig glad i det uttrykket. 

Det handler like mye om å lage en smartklokke som passer bedre for alle, også de med smalere håndledd, så vel menn som kvinner. 

Galaxy Watch kommer nå i to størrelser, en mindre 42mm-versjon i svart og rosegull og en større 46mm-variant i sølv 
- Gear 3 kom bare i 46mm-utgave. 

Men, og dette er et stort men; den er i våre øyne fortsatt for stor. 

Den er tung å ha på. 
Selv om du kan bruke den i dagevis uten å måtte lade, orker vi ikke ha den på om natta - og da spiller det fint liten rolle at den har så god batteritid at den kan brukes til søvnregistrering, og dét flere netter på rad. 

Den er til tider vond å ha på også; trange jakkeermer kan du bare glemme. 
Den er til og med i veien når vi hviler armene på jobbtastaturet. 

Dette er ting vi ikke synes er noe problem med Apple Watch, som vi ikke merker at vi har på oss før den vibrerer på grunn av et varsel. 
Det gjør dessverre Galaxy Watch mindre fristende å bruke enn den burde være. 
Eller for å være litt strenge: 
Vi får faktisk ikke noe lyst til å ha den på. 

Når det er sagt, er dette kanskje ikke et problem om du har store håndledd, eller rett og slett foretrekker svære klokker. 

God batteritid 

Batteritid fortsetter å være et av de store dilemmaene med smartklokker, foruten design. 

Samtidig som man ønsker en slank smartklokke med stor og fargerik skjerm og masse funksjonalitet, vil man også at den skal kunne brukes i dagevis uten at man må sette den i laderen. 
Den smartklokka finnes fortsatt ikke. 

Med Galaxy Watch er designet ofret til fordel for batteritid. 
Med standardinnstillinger, uten alltid-på-skjerm aktivert, kan vi bruke 42mm-utgaven i cirka tre dager. 
46mm-utgaven skal visstnok holde en dag ekstra. 

Til sammenlikning holder Apple Watch en drøy dag; en hel dag, en hel natt og kanskje litt til. 

Mange helsefunksjoner 

Noe av det man vil bruke smartklokker til er relatert til helse og trening. 
Galaxy Watch kan det meste i så måte: 

Du kan bruke den som skritteller, som nevnt søvnregistrering, og du har pulsmåling og treningsregistrering; til og med automatisk. 
Har du sittet stille for lenge, får du beskjed om å røre på deg. 
Det er også en kjekk stress-funksjon du kan bruke for å se ditt eget stressnivå akkurat nå - samt en pust-funksjon hvis du trenger å roe ned. 

Som Apple Watch er heller ikke Galaxy Watch den beste sportsklokka; du får mer presis pulsmåling med en dedikert treningsklokke, særlig ved store pulsforandringer som under intervalltrening. 

Galaxy Watch mangler kanskje også det lille ekstra helsefokuset som vi finner i nye Apple Watch, med EKG-måling og fallregistrering, selv om førstnevnte funksjon ennå ikke er lansert. 

Litt omstendelig brukergrensesnitt 

Du styrer Galaxy Watch ved å rotere på kransen rundt skjermen. 
Da kan du bla mellom apper, widgeter og varsler. 
Det er også to knapper på høyre side for å gå fram og tilbake i brukergrensesnittet. 

Galaxy Watch kjører Samsungs eget Tizen OS, som er relativt bra tilpasset rund skjerm, selv om vi ikke synes skjermbruken er like effektiv som på en firkanta skjerm. 

Vi liker snurreprinsippet, og det er morsomt bla mellom de ulike funksjonene på smartklokka. 
Vi opplever det likevel som litt mer omstendelig å måtte snurre og trykke, framfor å sveipe opp og ned eller fram og tilbake på skjermen. 

Vi synes det kan være litt forvirrende at varsler og apper ligger i «samme» brukergrensesnitt; du roterer kransen mot klokka for å hente opp varsler, og med klokka for å få opp apper. 
Fra mobilen er vi vant til å sveipe ned fra toppen av skjermen for å se varsler; her får vi bare opp hurtiginnstillinger om vi gjør det samme. 

Det er heller ikke alltid like intuitivt hva man skal gjøre for å finne fram i de ulike appene og widgetene. 
Å bla mellom dem er lett, i appene er det ikke alltid lett å forstå hva man skal gjøre. 
Og så er det noen merksnodigheter her og der; vi får varsel fra Samsung Health-appen om vår daglige aktivitetsorientering, men denne kan vi bare se på telefonen. 
Samsung har heller ikke lagt ved en timer-app (kjekt til matlaging osv.) på klokka; denne må lastes ned manuelt. 

Du må bruke Samsungs Wearables-app for å koble klokka med mobilen, og justere innstillinger og den slags. 
Vi synes den også er litt rotete lagt opp. 
Nedlasting av klokkefronter burde vært i en egen fane, ikke lagt til hovedfanen (kalt Info), samtidig som det er en egen fane for klokkefronter, men det er kun de du har installert. 

Trauste klokkefronter 

Apropos klokkefronter. 
Samsung har ikke den samme begrensningen som Apple hva gjelder urskiver, eller klokkefronter som sørkoreanerne kaller det. 

Hvem som helst kan lage klokkefronter til Galaxy Watch, og de kan lastes ned gratis eller mot betaling fra Wearables-appen. 
Det høres i teorien flott ut, men her ser vi også hvorfor Apple ikke tillater andre å lage urskiver til sin smartklokke. 
De fleste klokkefrontene til Galaxy Watch er ganske kjipe. 
Ok, vi tar kanskje litt hardt i, men det er langt mellom godbitene. 

Samsungs egne klokkefronter er relativt begrensede, med få fargevalg og få muligheter til å tilpasse med mange komplikasjoner, slik man kan på Apple Watch Series 4 (her kan du ha opptil åtte, og flere av dem viser mye informasjon). 

På topplista over klokkefronter fra tredjeparter finnes det veldig mange «mekaniske» klokkefronter. 
Liker du ikke den stilen, noe vi ikke gjør, er det få forseggjorte og pene «digitale» alternativer. 

Det er også kjedelig å ikke kunne prøve en klokkefront før man betale for den, og vi har også opplevd at en klokkefront ikke ser ut som på bildet når vi har tatt den i bruk. 

Offline-Spotify 

En annen ting Samsungs representanter skrøt av da de ga oss en demo av Galaxy Watch var at det er mulig å spille av Spotify-musikk i offline-modus. 
Utrolig kjekt når du er ute og løper, og så slipper du å måtte styre med å overføre mp3 og den slags, noe folk flest ikke gjør lenger. 

At Galaxy Watch støtter Spotify i seg selv er et stort pluss, da det er mange nordmenns foretrukne strømmetjeneste. 
Å laste ned Spotify-musikk til offline-avspilling er imidlertid enklere sagt enn gjort. 

Dette kan like gjerne være Spotifys feil som Samsung - ja, eller vår egen da, vil sikkert noen si - men det burde vært mye lettere. 

Forresten kan du bruke Samsungs Bixby-assistent med Galaxy Watch, men ikke fungerer det med norsk, ikke er den spesielt kjapp og litt for ofte ber den om å sjekke mobilen for å få svar på det vi spør om. 
Vi er heller ikke altfor imponert over den innebygde høyttaleren når Bixby svarer oss; lydkvaliteten er dårlig og det spraker. 

Kan brukes uten mobil 

Mens Apple Watch med 4G-støtte lar vente på seg her til lands, kan du bruke Galaxy Watch med såkalt eSIM om du har abonnement fra enten Telenor eller Telia. 

Hos begge operatører fungerer det foreløpig slik at du må ringe kundeservice for å aktivere eSIM som tvilling-SIM, og så får du tilsendt en QR-kode du må skanne i Samsungs Wearables-app. 

Når det er gjort, skal Galaxy Watch være oppe og gå på mobilnettet, og du trenger ikke mobil for å være tilkoblet omverden. 

Merk at Galaxy Watch bruker en del mer strøm med 4G aktivert, så vi ville bare brukt dette ved «nødstilfeller», altså hvis vi skulle ut og løpt, eller om det er mer praktisk å bruke klokka - eller når mobilen rett og slett har gått tom for strøm. 
Du kan dog velge at mobilnett skal være «automatisk av/på», så du bare bruker 4G når du ikke har tilgang på trådløst nett. 

Konklusjon 

På papiret framstår Samsung Galaxy Watch som den perfekte smartklokka. 

Som vi nevnte innledningsvis har den flere dager batteritid og støtte for e-SIM. 
Den kommer nå i to størrelser - og er endelig litt mindre enn før. 
Den har også masse funksjoner, er vanntett og kan brukes med alle smartmobiler, selv om funksjonaliteten er noe begrenset på iPhone og Android-mobiler fra andre produsenter enn Samsung. 

Som nevnt ser den nye rosegull-varianten pen ut, men Galaxy Watch er fremdeles i største laget for en smartklokke. 
Det er en del ting med brukergrensesnittet som kunne vært bedre, og noen funksjoner er ikke så brukervennlige som de burde vært. 
Vi synes det også virker som om Samsung har et problem med dårlig kvalitet på tredjepartsapper, selv om Spotify er om bord. 
Dessuten uteblir de virkelige spennende funksjonene eller innovasjonene. 

Galaxy Watch koster 3.790 kroner for 42mm-utgaven, og 3.990 kroner for 44mm-utgaven. 
Relativt dyrt, men fremdeles billigere enn Apple Watch Series 4, som starter på 4.390 kroner for 40mm-utgaven uten 4G. 
