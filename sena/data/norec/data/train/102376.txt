Ulv i fåreklær
Den ser og høres på alle måter ut som en romantisk komedie, denne tilsynelatende åleglatte britisk-amerikanske par-filmen. 
Filmen starter riktignok der de fleste romantiske komedier slutter: 
I bryllupet, hvor brudgommens forlover setter ny rekord i pinligheter (Stephen Merchant i fri stand-up-utfoldelse, lystig). 
Så går det nedover da, eller? 
«Jeg gir dem et år», sier en av kollegaene i det samme bryllupet - dette første året med to usannsynlig bekymringsløse vestkantfolk i London. 

Ikke lenge etter er de i ekteskapsterapi. 
«I Give it a Year» henvender seg åpenbart til folk som ser etter «kjærestefilm» i kinoprogrammet, hyperkommersiell og rimelig overfladisk. 
Humoren er imidlertid langt bitrere og kynisk enn i den jevne rom-kom. 
Ja, sarkastisk som bare britene kan - med et par stygge ufølsomme overtramp som sparker kraftig nedover. 

Ærlig og befriende? 
Ja, men like fullt overstriglet og ganske grunn. 

ØYSTEIN DAVID JOHANSEN 
