Sjarmerende historier
Regi: 
Carlos Sorin. 
Med: 
Javier Lombardo, Antonio Benedictti, Javiera Bravo. 
Arg. drama. 
11 år 

Road-movie med sjarmerende mennesker i det forblåste Patagonia. 

«Historias minimas» er akkurat det tittelen sier, små historier. 
Det dreier seg om sjarmerende fortellinger om tre ulike skjebner som av forskjellige grunner krysser det store, ødslige landskapet helt sør i Argentina. 

Regissøren Carlos Sorin viser stor omtanke for sine tre hovedpersoner, en ung, ubemidlet kvinne som reiser milevis av gårde for å være med i en TV-trekning om en kjøkkemmaskin, en eldre mann på jakt etter sin forsvunne hund - samt en kvikkas av en handelsreisende som håper at veien til en kvinnes hjerte går via en fotballkake til hennes sønn. 

Stillferdig og ømt beskrives deres sårbare forhåpninger og ønsker. 
Sorin bruker ikke store ord, og han tar seg god tid og er litt vel neddempet i sine tre fortellinger, der mennesker lever tett i hop med den ødslige naturen. 
Humoren er både barsk og lun, og regissøren har nese for detaljer som på underfundig vis beskriver livet til de tre personene og folket rundt dem. 
