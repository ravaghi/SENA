iZombie S01 E01-02
Hjernedød underholdning, som fungerer sånn passe. 

iZombie, basert på tegneserien med samme navn, er den nye serien til Rob Thomas, mannen bak Veronica Mars. 
I likhet med Veronica løser hovedrollen i denne serien også mordmysterier, med førstepersons voiceover og det hele – men hun har bare en litt annen diett. 

Liv Moore er nemlig en veldig smart, mordetterforskende, synsk og ikke minst hjernespisende zombie. 

Synes du dette høres ut som en merkelig setting for en detektivserie? 
Det er det også, men iZombie er likevel morsomt tidsfordriv for zombieelskende TV-seere. 

En synsk zombiedetektiv 

Vår hovedrolleinnehaver Liv, spilt av Rose McIver, var en 25 år gammel medisinstudent, vennlig, vellykket og vakker. 
Hun hadde alt, og alle som ikke elsket henne ville være henne – så skjedde det som hun alltid hadde fryktet… 
jeg mener, som hun aldri kunne drømt om i sitt verste mareritt – hun ble bitt av en gal, blodtørstig fyr på fest, som smittet henne med et ganske spesielt virus. 

Og hva gjør du egentlig når apetitten din endrer seg fra en sunn lyst etter delikate kyllingsalater, til en dyrisk trang etter menneskehjerner? 
Du får deg en jobb på likhuset – naturligvis. 

Og det er akkurat det Liv gjør når hun finner ut at hun er blitt en zombie. 
For så lenge hun får i seg menneskehjerne, er hun i stand til å fungere som et vanlig menneske, selv om hun strengt tatt er død. 

I tillegg til å opprettholde Livs menneskelighet, har også hjerneføden en liten bivirkning: 
Etter at hun har spist hjernen til en person, ser hun syner som viser seg å være minnene til den avdøde. 
Siden hun jobber på politiets likhus er alle likene på obduksjonsbordet myrdet, og Liv kan bruke synene hun får til å fakke morderen. 

Kjedelige mordmysterier 

Mange zombieentusiaster vil kanskje riste på hodet i fortvilelse over de ukonvensjonelle reglene for dette zombieuniverset, og hvis du hatet den romantiske komedien/zombiefilmen Warm Bodies, bør du holde deg langt unna iZombie. 

Serien er imidlertid full av referanser til klassiske zombiefilmer og Rose McIver er ganske morsom som den sarkastiske Liv, som har fått en ganske svart tilnærming til livet etter at hun døde. 

Alt som har med zombiemytologien i serien er for min del også interessant, med de synske evnene og det hele, problemet er at etterforskningsbiten er dørgende kjedelig. 

Malcolm Goodwin, som spiller politimannen Clive Babineaux, mangler kjemi med McIver, og er heller ikke troverdig i sitt spill. 
Når det også er lekende lett å forstå hvem som er morderen i hver episode, faller det hele gjennom. 

Rahul Kohli er bedre i rollen som Dr. Ravi Chakrabarti, som er den eneste som har forstått hva Liv egentlig er, og som jobber med å finne en kur. 

Hjernedød underholdning 

Hvis du er en gammel Veronica Mars-fan som hadde håpet at iZombie er en serie av samme kvalitet, så vil du bli skuffet. 

Serien flyter imidlertid på Rose McIvens udiskutable sjarm, og som fan av zombiesjangeren koste jeg meg med zombiedelen av fortellingen. 

Som hjernedød underholdning på TV-skjermen fungerer serien absolutt, jeg kommer ikke til å skru av om jeg kommer over denne når jeg zapper gjennom kanalene en mandags kveld. 

«iZombie ser du tirsdager klokka 20.30 på FEM. 
