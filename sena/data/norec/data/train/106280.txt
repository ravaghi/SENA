Ane Brun:«Live In Scandinavia» 

(DetErMine Records / Bonnier) 

Ane + strykere = sant! 

Om det luktet suksess av det ferske samarbeidet mellom Vamp og Kringkastingsorkesteret, er ikke duften mindre påfallende når Ane Brun tar med seg The DMF String Quintet på turné. 
Resultatet som nå foreligger på plate er svært vellykket, ettersom strykerne aldri blir påtrengende, men legger seg pent bak Bruns karakteristiske stemme og underbygger både nerven og melankolien i denne, samtidig som dramatikken i låtene spisses ytterligere til. 
Platen inneholder en ny låt, samt den mildt sagt formidable coverversjonen av PJ Harveys «The Dancer», og setter forventningene høyt før Ane Bruns neste plate med originalstoff. 

ANBEFALT KJØP: 
«My Lover Will Go», «To Let Myself Go», «This Voice», «The Dancer». 
STEIN ØSTBØ 
