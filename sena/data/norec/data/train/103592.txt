Scissor Sisters:«Scissor Sisters» 

(Polydor/Universal) 

Gay disco revival! 

Babydaddy, Paddy Boom, Jake Shears, Ana Matronic og Del Marquis kaller denne New York-kvartetten seg. 
De har allerede gjort seg bemerket med en forferdelig, men likefullt fascinerende versjon av Pink Floyds «Comfortably Numb» med Giorgio Moroder-produksjon og Bee Gees-falsett (et par strofer av «Stayin' Alive» kan til og med høres midtveis). 

Men det er mer soft og dekadent moro på dette imponerende gjennomførte albumet. 
Helt fra pianotema-tyveriet fra Dolly Partons «9 To 5» i åpningen «Laura», leker Scissor Sister (slang for å være lesbisk) seg humørfylt gjennom ytterligere åttitalls-referanser i fleng - Elton John, Pet Shop Boys, Frankie Goes To Hollywood, B-52's samt flere til. 

Selv om den aller beste låten er en ballade, «Mary», skaper Scissor Sister her dette årets store danse-album slik Junior Seniors «D-D-Don't Don't Stop The Beat» var det i fjor. 

Dette er retro-dancens svar på The Darkness - med enda bedre melodier i bånn! 
