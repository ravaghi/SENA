Sylvester som Houdini, Arnold hans hjelper
Har du et sug etter action, attpåtil med de gamle heltene Sylvester og Arnold på samme lag, er dette filmen. 
Stallone og Schwarzenegger får bank så det holder, men man vet jo at de vil klare seg til slutt. 

Regi: 
Mikael Håfström. 
Med: 
Arnold Schwarzenegger, Sylvester Stallone, Jim Caviezel, Vinnie Jones. 
USA 2013. 
1 time 55 minutter. 
Aldersgrense: 15 år. 
Egnethet: Ungdom/Voksen. 

Så omtrentlige klisjeer trengs for ikke å røpe det kinogjengeren bør oppdage selv. 
Den svenske regissøren Mikael Håfström har et godt action-manus mellom hendene og turnerer det utmerket. 

En fyr med store muskler påtar seg jobben med å bli fengslenes Houdini. 
Hvor mye slag og spark det enn medfører, stiller Ray Breslin alias Portos (Stallone) likevel frivillig opp som fengselsfugl for å sprenge seg ut av enhver tenkelig amerikansk sikkerhetsavdeling. 

Stallone har aldri vært en stor karakterskuespiller, men kompenserer med voldsom vilje til selvpining når det gjelder; følgelig funker han godt. 

Er Stallone utbryterkonge, må manuset selvfølgelig gi ham et tilsynelatende uløselig oppdrag. 
Da er et militærfengsel i CIA-regi en sikker vinner, plassert et sted på kloden som ingen vet om. 
Lykkekastet er at der finnes Emil Rottmayer (Schwarzenegger), en overmåte nyttig innsatt for Houdini. 
At Arnold virker for snill og normal til å være høyrisikofange, syntes jeg skurrer litt, men alt får sin forklaring. 
Flere er ikke de vi tror. 

Scenografien skildrer et fengsel så overvåket at alt privatliv er utelukket. 
Der herser iskalde sikkerhetssjefer (Jim Caviezel og Vinnie Jones) med hyppig bruk av vold og tortur. 

"Escape plan" gjør ikke håndflatene svette, men er snarere gruble-action – hvordan skal de nå klare å unnslippe? 
Selv savner jeg politiske undertoner om bruken av skjulte fengsler der ingen noensinne bryter ut. 

Men det ville vel blitt for kontroversielt for Hollywood. 
