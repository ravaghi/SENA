En fest av en krim
KRIM: 
Gamlingene leverer fortsatt. 
Tor Edvin Dahls nyeste krim er en liten fest. 
Eller forresten; krim? 

Tor Edvin Dahl: 
Utenom sesongen. 
312 sider. 
Cappelen Damm. 

Han bor på ei fjellhytte, langt fra folk. 
Plutselig dukker lensmannen opp og anklager ham for å ha stukket av fra ei trafikkulykke - og tar med bilen for undersøkelse. 
Siden er det ingen som hører mer fra lensmannen. 
Eller: 
Er han egentlig lensmann? 

Spørsmålene er mange, helt fra starten av, i 75 år gamle Tor Edvin Dahls ferske roman. 
Einstøingen i fjellheimen forteller selv historien om sitt eget liv, om kona som fortsatt bor i byen, om hvorfor de velger å leve slik, om hva som skjer når «lensmannen» blander seg, om utroskap, om hemmeligheter, om den skjøre hinnen som skiller harmoni fra ulykke, trygghet fra desperasjon. 

Men kan vi stole på jeg-fortelleren? 

Er det sikkert at hans versjon er den riktige? 

Vi har jo bare hans ord å forholde oss til, hans framstilling av eget liv og konas valg, hans framstilling av barna og den pågående etterforskningen, hans beretning om forfølgelse og trusler. 

På stillferdig og språksikkert vis ruller Dahl opp et urovekkende drama som dreier rundt en muligens upålitelig forteller. 
Ensomheten på hytta er flott beskrevet - slik den beveger seg mellom fredfull frihet og hjelpeløs paranoia. 
Vi følger jeg-personens reise inn i eget liv, og ut i møter med mennesker som alltid har en agenda, en grunn til å handle som de gjør, en hensikt med å si det de sier. 

Slik blir «Utenom sesongen» en urovekkende roman, en thrilleraktig, men også nesten poetisk, skildring av kjærlighet og ubehag. 
Ikke bare det ubehaget som følger forbrytelser - minst like mye det ubehaget som bygger seg opp i frykt for en mulig forbrytelse. 
