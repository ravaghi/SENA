Skal vi bake?
Rålekre kakefristelser i tidsriktig bakereality. 

.... eller "Hver gang vi baker" om du vil. 
"Hele Norge" baker er en i utgangspunktet klassisk konkurranserealityserie, denne gangen av typen "entusiastiske amatører konkurrerer og blir bedømt av proffer". 
Ingen kjendiser som skal by på seg selv samtidig som de tryller fram de lekreste paier, cupcakes og brød, altså. 
Bare helt vanlige folk som brenner for baking og har god peiling. 
Befriende bare det! 

Som de fleste underholdningsformater er også "Hele Norge baker" basert på et utenlandsk format. 
Denne gangen er det "The great british bake off" fra BBC2 som er utgangspunktet. 

Trendy cupcakes 

En ting er sikkert: med et bakeprogram har TV3 virkelig truffet tidsånden. 
Baking, og særlig yndige små cupcakes med fargerik og kreativ pynt er virkelig i skuddet, og det estetiske teller minst like mye som smaken. 

Men tenk etter: hvem ser du for deg som deltakere? 
Akkurat ja. 
Kanskje en superhusmor av den blide bestemortypen? 
Eller en rockabillyjente med tatoverte armer og ring i nesa? 
Jada, de er her begge to. 
Men her er også mange overraskelser. 
En mann som sammenlikner baking med bilstyling, en ung gutt som baker de lekreste kaker til kompisene hver helg og en drøss med andre, uventede folk. 

For enige dommere 

"Hele Norge baker" er slett ikke noe for amatør-amatører. 
Dommerne er to kjente bakegründere: 
Franske Pascal Dupuy er mannen bak de lekre bakverkene i konditori/kafekjeden Pascal i Oslo, og Øyvind Lofthus fra Hardanger er mannen bak kjeden "Åpent bakeri" i Oslo. 
Det viser seg raskt at det ikke nytter å kamuflere en skilt krem for disse to ekspertene. 
Og at de er litt for enige til at det blir mye dynamikk: begge avslører tidlig en avsmak for "for søtt" og elsk for "friskhet". 

I første episode får de 12 deltakerne to utfordringer: først å bake en valgfri tre-lags kake som sier noe om dem selv. 
Deretter skal alle bake den samme klassiske franske jordbærterten, uten å få vite framgangsmåten. 
Det svært inspirerende å se på de lekre bakverkene de lager i den første omgangen, mens den andre ikke er like tv-vennlig... 

Men alt i alt: tv-moro for både estetikere og kakemonser. 
Og nyttige tips og oppskrifter å plukke opp også. 
