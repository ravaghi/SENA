Vi har kjørt nye Lexus CT 200h
Lexus er en bilprodusent ulik alle andre. 
Det beviser de også med fornyede CT 200 h. 

Lexus, bilmerket som på en måte redefinerte luksus i bilbransjen, brøt virkelig gjennom i Norge med sin inntreden i kompaktklassen. 
CT 200h tilførte, da den ble lansert våren 2011, noe nytt i denne kategorien som eneste hybrid og som relativt rimelig alternativ til de mer luksuriøse i klassen. 

Vi har nå kjørt den fornyede versjonen av bilen og lot oss fascinere, ikke bare på grunn av oppsiktsvekkende forbedringer som bedre karosseristivhet (og bedre kjøreegenskaper) takket være lim, og bedre lyd takket være bruk av bambus i høyttalermembranene i lydanlegget (begge disse tingene er standard). 

Snever klasse 

Ser man på bilstørrelsen og landskapet i premium-sjiktet er det biler som Mercedes A-klasse, BMW 1-serie og Audi A3 som er nærmeste konkurrenter til CT 200h, riktignok i de mest moderate utgavene. 

Men det som gjør at Lexus stikker seg ut i dette feltet, er at det er eneste hybrid i kompakt-premium-klassen. 
Det har igjen gjort det mulig å få en lav innstegspris på bilen - den starter på 275.600 kroner før frakt og levering (287.500 kroner levert Oslo). 

Da er den i utgangspunktet også bedre utstyrt enn de nevnte konkurrentene. 

Ganske mye bedre 

At CT 200h er blitt klart og tydelig fornyet og forbedret kan vi bekrefte etter å ha kjørt to versjoner av den en hel dag på forskjellige typer underlag og typer vei - på flott motorvei, vanlig landevei og i gatene i Roma med tider svært underholdende bytrafikk. 

Nok en gang merket vi oss at både komfort og lydnivå er bedre med mindre felgdimensjon. 
(16-tommere heller enn 17-tommere, men standard 15-tommere burde være et enda bedre valg, uten at vi fikk prøve dem. 
Klarer du å motstå fristelsen til jåleri kommer du dermed bedre ut av det fra komfort-perspektivet. 
Dessuten er forbruk og utslipp hakket lavere. 

Har du tid: 
Les testene først 

Vi skal ikke beskrive alle bilens aspekter her, men anbefaler dem som ikke kjenner modellen først å lese våre tester (lenker under). 
Resten av artikkelen handler om hva som har gjort at CT 200h nå faktisk er blitt ganske mye bedre - og samtidig billigere. 
Oppsummering i faktaboksen ved siden av. 

Vi har testet bilen i Norge ved to anledninger: 

Tøffere i trynet 

Joda, en aldri så liten facelift har bilen fått, og særlig den sportslig stylede F-Sport-utgaven nyter godt av dette utseendemessig. 
I hovedsak er det grillen som gjør forskjellen - utforming av den såkalte spindelvevgrillen (Lexus' nyeste designuttrykk som gir familielikhet mellom modellene), har fått et mer markert uttrykk som gir en tredimensjonal effekt. 

Inne i bilen synes vi det skinnkledde rattet er bedre å holde i enn før - det er noe mindre og tykkere, og faller bedre i hånden. 
Ser vi oss rundt i kupeen oppdager vi at førermiljøet generelt er oppgradert siden sist, blant annet gjennom materialvalg og design. 

Det er blitt ryddet litt opp i konsollen, og den litt gammelmodige skjermen fra tidligere er erstattet med en ny og mer tidsriktig utgave. 
Dessuten kan instrumentpanelet utstyres med en TFT-skjerm på 4,2 tommer til høyre, som viser viktig informasjon på en tydelig måte. 

Interiørbilder: 

Bedre å kjøre 

Kjøreopplevelsen merket vi fort en forbedring ved. 
Det stivere karosseriet har bedret understellet i form av demping som gir noe bedre komfort, og bilen har fått hakket mer dynamiske kjøreegenskaper, delvis takket være et nytt stabilisatorstag bak. 

Vi må imidlertid få testet bilen grundigere på norske veier for å kunne presisere graden av forbedring på dette området. 
Men at lydnivået er blitt riktig så bra, det kan vi bekrefte. 

Ikke bare er lyddempingen forbedret, men også det nye og klart bedre oppsettet på den trinnløse automatiske «girkassen» (E-CVT) spiller en rolle. 
Det blir nemlig mindre "sluregir-fornemmelse", og dermed mindre masete motorstøy å forholde seg til, selv om man kjører litt mer aktivt enn det bilen strengt tatt er laget for. 

Valgfri kjørestil 

Som tidligere har bilen fire kjøreinnstillinger å velge mellom: 
EV (for ren elektrisk drift med maks 45 km/t og i beste fall to kilometer av gangen), ECO (ytelsene strupes og utvekslinger prioriterer økonomisk kjøring), NORMAL og SPORT. 
Sistnevnte favoriserer ren ytelse, og den er slett ikke verst når man bruker denne innstillingen, særlig med det forbedrede automatgiret. 

I Eco- og Normalmodus har instrumentene, også som før, blå bakgrunnsbelysning. 
Når man velger Sport blir den rød. 
Dessuten erstattes energiforbruks-indikatoren til venstre av en klassisk turteller. 
Man blir dermed behørig minnet om at man har valgt bort den driftsøkonomien som jo er en del av poenget med bilen. 

Velutstyrt 

CT 200h leveres som innstegsmodell i versjonen Comfort Eco, som altså koster fra 280.000 kroner. 
Automatgir er standard, i og med at E-CVT er eneste transmisjon som leveres med denne hybriddrivlinjen. 
Aluminiums-felger, autolys, dekktrykkssensor og alarm er også standard, og i interiøret finner vi både premium-lydanlegget med DAB+, sjutommers-skjermen og trådløs-systemet (Bluetooth-basert). 

Nøkkelfri start med startknapp hører med, likeså regnsensor, automatisk klimaanlegg og det forbedrede, skinntrukne rattet, samt varmepakken for nordisk klima. 
Den består av varmetråder under vindusviskerne, innerskjerm i hjulhusene, stor spylevæsketank og varmepumpe med eksosvarmegjenvinning, i tillegg til setevarme foran. 

Stadig bedre utstyrsnivå kan fås med gradene Comfort (310.000 kroner) og topputstyrte Executive (382.000). 
F-Sport er den mer sportslig orienterte utstyrsgraden med den tøffere stylingen, og er priset til 355.000 kroner. 
Som tilvalg kan man velge diverse utstyrspakker. 

Lavere utslipp 

For å oppnå en enda litt lavere utslippsverdi, har Lexus videreutviklet hybridsystemet enda mer, og skilter nå med et CO2-utslipp på klasseledende 82 gram per kilometer (Eco-modellen), en reduksjon på fem gram fra utgående modell. 
NOx-utslippet er fortsatt klasseledende med kun tre milligram per kilometer. 

Konklusjon 

Dette er mye premium-bil for pengene og en uvanlig avslappende og sømløs kjøreopplevelse. 
Når man kan kjøre bortimot uten stress i Romas rushtrafikk gjennom hele byen, slik vi gjorde, sier det sitt. 

Dermed er dette kanskje ikke i særlig grad egentlig noen konkurrent til BMW 1-serie eller Mercedes A-klasse? 
Kundene er antakelig ute etter en egen type kjøreopplevelse og har litt annerledes motivasjoner for sitt bilkjøp, selv om de har til felles ønsket om en viss luksus. 

Uansett: 
Tross bilindustriens fortsatte fremgang siden modellen ble lansert er forbedringene mer enn nok til at CT 200h beholder en sterk femmer på terningen midtveis i sin livssyklus. 
