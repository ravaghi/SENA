En episk skuffelse
"Epic – Skogens hemmelige rike" beskrives kanskje best som en "Avatar" for hele familien. 
Den har den samme glansede overflaten og den har det samme budskapet om at vi må ta vare på naturen. 
Dessverre er "Epic" også minst like forutsigbar som "Avatar". 

Tenåringsjenta M.K. kommer på besøk til sin far, en eksentrisk forsker som bor langt til skogs og er overbevist om at et avansert samfunn av bittesmå alvemennesker også finnes der ute. 
Dette viser seg selvsagt å stemme, og snart er M.K. virvlet inn i en – joda! – episk kamp mellom de snille løvmennene og de slemme booganerne. 

Løvmennene er en slags mini-økokrigere som flyr tre-i-mellom på minifuglene sine. 
De snakker også mye om hvordan alt henger sammen med alt og at ingen står alene her i verden. 
Booganerne, derimot, bor i en grå, død del av skogen, og vil ikke annet enn å ødelegge alt som er grønt og levende og fint. 

(Anmeldelsen fortsetter under bildet) 

Regissør Chris Wedge og flere av de andre involverte står også bak den ekstremt populære "Istid"-serien, og rent visuelt er dette, som man kunne forvente, lekre saker. 
Spesielt naturen er flott fremstilt – i sylskarpe, hyperdetaljerte og fargesterke tablåer. 
"Epic" skal også ha for ikke å være like manisk masete som mange andre moderne animasjonsfilmer. 

Men det ville være synd å si at filmen holder "Istid"-nivå. 
Der "Istid", i hvert fall i de første par filmene, hadde både sjarm, humor og varme, oppleves "Epic" mest av alt som uoriginal. 
Karakterene er lite annet enn varianter av karakterer vi har sett før. 
Humoren virker mer konstruert enn inspirert. 
Handlingen er så oppskriftsmessig at man skal ha sett fint lite film for å bli overrasket over noe av det som skjer. 

"Epic – Skogens hemmelige rike" kommer med en invitasjon til å leve oss inn i sin fantastiske eventyrverden. 
Men når vi først er der inne, har den skuffende lite å by på. 
Gilde farger og et oppbyggelig budskap er ikke nok. 
Vi er faktisk så kravstore at vi forventer litegrann magi også. 

Anmeldelsen er basert på 2D-versjonen med norske stemmer. 
