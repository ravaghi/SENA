Deathcrush på Øya:Øredøende 

De har lyden, og må jobbe med låtene. 

KONSERT: 
Deathcrush STED: 
Øyafestivalen, Oslo PUBLIKUM: ca. 1.000 

Denne norske trioen har vært mye omtalt de siste månedene, og ikke uten grunn. 
Navnet er tiltalende, besetningen likeså, med to jenter som håndterer vokal, gitar og bass, samt en lite prangende kar henvist til trommer langt bak. 

Sammen lager de en massiv lydmur, hvor de utnytter trioformatet til det fulle. 
Brutalt og metallisk, med volum og selvsikkerhet i synkroniserte proporsjoner. 
Ikke overvettes originalt musikalsk - ofte minner Deathcrush om Sonic Youth på sitt mest mannevonde, ispedd en dæsj «riot grrrl»-estetikk - men det er aldri kjedelig verken å se eller høre på. 

Jeg tror likevel de må jobbe mer med materialet sitt, for selv etter en klart godkjent konsert kjenner man fint lite sug etter å få låtene deres presentert på hjemmesteroen. 
