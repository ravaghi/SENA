Fujifilm FinePix S9600
Hvis du ikke er så kresen på størrelsen, er Fujifilm S9600 ultrazoomkameraet som har litt å holde i. 
Med stort grep og zoomring på objektivet bør entusiastene være meget godt fornøyde, men hva så med resten? 

Denne testen inngår i en gruppetest av ultrazoomkameraer for TV2 Hjelper deg som sendes 12.april. 

S9600 er Fujifilms tyngste skyts denne våren, for det er ingen lettvekter som bærer det høyeste modellnummeret. 
Med en vekt på 750 gram og relativt stor størrelse er Fujifilm S9600 ett av de få ultrazoomkameraene som virkelig føles som et speilreflekskamera. 

Svært velkomment er det også at kameraet har vidvinkel tilsvarende 28mm. 
Riktignok er ikke tele-enden (tilsvarende 300mm) noe i nærheten av monsteret fra Olympus, som kan skilte med 504mm (og samme vidvinkel), men det kan vi tilgi bare bildene blir gode. 
I tillegg skal det tas med i regnestykket at CCD-sensoren er større på dette kameraet enn på de andre (1/1,6" vs. 1/2,5"), som gjør at den reelle brennvidden er større på dette kameraet for å få tilsvarende utsnitt som på de andre. 

Største blender er på f/2,8 på vidvinkel, men teleenden er ikke like imponerende som de fleste av konkurrentene, med største blender på f/4,9. 
Sammenlignet med f.eks. Canon PowerShot S3 IS, som har f/3,5 på full tele (432mm), slipper dette kameraet inn omtrent halvparten så mye lys, som betyr at lukkertid eller ISO-verdi må dobles i forhold til Canon-kameraet for å fange det samme lyset. 
Makronærgrensen er for øvrig på svært gode 1cm. 

Mangler bildestabilisering 

I tillegg savner vi bildestabilisering på Fujifilm-kameraene. 
Da vi snakket med en av Fujifilms representanter på PMA-messa i Las Vegas, ble det antydet at etterfølgeren til F31fd kom til å få bildestabilisering, så vi får håpe at denne teknologien dukker opp på ultrazoomkameraene i nær fremtid også. 
Heldigvis for Fujifilm lager de CCD-brikker som er spesielt kjent for sine gode støyegenskaper, selv om vi var spente på støynivået på dette kameraet som har hele ni megapikslers oppløsning på brikka. 

Nok om det - tar vi den vanlige turen rundt kameraet er det mye å glede seg over. 
Grepet på høyre side er stort, gummiert og gjør at kameraet er ett av de mest komfortable ikke-speilreflekskamera vi har holdt i. 
På grunn av den høye vekten fremstår S9600 også som et solid kamera - i det hele tatt er førsteinntrykket svært godt. 

Kameraet slås på via en skyvebryter som ligger rundt utløserknappen. 
Det forbauser oss at Fujifilm, som er flinke med dette på lommekameraene, har separate modi for avspilling og opptak, og ikke den vanlige "play"-knappen som de har på f.eks. F31fd. 
Dette gjør at det heller ikke nytter å holde utløserknappen halvveis nede mens du ser på bilder for å kunne ta et kjapt et - da må du skyve bryteren over i opptaksmodus. 

Litt "Nikon-følelse" 

Bak utløserknappen finner vi taster for blits, eksponeringskompensasjon og seriefoto. 
Disse holdes nede mens innstillingshjulet ved høyre tommelfinger vris på, ganske likt hvordan ting fungerer på de fleste Nikon-speilreflekskameraer. 
Siden kameraet er såpass stort, er det også lettere i bruk enn hva tilfellet er for Kodak EasyShare P712. 

Funksjonshjulet har alt det vanlige - portrett, landskap og nattbilder, ved siden av filmmodus og auto/P/S/A/M. 
I tillegg finner du en anti-shake-funksjon, som i praksis bruker høyere ISO-verdier. 
Som nevnt har ikke S9600 bildestabilisering. 

På baksiden av kameraet finnes det flere taster og brytere. 
En tredelt bryter for å velge fokusmetode, der knappen i tillegg fungerer som eksponeringslås, en knapp for å bytte mellom LCD-skjerm og elektronisk søker og en knapp som forstørrer det midtre området på skjermen slik at det blir lettere å fokusere manuelt. 

Fokusmetode bestemmes via en bryter på venstre side av kamerahuset. 
Du kan velge mellom vanlig autofokus, kontinuerlig autofokus eller manuell fokus, i tillegg til at du kan trykke inn en knapp for å foreta autofokus selv om bryteren står på manuell. 
Her finner du også makroknappen, samt en knapp for å aktivere/deaktivere histogramvisning. 

Tilbake til baksiden av kameraet - her finner du selvsagt også piltaster og meny/ok-knapp, en knapp for å styre informasjonsvisningen og Fujifilms kjente F-tast, som gir deg kjapp tilgang til ISO, oppløsning og farger (men som vi fortsatt skulle ønske at var konfigurerbar). 

Vippbar LCD 

En interessant ting med LCD-skjermen er at den kan vippes opp nitti grader, slik at du kan ta skudd fra hofta, som er en velkommen mulighet når du skal ta bilder av barn så du slipper å sette kneet i bakken. 
I tillegg har du mulighet til å vri den nesten 45 grader nedover når du skal ta bilder med strake armer over hodet. 
Skjermen kan dog ikke vris like fritt som den på S3 IS, men har høyere oppløsning. 
235.000 piksler og 2 tommer diagonalt er fasiten for S9600, og skjermen fremstår som meget god, med god skarphet, lysstyrke og innsynsvinkel. 

Også den elektroniske søkeren er av godt kaliber, med den samme oppløsningen som den store LCD-skjermen, og med en størrelse på 0,44" diagonalt; over fire ganger så stor som den vi finner på Sony Cyber-Shot DSC-H5. 

For den som er vant med Fujifilm er det få overraskelser i menyene - de er grå og blå som vanlig og gjør jobben sin greit, selv om vi fortsatt pirker litt på at OK-knappen ikke burde ha lukket menyen. 
Blitsknappen på toppen av kameraet har ingen virkning med mindre du selv har flippet opp blitsen (med egen knapp), men her kunne det ha vært praktisk med en melding om at du måtte flippe den opp. 
Småting, men like fullt ikke helt 100%. 

Avsansert 

Fujifilm S9600 er rikt på funksjoner. 
Entusiaster vil som sagt sette pris på zoom- og fokusring rundt objektivet, i tillegg til at kameraet kan skyte bilder i {RAW}-format. 
I tillegg har kameraet støtte for {bracketing}, og har en kjekk seriefotofunksjon der du kan holde knappen nede så lenge du måtte ønske, men der bare de tre siste bildene blir lagret. 
Kjekk når du vet at noe er i ferd med å skje; bruden kommer som regel inn døren i kirken en eller annen gang, for eksempel. 

Vi gir også plusspoeng fordi minnekort er adskilt fra batteriet i et eget rom på høyre side. 
S9600 støtter for øvrig bruk både av xD og CompactFlash-kort, og har også blitssko som gjør at du kan sette på eksterne blitslamper. 

Ytelse 

Det første som slår oss med dette kameraet er hvor rask responsen er overalt. 
Spesielt er oppstartstiden vanvittig rask - kameraet er klart til bruk på ett sekund blank, og det er noe av det raskeste vi har notert noensinne. 
Fra du trykker på utløserknappen til bildet vises på skjermen går det også svært fort, noe Fujifilm har hatt for vane med de nyeste modellene. 

På seriefoto er det dog ikke så bra - kameraet tar fire bilder på 1,8 sekunder, men så er det stopp i nesten 10 sekunder før kameraet igjen er klart til dyst. 
Det er vi lite imponerte over. 

Bildekvalitet 

Ekponseringsmessig er det få andre kameraer som treffer så godt som kameraet fra Fujifilm. 
Bildene fra dette kameraet er også meget godt detaljerte, i hvert fall på de laveste ISO-verdiene. 

Men - medaljen for et høyt antall megapiksler har også en bakside. 
CCD-brikka på S9600 er nemlig mer følsom for støy enn hva tilfellet er for eksempel for F30, og da må støyreduksjonen være enda mer aggressiv. 
For - mens F30 tar helt fine bilder på ISO 400, begynner vi å se en viss reduksjon av kvalitet allerede på ISO 200 på S9600. 
Når S9600 i tillegg ikke har noen bildestabilisator og er såpass lyssvakt på full tele, får kameraet et stort problem når du skal ta bilde på full innzooming. 

I enkelte grensetilfeller håndholdt på full tele må S9600 bruke seksten ganger så høy ISO-verdi for å få bildet like skarpt som et dobbelt så lyssterkt kamera med tre trinns bildestabilisator (21+3), og det blir ikke spesielt pent. 

Bildene fra S9600 har også over middels høy kromatisk feilbrytning, noe fortegning på vidvinkel og har også litt problemer med lysavfall i motlyssituasjoner, noe du kan se eksempel på under, der S9600 er bildet til venstre (Canon PowerShot S3 IS til høyre). 

Konklusjon 

På mange måter er Fujifilm S9600 blant de mest attraktive ultrazoomkameraene på markedet. 
Det er rett og slett en drøm å holde i - stor størrelse, veldig godt grep og et solid inntrykk av kvalitet. 
I tillegg fungerer zooming og fokusering som på speilrefleks (ved å vri på en ring rundt objektivet); langt raskere og mer presist enn bryterne vi finner på de andre kameraene i denne testen. 
Kameraet har mange knapper og er rikt på funksjoner; blant annet kan Fuji skilte med både med vidvinkel og råformat, og den elektroniske søkeren er stor og høytoppløselig. 
Etter å ha tatt den første runden med kameraene på tur, var S9600 en av våre favoritter til å gå til topps i denne testen. 

Men, kameraet har en akilleshæl: 
Det mangler bildestabilisator. 
Skal du ta bilder håndholdt på full tele er det en nødvendighet, spesielt siden objektivet i tillegg er det mest lyssvake ved full innzooming i denne testen. 
Når Fujifilm i tillegg har skviset ni megapiksler på CCD-brikken, blir ikke "ISO-våpenet" like godt som det er på noen av lommekameraene, med mer støy og mer aggressiv støyfjerning, og da synes vi S9600 faller litt bakpå. 
Kameraet hadde vært bedre med bare seks megapiksler, og kanskje det beste hvis det i tillegg hadde hatt bildestabilisator. 
Uten det blir bruksområdet noe innskrenket, og karakteren vippes derfor ned til en veldig sterk firer. 
