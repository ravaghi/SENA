BigBang:«Too Much Yang» 

(Grand Sport / Warner) 

Farlig nær fullendt plate. 

Øystein Grenis unike sans for det myke og melodiøse på «Too Much Yang» er en naturlig forlengelse av foregående «Poetic Terrorism», hvor han heller ikke agerte den gitarhelten som han vet han er. 

Som den gang står melodiene også her i fokus - lekne, lette og lyse melodier som oser av overskudd - men det betyr slett ikke Greni har glemt å spille gitar, han har bare lært seg å beherske sin egen teknikk til det enkle, raffinerte og effektive. 

Det gir oss deilige høydepunkter som den Stones-slepne «I Don't Wanna», Curtis Mayfield-lekne «L.A. Song» og ikke minst tolvstrengersperlen «All The Time» med sin varme aura av sommer. 
Blåserdrevne «We Belong Together» er for øvrig nesten en bedre King Midas-låt enn King Midas skriver selv... 

Det er uansett lov å bli grådig imponert over den jevnheten som BigBang viser etter ti år i denne bransjen. 

Anbefalte kjøp: 
«Too Much Yang», «Early December», «All The Time», «I Don't Wanna» og «We Belong Together». 
