Patti Scialfa:«23rd Street Lullaby» 

(Columbia/Sony) 

Kona til Springsteen klarer seg utmerket på egen hånd, hun. 

Tross en tidvis litt for sterk hang til hulkende intonasjon er det godt å høre fra Patti Scialfa igjen - det er faktisk elleve år siden sist. 
Som sin New Jersey-mann holder Scialfa seg innen en velkjent organisk og voksen rock-ramme med svake islett av gospel og hvit østkyst-soul. 

Hun skriver solide låter og har fått hjelp fra et veritabelt stjernelag i studio, blant andre flere medlemmer fra The E Street Band, inkludert Bruce selv. 
Tittellåten og «Love (Stand Up)» (med sterke likheter til mannens «Into The Fire») skiller seg positivt ut på et hyggelig, men ikke oppsiktsvekkende album. 
