Lloyd Cole and The Commotions «Rattlesnakes»
(Polydor/Universal) 

Pop i blazer og turtleneck 

De britiske øyene var stinne av arbeidsledige akademikere i Thatchers 1984. 

Ergo sto intelligens og fornuftig kledsel høyt i kurs i den (da fremdeles) innflytelsesrike musikkpressen. 
Bandene var mange, unge og beleste - Aztec Camera, Prefab Sprout, Orange Juice - og den tidligere filosofistudenten Lloyd Cole ledet et av de beste av dem, The Commotions. 

«Rattlesnakes» låter forbausende moderne selv tyve år etter - miksen av småkynisk dunkelhet à la The Velvet Underground og duggfrisk engelsk folkpop føles gledelig lite datert. 
Coles tekster - han var på dette tidspunktet verdensmester i referanser og «namedropping» - skulle aldri få noe bedre akkompagnement enn dette. 
«Forest Fire», «Perfect Skin» og «Are You Ready To Be Heartbroken?» er alle små klassikere, og bonusdisc'en på denne deluxe-utgaven er usedvanlig rikholdig: 
Warhol-snapshot'et «Andy's Babies», den jinglende, janglende «You Will Never Be No Good» og versjonen(e) av Televisions «Glory» er alle verd å eie. 

En fin liten påminnelse om at 1980-tallet ikke utelukkende var en pastellfarget lidelse. 

MORTEN STÅLE NILSEN 
