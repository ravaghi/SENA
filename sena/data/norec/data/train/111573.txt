Spillanmeldelse:Herlig Grand Theft Auto-utvidelse 

«Grand Theft Auto»-utvidelsen «The Ballad of Gay Tony» imponerer stort med fantastisk action og en glimrende historie. 

Da den andre episode-utvidelsen av «Grand Theft Auto IV» ble offentliggjort for første gang, må jeg innrømme at jeg var en smule skeptisk. 

Jeg synes vitsingen med homofile i «Grand Theft Auto»-serien bestandig har vært litt vel plump. 
Ikke støtende, Rockstar North sparker i alle retninger, men banal, forutsigbar og umorsom. 

Jeg fryktet at alt dette ville bli penslet ut i pinlig brede strøk i «The Ballad of Gay Tony», hvor du følger Luis Fernando Lopez, livvakten til den homofile nattklubbeieren Anthony «Gay Tony» Prince. 
Jeg så for meg et Village People-ensemble som fjollet rundt og hvinte at neglene deres var brukket, liksom. 

Det var derimot ingen grunn til bekymring. 
Den største og mest positive overraskelsen i dette kapittelet fra Liberty City er tvert imot at de homofile rollefigurene er portrettert på samme måte som alle de andre sentrale rollefigurene fra dette spilluniverset - uten en ensidig fokus på seksuell legning. 

Som i «The Lost and Damned», får du en historie som veves inn og ut av historien i «Grand Theft Auto IV». 
Det starter midt i det fantastiske bankran-oppdraget fra originalen, og underveis får du også se flere andre sekvenser fra en ny vinkel. 

Det er en skikkelig deilig og hardkokt historie, med en rekke engasjerende avgreninger, mye bra humor og et herlig rollegalleri. 
Den arabiske oljeprinsen Yusuf og broren til Brucie Kibbutz, Mori, står blant annet for mange av høydepunktene denne gangen. 

VG Nett-leser: 
Da er det rundet. 
Er vel den morsomste og mest sympatiske hovedrollefiguren av de tre GTAIV karakterene synes jeg. 
Og den delen jeg har kost meg mest med av de tre. 
Diskuter «The Ballad of Gay Tony» her! 

I tillegg har du en rekke strålende nyheter i spillbarheten - inkludert muligheten til å bruke fallskjerm, nye våpen (med «sticky bombs» som høydepunkt), nye sideoppdrag (blant annet «cage fighting», basehopping og golf), nye radiostasjoner og ny musikk, samt nytt multiplayerinnhold. 

Og så har du de fantastiske oppdragene, da - flere av dem er fullt på høyde med det beste fra «Grand Theft Auto IV» i intensitet, skala og underholdningsverdi. 
Fra adrenalinpumpende shootouts til elleville racing-sekvenser og å stjele en t-banevogn (!) - for å nevne noe. 

Samlet sett har «The Ballad of Gay Tony» såpass mye kult innhold at det kunne ha vært et frittstående, fullverdig spill. 
At det i steden er en utvidelse til en knapp hundrings er intet mindre enn sensasjonelt. 

PS: 
«The Ballad of Gay Tony» er tilgjengelig for nedlasting på Xbox Live Arcade for rundt 100 kroner, og som en del av samlepakken «Episodes From Liberty City», som også inneholder «Grand Theft Auto: The Lost and Damned». 
Det er forøvrig verdt å nevne at denne samlepakken koster over dobbelt så mye som det å kjøpe de to kapitlene separat via Xbox Live. 
