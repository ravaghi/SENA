Hilde Louise Asbjørnsen:«Divin' at the Oceansound» 

(Sweet Morning Records / Grappa Musikkforlag) 

Funklende jazzdiva. 

Det har vært en travel vår for Hilde Louise Asbjørnsen, som gikk til topps i NRKs dirigentkonkurranse «Maestro» og har en av hovedrollene i musikalsuksessen «The Producers» på Oslo Nye Teater. 

Så har hun altså rukket å lage en perle av en plate, den femte i rekken. 
Låtene er hennes egne, plukket fra tidligere utgivelser. 

Rammen er intim, innspilt live med nakne og effektive arrangementer. 
Asbjørnsen fremstår som en sann jazzdiva, med en funklende kombinasjon av musikalitet og treffsikker skuespillerkunst. 

Pianist Anders Aarum, gitarist Svein Erik Martinsen og bassist Jens Fossum gjør sitt til at musikken skinner, med jordnær, funky jazz. 

BESTE LÅT: 
«Goodbye Lonesome» 

CARL PETTER OPSAHL 
