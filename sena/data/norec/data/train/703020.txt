Emma Roberts, clueless i England
Emma Roberts spiller ei clueless-jente fra California som blir deportert til kostskole i England fordi hun drukna stemors klær. 

Clueless betyr at hun er ung jente med kles-fetisj. 
Hun liker klær, det er ikke bare noe hun tar på seg fordi det regner. 
Creepy. 
I England blir sossejenta tvangspåført en grå uniform som får henne til å likne en bussjåfør i et land der hun ikke skjønner språket. 

De britiske jentene er uventa kule og bekjemper California-arrogansen med 300 år gammel ironi, bortsett fra Harriet som kommer fra overklassen og er ei snottabitch. 
Hun tror hun er kjæreste med deilige Freddy, som kjører Biggles-bil og oppfører seg som en perfekt gentlemen når piker har slukt så mye punch at de får kjønnsliv av det. 
Emma liker Freddy, for håret hans ser ut som en gyllen havrebølge. 

Den amerikanske jenta vil hjem til det historieløse idiotiet igjen, og derfor gjør hun alt for å bli utvist. 
Men etter hvert blir hun med på lacrosse-laget og blir så integrert at det er like før hun spiser kjøtt. 
Så egentlig vil hun heller bli. 
Egentlig vil hun faktisk utvikle seg til å bli ei ålreit, frisk og vennlig sportsjente som far kan være stolt av. 
Foreldre kommer til å knuffe i DVD-køen. 

Filmen er frisk og behagelig, replikkene er kule, sola skinner, det er lenge til jul og Roberts er dyktig og alt er bedre enn fryktet. 
. 
