Samsung CA750 Central Station
Dette er ikke bare en trådløs skjerm, det er en sentralstasjon! 

"Central Station" assosierer vi først og fremst med jernbane eller tidlig funk, men dette er noe helt annet. 

Vi må innrømme at vi til å begynne med ikke helt skjønte hvilke muligheter denne skjermløsningen byr på, fordi vi aldri har sett noe som gjør det samme. 

Central Station fungerer ikke bare som skjerm, den er også en trådløs dokkstasjon, som bruker trådløs USB for å kommunisere med bærbare PC-er. 
Samtidig kan den brukes med en stasjonær PC, koblet til med USB 3.0 og ikke noe annet. 
Nettverk, skjermtilkobling og USB til tilleggsutstyr - alt går i samme forbindelse. 

Oppkobling 

Skjermen har vanlige tilkoblinger for skjerm med VGA og HDMI, og det er naturlig at man kobler til med en av disse for å sette opp skjermen første gang. 

I tillegg har skjermen nettverkskontakt og USB 3.0 inn, 4 USB 2.0 tilkoblinger for tilleggsutstyr, VGA og HDMI skjerminngang og minijack til hodetelefoner. 

Så kobler man til en USB 3.0 kabel (det er en forutsetning at PC-en har USB 3.0 støtte) og installerer programvaren som kommer på CD. 
Da installeres en virtuell grafikkdriver og støtte for nett og generell USB. 

Skjermen vil så kommunisere via USB 3.0 i stedet for VGA eller HDMI, og du kan koble fra skjermkabelen. 

Da kan du koble til f.eks. en spillkonsoll eller en videospiller med skjermkabelen. 

Trådløs tilkobling 

Skjermen kan også kobles til trådløst fra PC-en. 
Det følger med en liten dongle, som er litt mindre enn en minneplugg, men en del større enn de nye bittesmå mottakerne til mus og tastatur. 
Den er så stor at du neppe vil ha den sittende permanent i den bærbare. 

Du installerer driveren fra CD og Samsung-skjermen kan kobles til, uten ledning. 

Automatisk bytte 

Poenget med denne løsningen er at du kan komme med den bærbare, sette i den trådløse dongelen og så blir skjermen automatisk koblet til den bærbare. 

Tar du så med deg den bærbare vekk fra skjermen vil den automatisk bytte tilbake til den stasjonære PC-en (hvis den står på), eller annen enhet som er koblet til med en eller annen kabel. 

Dette var altså i teorien - hvordan fungerer det i praksis? 

I praksis 

Vi koblet til en USB 3.0-kabel og installerte først på den stasjonære PC-en, som også var koblet til en annen skjerm. 
Samsung Central Station-skjermen ble da en tilleggsskjerm. 
Installasjonen gikk uproblematisk og bildet på skjermen dukket opp som forventet. 

Vi koblet så nettverkskabelen fra den stasjonære og inn i foten på Samsung-skjermen. 
Etter et par øyeblikk var vi på nett, alt transportert gjennom USB 3.0-kabelen. 

Så installerte vi driveren på den bærbare. 
Dette gikk også uten problemer, og vi satte i dongelen for trådløs forbindelse. 
Det skjedde ingen ting, men det var fordi innstillingene på skjermen ikke stod på automatisk gjenkjenning av trådløs signalkilde. 
Etter at vi endret dette tok det bare noen øyeblikk, så dukket skjermbildet opp på skjermen. 
Dette var en klone av skjermbildet på den bærbare, med feil oppløsning i forhold til hva skjermen byr på. 
Ved å endre skjermstatusen til en tilleggsskjerm og utvidelse av skrivebordet kom alt på plass. 

Henger skjermen med? 

Vi testet med 1080p HD-video på skjermen via nettverket (altså ikke lagret lokalt) og USB 3.0 og dette fungerte glimrende. 
Det var ingen synlig kvalitetsforskjell i avspillingen mellom den andre skjermen koblet til med HDMI og Samsung-skjermen med USB 3.0. 

Også med trådløs tilkobling fungerte HD-video utmerket. 
Noen få ganger var det litt forstyrrelser i form av blokker i bildet, men dette skjedde såpass sjelden at vi ikke synes dette var noe problem. 

USB 2.0-enheter fungerte selvsagt også utmerket og f.eks. kortlesere kan deles mellom maskinene. 

Men hvordan fungerte det å bytte mellom stasjonær og bærbar? 

Automatikk? 

Idéen med denne skjermløsningen er at det skal være uproblematisk og automatisk å bytte signalkilde, spesielt når man bytter til og fra trådløs forbindelse. 

Det er det ikke. 

For det første er USB 3.0 og driverprogramvaren ikke med på notene før PC-en har startet. 
Derfor opplevde vi problemer når vi bare brukte USB 3.0 for tilkobling mellom den stasjonære og Central Station. 
Noen ganger dukket ikke skjermen opp i det hele tatt, og maskinen krasjet. 
Uansett tok det mye lenger tid å få skjermbilde enn med en vanlig tilkobling. 

Det tok også noe tid før skjermen ville bytte til den bærbare, når denne ble slått på. 
Flere ganger måtte vi trykke på inngangsvelgeren på skjermen og gå runden rundt og velge trådløs forbindelse før det ble kontakt. 

Og inngangsvelgerfunksjonen er t r e g! 

Det som fungerte best var da både den stasjonære og bærbare var påslått, og man satte den bærbare i nærheten av skjermen. 
Da kom bildet relativt raskt. 
Da vi fjernet den bærbare kom skjermbildet raskt tilbake til den stasjonære. 

Nettverk og deling av USB-enheter fungerte derimot upåklagelig hele tiden. 

Bildekvalitet 

Selve skjermen er helt ordinær 23-tommer med standard TN-panel. 
Den har matt overflate og er behagelig i bruk. 
Justeringsmulighetene er begrenset, men den har ganske store muligheter for tilpasning i høyden. 
Den kan ikke dreies til siden eller roteres. 

Betraktningsvinkelen er begrenset, og gir påtagelige kontrast- og fargeforandringer når du ser ned på skjermen. 
Den er oppgitt til 170 grader horisontalt og 160 grader vertikalt. 

Oppløsningen er 1920x1080 piksler, lysstyrken er 250 cd/m2, og responstiden er 2 ms. 

Konklusjon 

Konseptet kan virke besnærende for dem som har en jobb-PC de gjerne vil bruke hjemme koblet til en større skjerm. 
Spesielt at dette kan skje automatisk, uten kabel og på toppen av det hele med tilkobling både til nettverk og USB-enheter inkludert i pakka. 

Men i praksis er det ikke så enkelt, det svikter i blant og da er det irriterende klønete. 
Spesielt fordi responsen i menysystemet til Samsung er så tregt, verst ved skifte av signalkilde. 

Vi ville nok vurdert en enkel HDMI-svitsjeboks med en HDMI-kabel liggende klar. 
Det tar mye kortere tid og fungerer alltid. 
Med Central Station skal man jo ikke bare sette inn dongelen, man må vente til den er registrert, og se på at skjermen skal skjønne at den skal bytte signalkilde. 
Så må man bare håpe at den trådløse koblingen fungerer eller begynne å fikle med innstillinger. 

De aller fleste har allerede trådløst nett hjemme, og deling av USB-enheter er sjelden nødvendig. 
Da finnes det flere nettverksløsninger som gjør jobben raskere og bedre. 
Da tenker vi på kortlesere, eksterne disker, skrivere osv. 

En like god skjerm får du til halvparten av prisen, og en HDMI-svitsjeboks finner du mange steder til under 300 kroner. 
Da kan du kjøpe deg mye annet ekstrautstyr i stedet. 

Noen ganger brukes den nyeste teknologien til å lage upraktiske løsninger, det er ikke spesielt lurt. 
