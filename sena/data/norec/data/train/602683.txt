U2 på sitt beste
Likte du U2 før, så kommer du til å digge dette. 
Kvartetten har ikke hørtes så bra ut siden tusenårsskiftet. 

De har vært bandkompiser i 41 år, og det er 37 år siden U2 ga ut debutalbumet "Boy". 
Det har gått 30 siden de ga ut sin store klassiker, "The Joshua Tree", og nå er de litt overraskende tilbake med et album som er proppet full av det noen hater dem for, men som veldig mange elsker. 
Nemlig pompøsiteten, selvhøytideligheten og de svulstige stadionrocklåtene. 
Her er også noen nakne, innstendige og følsomme låter som U2-fansen vil elske. 

For selv om bandet har blitt så stort at de har sluttet å gjøre konserter i lille Norge, så har de likevel i seg bandfølelsen som har fulgt dem siden starten. 

De høres svært så inspirerte ut på "Songs Of Experience", som egentlig skulle være del to av det langt svakere albumet, "Songs Of The Innocence" i 2014. 

U2 valgte å utsette utgivelsen for å ta pulsen på verden og dagens problemer, men de har likevel stort sett endt opp med å synge og lage et album der det kun er kjærligheten som teller. 

På "Landlady" hyller Bono sin kjære kone, mens det på "Red Flag Day" handler om å ta sjanser og ansvar. 
Det svakeste sporet er nok den litt harde og stillestående, "American Soul". 
Variasjonen er god både når det gjelder lyrikken og uttrykket til låtene i en fin miks av gitarhooks og mer eller mindre svulstige ballader. 
Overraskende bra, dette! 
