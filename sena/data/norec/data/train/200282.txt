Testet:Skoda Fabia, den tredje 

Lettere, sterkere og mindre utslipp. 
Tredje generasjon Fabia følger trenden. 

Småbilsegmentet er nå mer spennende enn noen gang. 
Bilene blir bedre utstyrt, løsningene smartere, og sikkerhetsutstyret er på nivå med det som tidliger bare fantes i større biler. 

Etter hvert som også motorene blir bedre, dekker disse små doningene et behov for langt flere enn før. 

Nå er det Skoda Fabia som blir ny, og vi har prøvekjørt tredje generasjon, som kommer på markedet rett over nyåret. 

Stor kundekrets 

Nye Fabia har ikke vokst nevneverdig i forhold til sin forgjenger, men så er det da heller ikke formålstjenelig å gjøre en småbil til en større bil. 

Der finnes det nok av alternativer allerede. 
Uten at det utgjør nevneverdig forskjell, kan det nevnes at Fabia har en sporvidde som er tre centimeter bredere, og en akselavstand som er fem millimeter lenger enn forgjengeren. 

B-segmentet, som denne hører til, er en av de største bilklassene i Europa, og slike biler gjør en glimrende jobb for matpakkekjørere. 

Slike biler er rimelige i innkjøp, rimelige i bruk, og når de i tillegg gjør jobben tilfredsstillende, er det ikke merkelig at flere og flere tyr til en slik liten bil fremfor de som er større enn nødvendig. 

Selv om bilprodusentene frir til de yngre bilkjøperne med disse småbilene, er det en kjennsgjerning at det er eldre og pensjonister som kjøper dem. 

Noen virkemidler gjør likevel at de unge kan bli ekstra fristet, for med over hundre forskjellige fargekombinasjoner skal det ikke være mulig å ikke finne en fargekombinasjon du liker. 

Se flere bilder av Fabia utvendig: 

Slanket 

Vekt er forbrukets fiende nummer én, og enhver ny bil på markedet vil ha gjennomgått en slankeprosess. 
Fabia er ikke noe unntak, og Skoda kan fortelle at de på enkelte modeller har lettet bilen med opp til 65 kg. 

En 1,0 MPI har derfor en egenvekt på bare 980 kg, noe som er lett for en bil i b-segmentet. 

At bilene er lettere, er også med på å redusere utslippet. 
Skoda melder at forbruket over hele motorutvalget er redusert med 17 prosent i gjennomsnitt. 

Hovedkonkurrenten Fiesta blir sterkere 

Syv motoralternativer 

Det står heller ikke på manglende motoralternativer. 
I småbilklassen er det stort sett bensinalternativene som gjelder, og her er det fire å velge mellom. 
I tillegg finnes det tre dieselmodeller på programmet. 

Små bensinmotorer er langt billigere å lage enn små dieseler, i tillegg til at karakteristikken fra bensinerne egner seg bedre i de små bilene. 

Under lanseringen prøvde vi begge deler, deriblant en 90-hesters diesel. 
Den var sterk og fin under veis, med godt dreiemoment. 
Men før vi kom så langt måtte vi naturlig nok kjøre i gang. 

Her viste dieselen seg fra sin håpløse side ved at den måtte ha veldig høyt turtall for å komme i gang. 
Med for lavt turtall kvelte motoren seg, og start/stopp-systemet begynte å jobbe. 
Den startet motoren igjen, men dersom turtallet fortsatt var for lavt, kvelte den seg igjen, gang på gang. 

Rådet er enkelt, kjøp bensin. 
Om ikke av denne grunnen alene, men for Fabia generelt. 

Dette er motoralternativene: 

Bensin 1,0 MPI - 60 hk 1,0 MPI - 75 hk 1,2 TSI - 90 hk (forventet volummodell) 1,2 TSI - 110 hk 1,2 TSI - 110 hk DSG 

Diesel 1,4 TDI - 75 hk Greenline (mai 2015) CO2-utslipp 82 g/km 1,4 TDI - 90 hk 1,4 TDI - 90 hk DSG 1,4 TDI - 105 hk 

Storselgeren 

Importøren forventer at det er 1,2 TSI med 90 hestekrefter som blir storselgeren. 
90 hester fra en 1,2 liters bensinmotor betyr et dreiemoment som ikke er all verden, men den gjør en helt grei jobb. 

Denne blir kun å få med en 5-trinns manuell girkasse. 
Skulle du ønske automat, er det 110-hesteren som gjelder. 
Da sitter det til gjengjeld en DSG dobbeltkløtsjkasse der. 

Blant dieselalternativene er det automat å få i kombinasjon med 90-hesteren, også denne en DSG. 
Da vil naturligvis utfordringene med kveling av motor ved igangkjøring også være en saga blott. 

To karosserier 

Fabia kommer i to versjoner, enten som 5-dørs hatchback eller som stasjonsvogn. 
I Norge lanseres begge samtidig, og blir tilgjengelig for de første kundene en gang rundt månedsskiftet januar/februar. 

I småbilklassen er det ikke like stor tradisjon å velge stasjonsvogner, og importøren regner med at dobbelt så mange vil velge hatch-modellen som stasjonsvognen. 

Totalt forventer de å selge 900 biler i året. 
De største konkurrente er Ford Fiesta, Kia Rio, Hyundai i20 og Peugeot 208. 
Skoda bedyrer at VW Polo ikke er en konkurrent, men dette handler bare om konserndressur. 
Det er naturligvis ingen grunn til at Polo skal fjernes fra konkurrentlisten. 

Derimot skal det heller ikke stikkes under en stol at Fabia er en helt nyutviklet modell som blant annet er produsert på den modulære MQB-plattformen. 

Det er ikke den etter hvert aldrende Polo, som har rukket å komme et godt stykke ut i livssyklusen. 
Dermed har Fabia også et forsprang når det gjelder enkelte sikkerhetsdetaljer som foreløpig ikke er tilgjengelig på Polo. 

Blant tilgjengelig utstyr i Fabia finner vi blant annet frontassistent med autobrems, førerassistent som merker om du er ved dine fulle fem, hastighetsbegrenser som ikke lar deg overstige en gitt hastighet, bakkestarthjelper, med mer. 

Av utstyr som mer står på listen over det som er kjekt å ha finner vi nøkkelfri start, parkeringssensorer, lysassistent, og panorama glasstak. 

Den nære slektningen VW Polo er oppgradert 

Tre utstyrsnivåer 

Fabia vil komme i de tre utstyrsgradene Active, Ambition og Style. 
Innen hver av disse vil det bli mye tilleggsutstyr å få kjøpt, deriblant et fargekonsept som nettopp er kalt Colour Concept. 
I dette ligger det at du kan velge forskjellig farge på selve bilen, taket, og felgene. 

Samlet gir dette deg de over 100 nevnte forskjellige variantene. 

Også innvendig er det flere tilvalgsmuligheter, og vi kan absolutt anbefale at du velger sportsstolene. 
Ikke fordi de er så sportslige, men de har den lille ekstra sidestøtten som ofte mangler på småbiler. 

Se flere bilder innvendig: 

Hjerterom 

Nye Fabia er større innvendig enn før. 
Baksetepassasjerene har fått 21 millimeter mer å boltre seg på i bredden, og 8 millimeter i lengden. 
Ingen revolusjon, med andre ord. 

Bagasjerommet er derimot blitt anstendig. 
Her er det nå 330 liter til rådighet før du legger ned seteryggene, og 1.150 liter med alle baksetene nedfeldt. 

Alt dette selv om bilen er blitt både kortere og lavere. 

Bak rattet er det lett å se at Skoda har jobbet med den opplevde kvalitetsfølelsen. 
Selv om nærværet av hardplass har funnet veien også opp i toppen av dashbordet, så ser det likevel anstendig ut. 

Det meste virker påkostet, og gir lite inntrykk av at dette er Skodas nest minste og rimeligste modell. 
Trivselsfaktoren er med andre ord på plass. 

God pakke Trivselsfaktoren følger Fabia også ute på veien. 
Bilen er smidig, lettkjørt, og opprettholder den grad av komfort man kan forvente i en bil av denne størrelsen. 
Med elektromekanisk servostyring har Skoda filtrert bort akkurat det som skal til, uten at man går på bekostning av følelse med underlaget. 

Chassiset har en konstruksjon som knapt er å komme unna i en såpass liten bil, med MacPherson foran, og torsjonsaksel bak. 

Dette er den samme kombinasjonen som blant annet VW bruker helt opp til 122-hesters utgaver av nye Golf. 
Nytt i Fabia er derimot at differensialsystemet XDS+ er standard. 
Dette jobber sammen med det elektroniske stabilitetsprogrammet, og fordeler krefter sideveis etter behov. 
Dette gjør en spesielt god jobb når underlaget er av det glatte slaget. 

Alt i alt må vi gi Fabia gode skussmål, ettersom den har de nødvendige oppgraderingene som skal til for å være på høyt nivå i klassen. 
Bilen kjører bra, har riktige motorer, er snill på utslipp, og er praktisk veldig god, størrelsen tatt i betraktning. 

Alle prisene er foreløpig ikke kjent, men vi har fått vite at startprisen er 155.000 kroner. 
Pristillegget for stasjonsvognen vil ligge godt under 10.000 kroner. 
Metallik lakk et sted rundt 3.000 kroner. 

- For 200.000 kroner vil du få en godt utstyrt bil som har det du både ønsker og forventer, forteller informasjonssjef for Skoda i Norge, Jan Erik Haugen. 
