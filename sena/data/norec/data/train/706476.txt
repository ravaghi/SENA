Vakkert om vold
Om våpen, blodpropp, kjærlighet og frihetskamp. 

Neneh Cherry: 
"Broken politics" (Smalltown Supersound) 

Den halvt svenske 54-åringen er tilbake med sitt femte soloalbum, mer introvert enn forgjengeren fra 2014. 

Albumet er et samarbeid mellom produsent og musiker Four Tet, Cherry og partneren Cameron McVey. 
Et minimalistisk, elektronisk utgangspunkt farges med organisk instrumentering, blant annet nydelige harper. 

Platen låner fra pop, triphop, dub og jazz. 
Som på «Natural skin deep», hvor skakke steeltrommer møter samples av lufthorn, før det ender i en jazzjam. 
Den låter både truende og leken, en dualitet som utforskes gjennomgående. 
Det vakre og det voldelige. 
Behovet for det skjønne når en er omgitt av det brutale. 

Ta høydepunktet «Kong», som berører flyktningleirene i Calais, den såkalte «jungelen». 
Underveis siterer hun aktivistene og raplegendene i The Last Poets: 
Oppression is worse than the grave/better to die for a noble cause than to live and die a slave. 

«Broken Politics» er en invitasjon til refleksjon, kanskje en motivasjon til å ta kampen. 

Beste spor: 
«Kong», «Shot gun shack». 
