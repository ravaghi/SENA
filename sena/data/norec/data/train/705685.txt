Film:Formelpreget spionthriller 

«American Assassin» er en nyanseløs versjon av den gamle historien om de onde mot de gode. 

American Assassin Sjanger: Action / Thriller Skuespillere: 
Taylor Kitsch, Dylan O'Brien, Scott Adkins Regi: 
Michael Cuesta USA, 2017 Lengde: 
1 t. 51 min. 
Aldersgrense: 
15 år 

Man skal ha sett usedvanlig lite film i samme sjanger som «American Assassin» for ikke å forutse hva som vil skje i neste scene hele filmen igjennom. 
Det gjør den ikke nødvendigvis dårlig, men den formeltro oppbyggingen gjør at man fort får følelsen av å ha sett akkurat samme film mange, mange ganger før. 

Dylan O’Brien spiller en ung og i utgangspunktet lykkelig mann som opplever at islamistiske terrorister tar livet av den vakre kvinnen han akkurat har fridd til. 
Han blir så usedvanlig konstruktiv i sin iver etter hevn, og infiltrerer et internasjonalt terrornettverk for å ta livet av de skyldige. 
Litt motvillig blir han vervet som hemmelig agent på oppdrag av amerikanske myndigheter, og mentoren hans blir den minst like motvillige Stan Hurley (Michael Keaton). 
Sammen med en gjeng andre hardbarkede, alvorlige menn tar de rollen som Team America, i en historie som ikke engang prøver å late som om det finnes gråsoner mellom svart og hvitt. 

Så raser de rundt i ulike storbyer i Europa på jakt etter en av Hurleys forhenværende protegéer, som åpenbart har blitt såpass stormannsgal at han er i ferd med å bygge en atombombe. 

Filmen byr på rikelig med gode og til dels spektakulære actionscener. 
De ulike involverte får briljere med sitt heltemot, sin snarrådighet og ikke minst evnene til å bryte reglene når det er nødvendig, med alle de forutsigbare kranglene sånt medfører. 

Det er underholdende nok om man liker sånt, og ofte ganske stilig laget, spesielt i de avsluttende scenene. 
Men forvent ingen nye innsikter eller overraskelser. 
Karakterene er kanskje dumdristige i sine valg, men manusforfatteren er deres rake motsetning. 
