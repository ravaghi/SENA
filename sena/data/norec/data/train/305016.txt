Når sorg blir omsatt i vakker musikk
Thea Hjelmeland skriver den av seg med albumet «Solar Plexus». 

ALBUM: 
Det er pop, og så er det popkunst. 
Thea Hjelmeland hører til i den siste kategorien, blant annet fordi hun skaper sin egen miks basert på pop, elektronika, folk og world music. 
Hun utfordrer. 

Impulsene har hun kanskje fått i hjembyen Førde, kjent for sin store folkemusikkfestival. 

Sorgarbeid 
Innflytelsen er tydelig i en av de mer sære åpningene av et album vi har hørt på en stund, «Cornwall», med klimprende harpespill, tangenter og «diverse lyder» - før Hjelmelands skjøre stemme bryter gjennom. 

Tekstene er sentrert rundt egenopplevd sorg, etter at hennes franske kjæreste ble alvorlig syk og døde - samtidig som hun selv var gravid. 

Sorgen har vært fysisk, og rammet henne mitt i solar plexus. 
Derav albumtittelen. 

Vakre låter 
Og - den er bearbeidet gjennom såre låter som likevel er skinnende vakre: 
«You were all that 
I dreamed / Love could have been, if only you'd stay / We keep falling apart / Lost in the dark / Babe, I beg, I beg, I beg you, I beg you don't go / Don't leave me loving you», synger hun i «Cornwall». 

Nøkkelspor «Your Well» er et nøkkelspor, nydelig arrangert med akustisk og elektrisk gitar (Hjelmeland og Stein Urheim), produsent Jørgen Træen på synther og elektroniske instrumenter, Chris Holm på bass og Peter Baden på trommer/perkusjon/klokker/harpe - og med en rørende tekst om å være til stede for noen. 
Det koster. 

Myke «Feathery» og fargerike «Caravan Of Illusions» fortsetter i samme spor, og det blir fort klart at dette er en artist som har mye å melde. 

Lysere tider 
Og hun ser ut til å overvinne sorgen. 
I «Breathe» ser ting tross alt lysere ut: 
«Life can turn around / Don't surrender, let it be / Dare to force a change and remember / Love gives you strength to hold on». 

I «Quererte» synger hun på fransk, engelsk og norsk. 
Hun flyttet til Paris med kjæresten. 

Duper Studio «Solar Plexus» er glimrende skrevet, utført og ikke minst produsert. 
Jørgen Træen i Duper Studio i Bergen viser igjen hvorfor han regnes som en av de beste her til lands. 

Thea Hjelmeland spiller i Bygstad i kveld, fredag 12. september, og i Oslo 18. september, før hun reiser på en liten Europa-turné. 
Cuba får besøk i november. 
