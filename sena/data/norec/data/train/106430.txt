Skuffende 360-vinner
«Pro Evolution Soccer 6» er det beste alternativet på Xbox 360. 
Men det betyr ikke at fotballspillet holder det nivået man er vant med fra den kanten. 

Konamis bidrag til den nyeste og råeste spillkonsollen er nemlig i likhet med sin konkurrent redusert i forhold til PS2-utgaven. 

Mens «FIFA 07» er to helt forskjellige spill på PS2 og Xbox 360, er likhetene langt flere mellom «Pro Evolution Soccer 6»-utgavene. 

Grafikken er naturlig nok bedre på Xbox 360-versjonen, selv om det også fører til at det muligens kommer tydeligere frem at det visuelle ikke er der «Pro Evolution Soccer»-serien scorer høyest. 

Med unntak av tempoet i spillet og at dommeren er svakere, så synes jeg ikke det er de helt store spillbare forskjellene på «Pro Evolution Soccer 6 til Playstation 2 og Xbox 360. 
Jeg får den samme følelsen av å spille denne versjonen og fryder meg over situasjonene som oppstår. 
Og ikke minst gleden av å få kjempetreff med en herlig avslutning. 

Mangelen på lisenser har vært den største haken ved tidligere utgaver av spillet. 
Noe av det problemet er blitt rettet opp ved at man kan gå inn og endre navn på spillere og klubber selv. 
Det er faktisk ikke mulig på Xbox 360-versjonen, og kan vel ikke sies å være noe særlig annet enn en ørliten skandale. 

Det som gjør at jeg foretrekker «Pro Evolution Soccer» framfor «FIFA» på denne konsollen er at fintesystemet og spillbarheten er intakt på PES-versjonen. 
På «FIFA 07» må man nøye seg med vendinger og tempo, noe som blir en smule ensformig i lengden. 

Likevel bør Konami jobbe kraftig med neste utgave - slik jeg ser det nå er også «Pro Evolution Soccer 6» bedre på gode gamle Playstation 2. 

Noen eksterne linker 
