Spillanmeldelse:Finpolert golfopplevelse 

Tiger Woods og EA Sports har i 12 år hatt et fruktbart samarbeid som har gitt opphav til tidenes mest suksessrike golfserie. 
Årets utgave er ikke et dårlig tilskudd til familien. 

EA velger i år som tidligere å kjøre det safe, de har funnet en suksessoppskrift og har stort sett holdt seg til denne opp gjennom årene. 
«Tiger Woods PGA Tour 10» leverer varene, men mangler det lille ekstra for å nå helt til topps. 

De fleste sportspill med respekt for seg selv gir deg muligheten til å lage deg selv i spillet. 
Dette er noe Tiger Woods-serien har vært flinke til siden starten, og her leverer de igjen i år. 

Du har også muligheten til å legge inn bilde av deg selv ved bruk av Usb-kamera eller EA-sports sine hjemmesider. 
Jeg valgte siste alternativ, og dette var ingen enkel jobb. 
Det tok meg en liten time før bildene av ansiktet mitt var på spillfiguren. 

Resultatet ble ikke det beste, men om man legger tid og sjel ned i kreasjonen av spilleren sin er det mulig å lage spillversjonen av seg selv veldig lik orginalen. 

I «Tiger Woods PGA Tour 09» innførte EA et nytt ferdighetssystem, hvor man isteden for å tjene opp poeng til å bruke i forskjellige egenskapskategorier ble belønnet etter hvor godt man spilte i fire forskjellige ferdighetsområder. 
I alt er det fire ferdighetsområder, kraft, presisjon, innspill og putting. 

Disse kategoriene får man poeng i etter hvordan man presterer på en runde. 
Spiller man en bra runde vil man bli belønnet med høyere poengsummer, mens det motsatte er tilfellet om man spiller dårlig. 
Dette er med på å gjøre «Tiger Woods PGA Tour 10» til mer enn et rollespill hvor god statistikk er alfa omega, her må man spille bra for å bli bra. 

Nytt av året er puttekontrollen «Precision Putting». 
Når man nå bruker putteren sin må man være mye mer nøyaktig enn tidligere. 
Etter å ha valgt et siktepunkt fører man putteren tilbake til anvist kraft før man stødig fører den fremover mot ballen. 

Det hjelper derfor ikke å lese greenen perfekt om man skjelver som et aspeløv, her er både presisjon og spillintelligens viktig. 
Dette er en bra nyvinning som er med å gi puttingen den nyansen og realismen den fortjener. 

EA har i år alliert seg med The Weather Channel, og tilbyr spillerne realistiske værforhold i sanntid. 
Dette betyr at om du for eksempel spiller på Pebble Beach og benytter deg av «Live Weather» funksjonen vil været være det samme i spillet som det er i California. 

Vær og vind kan også forandre seg fra hull til hull, så her gjelder det å være oppmerksom. 
Denne funksjonen er en herlig nyvinning, og er med på å gi spillet mer dybde og variasjon. 

Kommentator Kelly Tilgham har dessverre fått fornyet tillitt, men deler i år kommentatorboksen med Scott Van Pelt. 
Disse leverer overhodet ikke. 
Når golf blir kommentert av slike uentusiastiske og humorløse personer forstår jeg hvorfor noen synes sporten fremstår som kjedelig. 

I tillegg til muligheten å spille turneringer har man den delen av spillet jeg har hatt mest moro med, «Tournament Challenge» modusen. 
Her blir du stilt ovenfor en historisk prestasjon gjort på en golfbane som du skal tangere eller overgå. 

Dette er for min del en veldig velkommen modus som virkelig vekker konkurranseinstinktet i meg. 
Disse utfordingene kan være alt fra å slå en sammenlagt lengde på over 300 meter på tre slag til å slå Paula Creamer på front ni av St. Andrews. 

«Tiger Woods PGA Tour 10» tilbyr en strømlinjeformet spillopplevelse, og man skjønner at dette er en serie med lang fartstid bak seg som utviklerne år etter år har hatt tid til å pusse på. 

Dessverre ser jeg ikke mye fremgang fra tidligere år. 
Det er litt nytt her og der, som absolutt er flotte forbedringer, men det er mye gjenbruk fra tidligere år som dominerer. 

Er man golfentusiast og fan på sin hals av Tiger Woods-serien er dette et spill for deg. 
Men er du derimot en av de som børster støvet av tidligere «Tiger Woods PGA» titler i ny og ne bør du vurdere om små forbedringer og endringer er verdt pengene dine. 

PS: 
Det er PS3-versjonen som er anmeldt. 
Spillet er også ute i en (på papiret) tilsvarende versjon til Xbox 360, mens egne versjoner er ute på PS2, Wii og PSP. 
Disse er foreløpig ikke testet. 
