Skorpionkongen slår til igjen
Denne nesten-oppfølgeren ser av og til ut som en bibelfilm fra Monty Python, men andre ganger er den mer en blanding av «Narnia» og «Odysseen». 

Hva man ellers måtte finne på å si om Russel Mulcahys status som udød australier, så skal han krediteres for en effektiv omgang med mytiske eventyrskikkelser. 

Her finnes mange fargerike dyr som du aldri vil finne rester av i kjøttdeigen. 

Filmen handler om at en krigersønn skal hevne sin far og hevne seg på den nye ekle kongen Sargon. 
Han er en monark av den sorten som slår i hjel førstefødte og innfører bompenger, han har tungvektsnese og armer som er kjøttfullere enn elefantbein. 
Magi disponerer han også, så mannen blir vanskeligere å knekke enn Martin Kolberg. 
Sammen med ei militant sparkejente som ser ut som en halvkilos Aylar i oksehudbikini, begir han seg til Knossos og bekjemper turistattraksjoner i omgivelser som pleide å gi husrom til Leonard Cohen og shortskledde flergangsturister. 
Forfatteren Aristofanes er også med. 

De begir oss også ned i Dødsriket som Herodot påsto han hadde klart å komme tilbake fra, og der møter de ei dødsgudinne som antakelig datt ut av tegnefilmen om Sinbad. 

Egentlig hadde jeg trodd at denne filmen skulle forfalle til uoppmerksom oppfølger-brutalitet. 
Men den holder som ungdomsaction for dataspill-generasjonen. 
