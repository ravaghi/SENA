Arcade Fire:«Neon Bible» 

(Universal) 

GENRE: ROCK David Bowies favorittband har blitt enda litt bedre. 

Mens Norge som et av ytterst få land har gått fullstendig bananas over Bruce Springsteens folk-eskapader, er unge nordamerikanske band mer opptatt av å dyrke The Boss' virkelige storhetstid - perioden fra 1975 til 1987. 
The Killers og The Hold Steady har gjort stor lykke med det allerede, og kanadiske Arcade Fire vil etter alt å dømme gjøre det vel så bra med sitt andre album. 

«Neon Bible» følger opp den millionselgende debuten «Funeral» med en plate som tar Arcade Fire et forventet steg videre. 
De høres ut som det de har blitt; et indieband med stort budsjett og større sans for helhet enn sist, uten at deres kvaliteter har gått tapt i prosessen. 
Det er grandios rock som stiller spørsmål av typen: 
Hva skjer etter døden? 
Er USA bra for menneskeheten? 
Men mest av alt: 
Låter det hemningsløst vakkert nå? 

Og svaret på det siste spørsmålet er «jepp». 
Springsteen er ikke eneste referanse; her er det rikelig strykerdrevet dramatikk og hulkende sang av typen Echo & The Bunnymen drev med på «Ocean Rain» (1984), mens den kjønnsmessige vokalvekslingen hilser til Pixies. 
Arcade Fire velter seg i svulmende sentimentalitet og mettede arrangementer, men de har substansen som skal til for å ri av stormen de selv pisker opp. 

ANBEFALTE KJØP: 
«Black Mirror», «Keep The Car Running», «No Cars Go», «Intervention», «The Well And The Lighthouse» 

THOMAS TALSETH 
