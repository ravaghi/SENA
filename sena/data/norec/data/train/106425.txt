X.Lover: «Transatlantic»
(Honeymilk/VME) 

Få tegn til forsoning hos denne eksen. 

Dette oslobandet er etter sigende tuftet på restene av et parforhold som gikk skeis. 
Dersom forholdet var like kaotisk og utilfredsstillende som denne debutplaten, er det for så vidt forståelig at det ble brudd. 

For å holde oss til norske referansepunkter: X.Lovers tvekjønnede, fresende synthrock fremstår som en noe voldelig romanse mellom Surferosa og Datarock, men de mangler førstnevntes popteft og sistnevntes elegante humor. 
Disse hullene fylles forsøksvis med enda mer hysterisk vokal og enda skarpere gitar enn hva de nevnte åndsfrendene byr på, men resultatet er dessverre ikke så heftig - mest av alt låter det kranglete. 

Likevel er platens lyse øyeblikk såpass overbevisende at det er grunn til å håpe på fremtidig storhet fra X.Lover. 

ANBEFALTE KJØP: 
«Battle Royale», «Connection» 
