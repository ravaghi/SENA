Medmenneskelige betraktninger
«Himmelske tilstander» handler om alle de viktige tingene i livet, smått og stort. 

”Himmelske tilstander” er en roman om litt av hvert. 
I romanens begynnelse befinner jeg-personen seg i Norge, hun har nettopp truffet en mann og det er ikke lenge siden faren hennes døde. 
Deretter reiser hun til Kreta, hvor hun har vært mange ganger før, og som det ikke er første gang Nilsen skriver om. 
I løpet av dagene på Kreta får vi lese om små betraktninger, kattunger og kakerlakker, om stedene hovedpersonen besøker og har besøkt, om mennesker hovedpersonen kjenner og har kjent. 

”Himmelske tilstander” handler om alle de viktige tingene i livet, smått og stort. 
Tove Nilsen beskriver disse tingene med glede og varme. 
Andre kan være bitre, men ikke hovedpersonen: 

”Helt uventet husker jeg en samtale med en nabokvinne som skilte seg etter femogtredve år. 
(...) Med en nesten manisk stemme erklærte hun at det skulle bli deilig å slippe å ha huset fullt av manneting, slippe å ha kjelleren full av verktøy og skiutstyr, slippe å ha gangen full av turstøvler, (...) hvor fint og ryddig det ville bli uten dem. 
Jeg sa ingenting, jeg lot som om jeg var lojal og skålte for mannen ut av huset, men i det skjulte ble jeg urimelig provosert fordi jeg husket hvor fint det var å ha en mannefrakk hengende mellom kåpene, manneskjorter mellom kjolene, mannevotter i kurven, manneskjerf og mannelue, ikke som gjenstander, men som tegn på den fortroligheten som finnes mellom to som heller vil sove sammen enn alene.” 

”Himmelske tilstander” er en fin bok å lese, med mye medmenneskelighet, men mangler kanskje en rød tråd, noe som holder den mer sammen. 
Det er så mange ting som skjer, som man bare får vite litt om. 
Jeg skulle ønske jeg kom tettere innpå noe av det hovedperson forteller om. 

Det kan også være litt vanskelig å skille mellom de ulike menneskene som beskrives; hvem er nå dette igjen, tenker jeg flere ganger. 

”Himmelske tilstander” er med andre ord verken det beste eller det verste av Tove Nilsen, men på et helt greit sted i mellom. 
