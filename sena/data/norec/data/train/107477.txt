Pagan's Mind:«Enigmatic: Calling» 

(Limb Music / VME) 

Et oppsiktsvekkende bombenedslag av progressiv power-metal. 

Først en advarsel; Hater du pompøs musikk som henter sin virkelighetsanskuelse fra visjonen om en ny verdensorden, er ikke dette skiensbandet noe for deg. 
Klarer du imidlertid å fortrenge dette og se rent musikalsk på Pagan's Mind, har du en godbit i vente. 
Anført av en klassisk metal-vokalist (og deltids operasanger!) i Nils Kvåle Rue og en gitarist (Jørn Viggo Lofstad) som høres ut som adoptivsønnen til Ronnie Tekrö og Steve Vai, angriper Pagan's Mind de fleste sansene med en pitbulls overtalelsesevne. 
De progressive brekkene er mange, men går aldri på bekostning av de melodiøse kvalitetene, og selv om platen har ørlite dødtid midtveis (så er da også dette mellomstadiet over til den nye verden ...), slår gutta grusomt tilbake med «Resurrection» - det nærmeste jeg har hørt en radiohit av et progmetal-band. 
I helhet er «Enigmatic: Calling» både overveldende og imponerende - bør sjekkes ut av alle som liker Tolkien like godt som metal ... 
