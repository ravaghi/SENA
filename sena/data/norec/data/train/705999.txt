Om Jesus og hans ærbare Maria
Maria Magdalena blir renvasket fra skjøgestempelet, og spilles intenst av Rooney Mara. 
Men «Maria Magdalena» handler mest om mannen hun tilber: Jesus. 

Maria Magdalena 

Originaltittel: 
Mary Magdalene. 
Sjanger: 
Drama. 
Nasjonalitet: 
Storbritannia 2018. 
Regi: 
Garth Davis. 
Manus: 
Helen Edmundson og Philippa Goslett. 
Skuespillere: Rooney Mara, Joaquin Phoenix, Chiwetel Ejiofor, Ariane Labed, Ryan Corr. 
Lengde: 
2 timer. 
Aldersgrense: 12 år. 

Endelig skal den sanne historien om Bibelens myteomspunne Maria Magdalena. 
Ifølge Bibelen var hun til stede både da Jesus ble korsfestet og sto opp fra de døde. 
Siden har hun vært omtalt som både prostituert og Jesu elskerinne. 
Etter at Paven i 2016 «renvasket» Maria og anerkjente henne som en av apostlene som fulgte Jesus, får hun en film om seg selv. 

Men «Maria Magdalena» er egentlig bare nok en film om Jesus, påsken og hans budskap. 
Kanskje var det ikke så mye mer å fortelle om denne kvinnen enn at hun, som så mange andre, ble grepet av Jesu budskap om fred, nestekjærlighet og tilgivelse, og fulgte ham trofast. 

Barmhjertige Maria 

Maria fra Magdala er ute og fisker når hun blir tilkalt for å bistå ved en komplisert fødsel. 
Her viser den unge, alvorlige og gudfryktige kvinnen en enestående omsorg og barmhjertighet. 

Maria går flittig til bønn i synagogen. 
Men da familien vil gifte henne bort, våkner opprøret i henne. 
Maria vil noe annet med livet sitt. 
Hun vil kjenne Gud. 

Ryktene går om en profet og døper som vandrer rundt i distriktet og verver tilhengere. 
Da Maria hører denne Jesus tale, og samtidig ser ham helbrede en blind, blir hun helt fjetret. 
Hun brenner alle broer for å følge ham. 
Noen av disiplene er skeptiske til å ha med en kvinne på ferden. 
Ikke Jesus, og det oppstår en sterk fortrolighet mellom ham og Maria. 
En kjødelig tiltrekning antydes svakt, men først og fremst bunner den sterke samhørigheten i Marias omsorgsfulle og barmhjertige personlighet. 
Med henne kan Jesus være seg selv og snakke åpent om sin frykt for det han forutser skal skje. 

Ved første blikk er den karismatiske Joaquin Phoenix’ 
Jesus en opprørt og moraliserende taler. 
Etter hvert finner han en mer lavmælt og resonnerende stil, og Phoenix gir ham en og sober og dempet utstråling: 
Jesus er ingen vekkelsespredikant, det er ordene som teller. 
Han er en innadvendt sjel med stort behov for alenetid. 
Undere, taler og menneskemøter sliter tydelig på ham. 

Gripende portrett 

Rooney Mara gir et gripende portrett av kvinnen som brenner for sin gudstro og sin rett til å være et fritt individ, selv om hun er kvinne. 
Når hun til i slutten av filmen koster på seg et smil, er det nesten et sjokk. 
Så innbitt har hun vært i sin tro, omsorg og tilbedelse. 

Regissør Garth Davis er mannen bak «Lion» (2016). 
Igjen har han fått til en betagende estetikk i en naturlig fargepalett. 
Det gjør ikke bare filmen herlig å hvile øynene på, men gir også autentisitet og troverdighet. 
Han har styrt unna de blodigste scenene når påskens hendelser skildres, og har knyttet til seg et imponerende godt skuespillerensemble i både små og store roller. 
Rørende scener er det mange av, og budskapet er ytterst aktuelt i disse Listhaug-tider. 
Men det vil være feil å påstå at Davis har lykkes om ambisjonen var å lage en film om Maria Magdalena, og dermed en slags feministisk vri på påskeevangeliget. 
Han prøver hardt, men lykkes bare i starten og slutten i å holde på hennes synsvinkel. 
Det meste vi ser og hører er godt kjent fra før. 

Kanskje er det «sannheten» om henne vi ser. 
Men det handler om Jesus fordi han er den interessante. 
Hadde Maria vært den skjøgen eller elskerinnen det har vært antydet at hun var, derimot.... 
