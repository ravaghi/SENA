Plateanmeldelse:Johnny Marr - «The Messenger» 

Marr-ginalt. 

ALBUM: 
ROCK. 
Johnny Marr - The Messenger(Warner). 
Med tanke på hvor virtuost Johnny Marrs gitararbeid var i The Smiths, har hans karriere post-1987 fremstått som en lang, døll arbeidsøkt, tidlige blinkskudd med Pretenders, Electronic og The The til tross. 

Nå later han som om han solodebuterer (han ga ut en plate som bandleder i Johnny Marr & The Healers i 2003), og det er enda en underveldende affære. 
Grå og karaktersvak britrock som mest av alt høres ut som uinspirert Morrissey - med uinteressante tekster og veik vokal. 

Gitarspillet? 
Ikke så mye å skryte av. 
Marr høres ut som det han har blitt, en over middels dugandes arbeidskar, avhengig av noen andres visjon for å skinne. 
Ikke godt nok for en fyr som i sin tid utfordret selve ideen om hva seks strenger kan brukes til. 
BESTE LÅT: 
«New Town Velocity» 
