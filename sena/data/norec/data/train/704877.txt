Solskinnspuré
Twinklehead har spilt sammen i ti år, og gir snart ut sitt første album. 
Bylarm er som kjent et bra sted å være for band som vil opp og fram, men det spørs om ikke en sommerfestival hadde passet bedre for dette bandet. 

Grunnen til det er at musikken deres, med sitt glade og bekymringsløse uttrykk, umiddelbart gir assosiasjoner til årets mildere måneder. 
Sommerpop er kanskje ikke en klart definert sjanger, men betegnelsen er veldig dekkende for Twinklehead. 
De er tilsynelatende veldig glade i musikk som går i dur, og trives tydeligvis på scenen. 

Musikerne er veldig flinke, bandet er samspilt, og det har et solid låtmateriale. 
Det låter ganske beatelsk til tider, men assosiasjonene går også til Saybia på antidepressiva. 
Likevel er det litt vanskelig å bli fortrolig med vokalisten til Twinklehead. 
Han har en særegen og ganske irriterende stemme. 
Men for folk som liker Postgirobygget, De Lillos og lignende skvip, vil dette bandet utvilsomt slå an. 
