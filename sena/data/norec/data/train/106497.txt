Skarpt fra Stasi-tiden
Regi: 
Florian Henckel von Donnersmarck. 
Tysk. 
11 år. 

STJERNER: 
Martina Gedeck, Ulrich Mühe, Sebastian Koch, Ulrich Tukur. 

HANDLER OM: 
Tiden er 1984, og Stasis virksomhet ligger som en klo over all frittenkende virksomhet. 
En av de dyktigste i det hemmelige politi settes til å overvåke en kjent forfatter og hans venninne, en kjent skuespillerinne. 
Gjennom avlyttingen får han innsikt i og kunnskap om hvordan livet utenfor Stasi kan leves. 
Han havner i et moralsk dilemma som får store konsekvenser. 

DOMMEN: 
Skarpt og direkte belyses det menneskeforaktelige system staten DDR var basert på: overvåking, kontroll og angiveri av mennesker som ikke var helt på linje med det sosialistiske regimet. 
Her er ingen antydning til gyllen nostalgi. 

Maktutøvelse og trusler skapte frykt, og utøverne seg imellom levde med trusselen om degradering hvis resultater uteble. 
I von Donnersmarcks stringente og avslørende film belyses dette glassklart i offiser Wiesers (Mühe) nitide arbeid som Stasi-gullgutt. 
Men hans overvåking av kunstnerparet gir den ensomme overvåker innblikk i et liv han aldri har opplevd. 
Dermed pustes også liv i hans egen tankevirksomhet. 
Og når tanken glir fritt, er det også rom for moralske og etiske dilemmaer. 

Filmen følger historien fram til noen år etter murens fall. 
Med nøkternt vemod - usentimentalt, men varmt - oppsummeres hovedpersonenes skjebner. 

Dette er en film som har all grunn til å nå et like stort publikum som «Der Untergang». 
