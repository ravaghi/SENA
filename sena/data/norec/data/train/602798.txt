Mangelfull regidebut
I byen hvor det skjer flest bankran i hele verden, Los Angeles, regjerer politimannen Big Nick (Gerard Butler) sammen med gjengen The Regulators. 

Den of Thieves 

USA 2017 

Sjanger/action/drama/krim 

Regi: 
Christian Gudegast 

Manus: Christian Gudegast 

Skuespillere: Gerard Butler, Pablo Schreiber, O'Shea Jackson Jr., 50 Cent 

Aldersgrense: 
15 år 

De er ikke redde for å bruke uortodokse metoder, og da de mistenker at Merrimen (Pablo Schreiber) og gjengen hans med tidligere elitesoldater planlegger et stort ran, truer de gruppens svakeste ledd til å tyste for dem. 
Samtidig følger vi ranerne mens de forbereder seg til sitt største kupp. 

«Den of Thieves» er manusforfatter Christian Gudegasts regidebut, og hans manglende erfaring blir altfor tydelig. 
Gerard Butler kler rollen dårlig. 
Han prøver altfor hardt å være «badass», og blir i stedet stereotypisk og karikert. 
Manuset er også mangelfullt, og i iveren etter å overraske med originale plott-vendinger, har filmskaperen glemt at han må presentere en troverdig vei fra a til b. 

Filmen er tydelig inspirert av klassiske «heistfilmer» som «Point Break» og «The Italian Job», men den er langt fra i samme klasse som sine inspirasjonskilder. 
Scenene som skal være spennende mangler oppbygging og får derfor ikke ønsket effekt, og filmen mangler rytme, stil, kulhet og alt det andre som gjør slike filmer så underholdende. 
Den oppleves som en ukoordinert dans utført av amatører, totalt blottet for sjarm og karisma. 
