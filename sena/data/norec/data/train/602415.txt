Mørkt og vakkert
Femte album fra denne amerikanske kvartetten. 
Det er deres beste. 

Det holdt på å ikke bli noe nytt album fra Grizzly Bear. 
De flyttet fra hverandre både fysisk og mentalt. 
Noen bor på vestkysten, noen på østkysten. 
Dermed så det ut til at "Shields" fra 2012 skulle bli deres svanesang. 
"Veckatimest" fra 2009 er for øvrig deres beste. 
Helt til nå. 

De har brukt år og måneder på å sende hverandre lydfiler via internett. 
Så møttes de etter hvert til noen sessions i Hollywood og i New York. 
Ting begynte å forme seg, låtskissene begynte å bli fullendte, og nå sitter vi med en herlig pakke med 11 låter med en spilletid på 49 minutter. 
Og her snakker vi album; det gode, gamle formatet der det er en nøye gjennomtenkt rekkefølge på sporene, der det hele henger sammen til en helhet. 

Grizzly Bear er et banddemokrati der de skriver sangene sammen. 
Med to sterke hovedvokalister, Ed Droste og Daniel Rossen, skapes det variasjon, selv om noen av låtene i utgangspunktet kan ligne litt på hverandre. 
Her er smektende vokalharmonier og et lydbilde der programmerte elementer mikses sammen med ekte instrumenter på en delikat måte. 

Her er høydepunkter som den vakre "Mourning Sound" og den rytmiske og friske "Losing All Sense". 
Grizzly Bear har blitt kalt for det amerikanske svaret på Radiohead. 
Nå er de jammen like gode som dem også. 
