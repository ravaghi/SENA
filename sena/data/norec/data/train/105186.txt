TV-anmeldelse:«Carrie-show» er tilbake 

Det er vanskelig å vite hvor du har sesong 5 av «Homeland». 
Den starter i ukjent terreng, men egger til økende sofapuls og sug etter mer. 

«Homeland», sesong 5 

Amerikansk spenningsserie i 12 deler 

Tilgjengelig på TV 2 Sumo mandager kl. 18. 

TV 2 Zebra torsdager kl. 22.30 

Én episode oppleves som alt for lite til å forsøke å fatte hvilket landskap den femte sesongen «Homeland» ønsker å føre oss inn i. 
Men her er et forsøk: 

Det er definitivt annerledes når vi først møter Carrie Mathison igjen. 
To år har gått, hun har forlatt CIA og jobber som sikkerhetsansvarlig for en stiftelse i Tyskland. 

Ja, faktisk. 
En Carrie Mathison som har hengt fast ved CIA som seig tyggegummi gjennom unevnbare skandaler, er nå tilsynelatende CIA-fri. 

De første minuttene er det lett å tro serielokomotiv Alex Gansa har mistet teken. 
Mens kameraet fremdeles glir smidig rundt Carrie, er omgivelsene hun orienterer seg i sjokkerende lite kaotiske. 
Det er nærmest zen-ro, nordisk minimalisme og lyst over alt. 
Carrie går i kirken, og i barnehagen. 
Hun sitter med ballongdyr på hodet i en barnebursdag. 
Hun smiler, ler og ser lykkelig ut. 

Jeg lurer på hvorfor jeg skal se på. 

Etter de første par sesongenes voldsomme Brody-fokus, er det jo Carries kamp mot sin biopolare lidelse og indre demoner som har tatt hovedrollen, parallelt med kampen mot ulike varianter av terror. 
Sesong 4 var et herlig gjensyn med «Homeland» i storform. 
Og det uten Nicholas Brody. 

Heldigvis får vi servert en grell kontrast til Mathisons plagsomme idyll rimelig raskt. 
Fra et mørkt lokale brukt til produksjon av nettporno, hackes plutselig en mengde CIA-filer. 
De er naturlig nok av det topphemmelige slaget, og om de offentliggjøres har både amerikanerne og tyskerne det de kaller «driti seg ut». 

Samtidig begynner Carrie å slite med ikke å falle tilbake i gamle vaner, når stiftelsen hun jobber for ønsker å reise til en flyktningleir i Libanon for å drive hjelpearbeid, og ber Carrie sjekke sikkerheten - og bli med. 

Dessuten er også Saul og Quinn fremdeles med i dansen, som raskt ser ut til å både hete seg opp og skitne seg til. 

Og det liker vi. 

Når Carrie får den første rynken i pannen, og underleppen igjen begynner å skjelve sånn såvidt merkbart, da vet du at «Homeland» er tilbake. 

Nok en gang med temaer som virker skremmende aktuelle. 
Nok en gang med en mengde tråder du bare venter på skal stramme seg til. 
Og nok en gang med en fininnstilt Claire Danes. 

Et par nye fjes er lagt til i miksen, som Miranda Otto som CIA-leder Allison Carr, og Sebastian Koch som Carries nye sjef Otto Düring, men ingen av dem er lenge nok på skjermen til å markere seg i første episode. 
Det gjør derimot Rupert Friend, som skaper akutt nysgjerrighet på hva for noe jævelskap Rupert Quinn egentlig har drevet med de siste to årene. 

Når den første ubekvemheten ved «nye»-Carrie har lagt seg, kjenner du det gamle suget etter mer spionspenning komme sigende. 
Det kan se ut som terningkast 5 er i sikte. 

Flere anmeldelser: 
