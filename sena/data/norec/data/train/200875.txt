Coop Medion 17" - ytelse og konklusjon
Hva med ytelsen? 

LES OGSÅ: 

I motsetning til de andre 17-tommerne vi har testet som alle har Core 2 Duo prosessor, så er denne PCen utstyrt med en AMD-prosesor av et langt mindre kaliber. 
Det er ingen dobbeltkjerne og det er heller ikke det vasseste AMD har å by på. 

Dessuten er det bare 512 MB minne i PCen, og dette er snaut, spesielt når dette også skal deles med skjermkortet. 

Har man epostleser, skriveprogram og en del nettleservinduer oppe, så blir det fort tregere å komme seg rundt. 
Særlig hvis det lastes ned data i bakgrunnen. 

Grafikkytelsen er ikke egnet til annet enn vanlig bruk. 
Skyte- og kjørespill hører ikke hjemme her, men de mer rolige spill-variantene kan gå. 
Mer minne er her helt klart en fordel, mildt sagt. 

Prosessorytelsen er grei nok til de middels tunge jobbene. 
MP3-koding går veldig greit, men f.eks. koding av lange videofiler må man regne med tar lang tid. 

I PCMark05 ser vi at det er prosessoren og grafikkdelen som er de svakeste, sammenlignet med de andre 17-tommerne. 

Harddisk og minne er derimot helt på høyden, men her brukes jo uansett ganske like komponenter i de fleste maskiner. 

Batterilevetiden var ikke spesielt imponerende. 
Men vi vil tro at denne maskinen - det gjelder også for 17-tommere generelt - først og fremst vil kjøre på strøm fra stikkontakten. 
Hvor mye vekt man skal legge på dette vil derfor bestemmes av bruksmønsteret. 

Maskinen har et moderat støynivå. 
Viften går fra tid til annen, men har ingen sjenerende ulyder i form av piping og toner. 
Den blir heller ikke spesielt varm, og utblåsningen har en komfortabel plassering. 

Passer den til målgruppen? 

Vi tror at denne maskinen vil bli kjøpt av folk som ikke først og fremst er mye på farten og er ute etter en bærbar. 
Vi tror at dette er en den type PC som er i ferd med å erstatte den ordinære stasjonære PCen i de tusen hjem. 
Og til dette bruket er den midt i blinken, med et lite forbehold: 
Kjøp mer minne, 512 MB eller 1 GB ekstra. 
Da vil du bli langt mer fornøyd. 

Maskinen har et diskret og stilrent utseende, den har stor skjerm, et tastatur med nummertaster. 
Den er lett å sette bort og ta fram. 
Den kan kobles til TV og trådløst nett, til og med modem hvis det kniper. 
Den har kurant med lagringsplass og fungerer fint til DVD-avspilling. 

Den er helt utmerket til hjemmearbeide, som ekstraPC og til skolebruk, og det er dette som er målguppen, etter det vi kan forstå. 

De som skal spille eller kjøre krevende spesialprogrammer må nok regne med å betale mer for å få en tilfredsstillende maskin. 

Men for de berømmelige "folk flest" er denne maskinen omtrent midt i blinken. 

Konklusjon 

Maskinen er stilig, ganske velutstyrt, har tilstrekkelig ytelse, et moderat støynivå og en uslåelig pris. 

Men spytt i litt ekstra for mer minne. 
Det finner du neppe på Coop, men det finnes jo fremdeles dataforretninger... 

Coops infoside om PCen finner du her 
