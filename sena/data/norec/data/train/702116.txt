Sadistisk sosialsmørje
Motbydelig sammenblanding av moro-vold og sosialporno med Jason Statham som årets ekleste politi-helt. 

Britisk actionkrim. 
2011. 
1 time, 37 minutter. 
15 år. 
Regi: 
Elliott Lester. 
Med: 
Jason Statham, Paddy Considine, Aidan Gillen, David Morrissey. 

Seriemorder-thrillere er en egen genre der overgrepene mot normal fornuft er viktigere enn vold mot mennesker. 
Man kan ikke koble overnaturlighet til noe som likner engelsk sosialkrim for rekkehus-TV. 
Det blir for dumt. 
"Blitz" er for dum. 

Det blir også som kanel på makrell å koble Guy Ritchie-inspirerte, sadistiske østkantvittigheter til en seriemorder-historie. 
Fordi han skal framstille 'irty 'arry-tøff sjablong-villmann blir politimannen Jason Statham en eklere skurk enn massemorderen, for han styres ikke av psykiatrisk sammen-fnist underlegenhet — han misbruker makt og myndighet til å mishandle de stakkarene som er mindre enn ham. 
Det er en umusikalsk og totalt feilskrevet rolle, og filmen burde ha sluttet med at han brant i helvete eller måtte undervise i ungdomsskolen. 
I stedet må vi slite med en sjølfornøyd "Vi er gutta"-sleip lykke-ending som skaper sympati for seriemorderen. 

Filmen har to venstreføtter fra start til slutt, enten den skildrer hvordan Statham torturerer en tuslete tyster i campingdress eller snørrer seg til med stakkarslig kvinnelig politidame som bare trenger en kald dusj for plutselig å bli dopfri. 
Filmen har to så overlange forfølgelser at de kunne gått på NRK2, og den forsøker å innbille oss at Londons mest eksponerte morder kan ta en shakespeare og usynliggjøre seg i en politi-begravelse ved å bære lue. 

Den vimsete handlingen forteller om hvordan et bittert offer for Stathams politi-brutalitet begynner å myrde politifolk som hevn. 
Etterforskerne vet hvem han er, men den patetiske særlingen er intelligentere enn hele Scotland Yard, så de finner ikke ett eneste bevis i bilen hans en gang. 
Vi som ser CSI, vet at det alltid finnes bevis i biler. 

Og midt oppe i det hele spiller Paddy Considine en politimann som er råkul gutt og gudskjelov voldelig sjøl om han er homofil. 
Noen få filmer er virkelig alt feil med, og "Blitz" er en av dem. 
