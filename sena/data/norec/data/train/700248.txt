Lettere å like Patrick Dempsey
Også Patrick Dempsey er så storarta i senga at han i 1998 har ligget med en hel etasje studentjenter på Cornell University, og ti år etter forsøker engangsblondine å tigge seg til morgensex, men mannen har prinsipper. 

Etter en sånn introduksjon er det ikke lett å like en kelner-pen komedie-skuespiller med grei anatomi som Dempsey. 
Men han har i hvert fall roen. 
Patrick D. har minespillet til R2D2, og vi liker ham for det. 

Han og Michelle Monaghan er bestevenner, slik Julia og Dermot var det og slik Meg og Billy var det. 
Begge er av dyrevernhensyn motstandere av alligatorskinnvesker, men kan tolerere klapping av hund. 
Dempsey er en sånn mann som vet navnet på kaker og står i Seinfeld-kø for å komme inn på spesielt konditori. 
Pappa til PD gifter seg med en Sharon Stone lokk-a-like, som det heter når håret likner. 
Dere kan denne filmen nå. 
Den er som dere tror, og ja! ja! ja! 
(svanene letter fra vannet) – da Michelle finner en viril skotte og vil gifte seg med ham, oppdager bestevennen Patrick sin forelskelse. 
Dempsey ser ut som om Joe Louis nettopp slo ham i fjeset når han tenker på hva venninnen gjør under kilten. 
Og – av en merkelig grunn skal han være brudepike sammen med tre jenter som får vampyr-støntere til å virke som banan-smoothies med støttebandasje. 

Endelig når handlingen fram til Skottland, som likner Norge og er et vakkert land. 
Ingen kan ta ei dame de elsker bort derfra, men Dempsey prøver, og så aner vi alle hvordan det går. 
