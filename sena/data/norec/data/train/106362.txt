Paal Flaata:«Christmas Island» 

(Grammofon/MBO) 

Paal Flaata - tidligere Midnight Choir - har en av landets beste stemmer. 
På denne juleplaten, som er like nær som den er ujålete, får denne stemmen leke seg i lekre og dempede, men likevel fargerike lydbilder som yter vokalen full rettferdighet. 

Flaata loser oss gjennom hele følelsesregisteret fra lengsel til sårhet - spesielt på det fabelaktige tittelsporet - og synger med en beherskelse han har manglet de siste årene. 
Strippede arrangementer og varm lyd gjør at dette er en juleplate som aldri blir påtrengende - bare vakker. 

«Christmas Island» fremstår rett og slett som helt riktig i en juleplateflom der det er langt mellom de tvingende nødvendige gullkornene. 
Anbefalte kjøp: 
«Christmas Island», «There's A Light», «Annabelle» og «Long Way Around The Sea». 
