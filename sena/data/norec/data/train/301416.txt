Kråkeviks songbok 2.0
Herborg bringer intet nytt til kirkekaffen. 

||| 
ALBUM: 
«Ditt ord er en lykt for min fot og et lys på min sti» burde risses inn over inngangen til Platekompaniet, for er det noe som kan redde julesalget for en truet platebransje er det Jesu Kristi ord og visjoner i sangform. 

Alle fra D.D.E. til kronprinsesse Mette-Marit har øst salmer inn i norske platehyller, og når Kråkevik velger seg nettopp salmer på sin «Kråkeviks songbok 2.0» bringer hun intet nytt til kirkekaffen. 

Klassikere som «Fagert er landet» og «Å leva det er å elska» står ikke akkurat opp fra døden når de dukker opp, og hun framstår mer som en salmeformidler enn en tolker, som en omsorgsfull antikvar mer enn en kunstner. 

Å henge seg opp i at en Emil Nikolaisen i studio eller research på Sufjan Stevens kunne gjort dette viktig for både musikkhistorien og musikkarkivet, føles omtrent like lite realt som å klage over at kulturbudsjettet er «kjedelig». 

Platas forsiktige instrumentering og Kråkeviks inderlige vokal oppleves aldri som klam, spekulativ eller tilfeldig, og er i sum like velgjort som det er tradisjonelt. 
