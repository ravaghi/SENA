ROMAN:Å rus med din glede! 

Søte karameller små, huff! 
Hvordan skal dette gå? 

Tobias Nordbø: 
Hasj og høykultur. 
Roman. 
222 sider. 
Aschehoug 

Før i tiden gikk skråningen fra Valberget mot Vågen under navnet Hasjebakkeskogen. 
Det gir neppe skyhøye odds å vedde på at hovedpersonen Sebastian i stavangermannen Tobias Nordbøs (f. 1989) stonerdebut ”Hasj og høykultur”, ville vært blant de personasjer av vekslende bonitet som der fordampet sine hjerneceller på forbudte substanser. 
Men det var vel før hans tid. 

Sebastian studerer statsvitenskap i Oslo, da han en dag blir langer sammen med kompisen Aron, motivert av trangen til å handle mat på Helgø i stedet for på Kiwi. 
Mer skal det altså ikke til. 
(OMG – How liberal can you get?) 
Studiekameraten Preben, som studerer litteraturvitenskap, fremstår som en vestkantvariant av Renbergs Helge Ombo, og arbeider med en master om Michelet og Solstad. 

Men dette sorgløse slaraffenlivet på cannabis og ”Clash of Civilizations” kan selvsagt ikke vare. 
Da de to amatørlangerne gjennom litteraturviteren Preben blir medlemmer av ruskulten Det Norske Lauzun Forbund, der det nippes til afghansk hasj-te og fortæres eksotiske cannabismakroner, renner en hollywoodklisjé leseren i hu: 
”Seemed like a good idea at the time”. 

Det blir klart at ”alle” røyker, fra naverne og studentene via amanuensisene og professorene til stortingspolitikerne og utenriksministeren. 
Så hvorfor er det da ikke legalisert? 
Muligens derfor: 
Sebastian røyker seg etterhvert bort fra alt; Stavanger, foreldre, kjæreste og studier, og Preben røyker på seg en psykose, samtidig som romanen beveger seg fra lett og småmorsom satire til en thriller med pengeutpressing, ran, pryl og håndvåpen. 
Det som hele tiden har liknet på Brad Pitt-scenen i ”True Romance”, blir med ett til et mareritt av Michael Haneke. 

Det er liten tvil om at ”Hasj og høykultur” fanger tegn i tiden, og på sett og vis skildrer en ny ”lost generation”, og det er heller ingen tvil om at dette både er velskrevet, kunnskapsrikt og underholdende, og at det særnorske klasseperspektivet er på plass. 
Men stort mer enn underholdning blir det nok likevel ikke. 

LES OGSÅ: 
