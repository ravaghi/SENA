Anmeldelse:Reidar Larsen sprenger sjangergrensene 

Ikke bare blues fra «Mr. Blues». 

ALBUM: 
Seks år etter sitt første album på norsk, Spellemannvinner «Kom inn te oss», er Reidar Larsen her med et nytt album på morsmålet. 

Og - han kan feire flere jubileum i år: 
60 år ble passert tidligere i år, det er 45 år siden hans første bandspilling og han har gitt ut 15 album. 

«Mr. Blues» 
Larsen har for lengst fått merkelappen Norges «Mr. Blues», men «Blåtoner fra bakrommet» har flere nyanser enn blått. 
Her er spor av blues og boogie, men også cajun/zydeco, gospel, country og til og med noen jazzakkorder. 

Sjøl kaller han det «hummer og kanari». 
Variasjon har aldri skadet, og det interessante er at det er de låtene som har minst tradisjonelt bluespreg som utmerker seg mest positivt. 

Godfølelsen 
Best er han når tekst og melodi flyter stille og fint sammen, som i «Den gode følelsen», «Det e ikkje mi tid» og avslutningen «Kom tebage, ikkje gå», inspirert av «Come Back Baby» og «It Hurts Me Too» - og med Knut Reiersrud på gitar og munnspill. 

Her kommer virkelig godfølelsen, og Larsen synger med en sjelden innlevelse. 

Andre låter, som «Nattens konge», «Janne Jensen» og «Bygdadyret», blir i overkant rå og masete. 

Tekstforfatterne Larsen har alliiert seg med gode tekstforfattere, fra Gunnar M. Roalkvam, Ingvar Hovland og Sveinung Dybvig til Bjørn Vassnes, Svein Tang Wa (om treningsjunkie Janne Jensen) og produsent Sverre Erik Henriksen, og det dukker opp noen gullkorn her og der. 

Musikervenner Larsen synger, plystrer og sitter som vanlig bak pianoet, og blant de øvrige musikerne er hans faste gitarmakker Arne R. Skage, som også har skrevet tre av melodiene, og Knut 
Hem på trommer og perkusjon. 

Munnspill og trekkspill Reiersrud og Kjell Inge «Jolly Jumper» 
Brovoll representerer hver sin munnspillstil, Jan Tore Lauritsen er innom på trekkspill, Henriksen spiller litt av hvert, Svein Ragnar Myklebust er «blåserekka» og Terje Tysland synger og spiller trekkspill på Mardi Gras-inspirerte «I nått har Ole Lukkøye fri». 

I sistnevnte beskrives en nabo som ikke er mye grei: 
«Der e ein nabo så eg ofte slide med / Han lige ikkje festing, ikkje kvinner, ikkje sang og så vidt eg veit så drikk han'kje ein gang». 

Ja, vi har alle vårt. 
