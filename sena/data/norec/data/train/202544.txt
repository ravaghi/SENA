TEST:Ny Skoda Superb-variant 

Oppskriften er ikke lenger spesielt original, men for de som trenger maks plass kombinert med god fremkommelighet, kan Skoda Superb 4Drive være verdt å sjekke ut. 

Superb 4Drive er en forhøyet stasjonsvogn med firehjulsdrift og litt ekstra offroadstyling. 
Stadig flere stasjonsvogner er blitt tilgjengelig i slike utgaver, og mange av dem er gode alternativer til SUVene. 
Fremkommeligheten er god nok for de aller fleste, og plass, komfort og kjøreegenskaper er ofte hakket bedre enn i SUVene. 

Små endringer 

Det er ikke alt for mye som skiller Suberb 4Drive fra vanlige Superb stasjonsvogn. 
Utgangspunktet er Outdoor-varianten som selges i andre markeder, hvilket først og fremst er en stylingpakke. 
4Drive har litt ekstra utstyr og firehjulsdrift som standard. 
Den ekstra bakkeklaringen finnes også til andre Superb-varianter, og det er ikke snakk om mer enn snaut to centimeter forskjell sammenlignet med vanlige Superb. 

Priser 

Prisen starter på 470.000 og det reflekterer for så vidt det høye nivået med standardutstyr. 
Da får du en 1,8-liters bensinmotor med 160 hester. 
Vi kjørte dieselmotoren 2.0 TDI med 140 hester og den automatiske dobbelkløtsjkassen DSG. 
Denne versjonen starter på 475.000. 
Med 170 hester og manuelt gir stiger prisen til 488.000 kroner. 

Til sammenligning ligger vanlige Superb Elegance med samme motor og drivlinje, og mye av det samme utstyrsnivået forøvrig, på 452.000 kroner. 

Høyere 

Stylingen og den ekstra bakkeklaringen gjør at Superb får et litt røffere preg. 
Og det merkes også til dels på veien. 
Høyden gjør noe med fremkommeligheten, selv om forskjellen ikke er alle verdens. 
Den er ikke helt på SUV-nivå, men du har nok klaring til at røffe grusveier og dårlig brøytede veier går greit. 
Firehjulsdriftsystemet er levert av Haldex, og det gjør som vanlig en grei jobb. 

Det endrede understellsoppsettet merkes til dels også på vanlig vei. 
Ikke veldig tydelig, men bilen virker noe mindre dynamisk i svingene. 
Karosseriet beveger litt mer på seg og bilen virker å trives litt mindre enn vanlige Superb når det går fort. 
Forskjellen er liten, men er du ute etter mest mulig morsomme kjøreegenskaper, er ikke den ekstra høyden noen fordel. 
På den andre siden er dette bedre enn det du får i en typisk SUV, og 4Drive plasserer seg nærmere vanlige stasjonsvogner enn SUVer hva gjelder kjøreegenskaper. 

Stor 

Komfortnivået er relativt uberørt av endringene som har skjedd, og Superb opptrer fortsatt rolig og behagelig på veien. 
Støynivået er fortsatt tilfredsstillende og plassforholdene er selvfølgelig uendrede. 
Det betyr et digert baksete, og et tilsvarende stort bagasjerom. 
Dette er den romsligste bilen i klassen, selv om avstanden til en del av de andre bilene ikke er veldig stor, i alle fall ikke hva gjelder bagasjerom. 

Detaljene 

Superb begynner etter hvert å dra litt på årene, men interiøret holder fortsatt nivået, stor sett. 
Kanskje er fetter Passat hakket mer forseggjort i materialvalgene, og skjermen til multimedieanlegget fremstår merkelig liten i dag. 
Et sentralt plassert multifunksjonshjul hadde også vært en fordel for betjeningen, men der er Superb i samme båt som de fleste ikke-premiumkonkurrentene. 
Men med en pris på nærmere halvmillionen, må Superb finne seg i å bli sett opp mot også enkelte premiumbiler. 

OK motor 

Motorvarianten vi kjørte passer for øvrig bra til bilen. 
140 hester og 320 newtonmeter er ganske passe i en slik bil, og DSG-kassen harmonerer fint med kjørefølelsen. 
0-100 kilometer i timen går på greie 10,8 sekunder. 
Forbruket ligger for øvrig på 0,63 liter, og CO2-utslippet er 166 gram. 
Det er helt greit, men ikke noe man vinner noen miljøpris av i dag. 

Intern konkurranse 

Konkurrentene til Superb 4Drive er først og fremst slektningene Volkswagen Passat Alltrack og Audi A4 og A6 Allroad. 
Spesielt Passat Alltrack ligger tett på. 
Selv om Passat er posisjonert litt "høyere" i markedet, er prisene ganske like. 
Faktisk har Passat en lavere startpris, men det er litt vanskelig å sammenligne grunnet ulike motor- og girkombinasjoner. 
Dessuten er utstyrsnivået noe høyere i Superb. 

Vi hadde nok her valgt Passat, da den fremstår som en litt nyere og hakket mer for forseggjort bil jevnt over, selv om ikke forskjellene er alle verdens. 
Alltrack fremstår også som en litt mer selvstendig modell enn 4Drive, i forhold til de vanlige variantene av henholdsvis Passat og Superb. 
Forbruk og utslipp er også lavere. 
Men hvis du virkelig er ute etter plass, er Superb fortsatt et bedre alternativ. 

En annen bil som bør vurderes i denne klassen er Peugeot 508 RXH. 
Ulempen er et firehjulsdriftsystem som ikke gir helt den samme følelsen. 

Greit tilskudd 

Alt i alt syns vi Superb 4Drive et helt greit tilskudd både til klassen og Skoda-familien. 
Det er en bil med mange gode sider, men den evner ikke å flytte nivået noe i klassen. 
Og når sant skal sies så er endringene såpass beskjedne sammenlignet med vanlige Superb at det skulle godt gjøres. 
