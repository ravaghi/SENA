Sprudlende comeback
Ridderen Arthur vender tilbake i en heidundrende oppdatering av det klassiske «Ghosts'n Goblins». 

En prinsesse er kidnappet av onde demoner, og ridderen sir Arthur spretter ivei for å redde henne. 

Det er utgangspunktet for «Ultimate Ghosts'n Goblins», en moderne versjon av den klassiske Capcom-seriensom startet på 80-tallet. 

Skjønt, moderne og moderne. 
Det blir vel egentlig ikke mer old school enn dette. 
Spillet er fremdeles i todimensjonalt sideperspektiv, utfordringene er tildels brutale og ekstremt hurtig reaksjonsevne er påkrevd. 

Du får et friskt blaff fra en fordums spilltid, hvor kravet om milimeterpresisjon var langt høyere enn det er i dag. 
Det kryr av fiender, feller og hindringer, og du må regne med at Arthur havner i boksershortsen og så dør både titt og ofte. 

Men alt du møter, fra fiender til våpen og oppgraderinger, er så fantasifullt og humoristisk laget, at spørsmålet om alt EGENTLIG er så mye bedre i dagens 3D-hverdag, kommer snikende. 

«Ultimate Ghosts'n Goblins» er muligens for de spesielt interesserte. 
Men er du en av dem, har du definitivt en spesiell og interessant opplevelse i vente. 
