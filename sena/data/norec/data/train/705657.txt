Ujevn Kvalshaug:Livet er et annet sted 

Ujevnt om nære relasjoner, tilhørighet, tosomhet og parforhold på tomgang. 

Vidar Kvalshaug: 
Blodbøksommer. 
Noveller. 
235 sider. 
Gyldendal 

Vidar Kvalshaugs (f. 1970) sjette novellesamling består av 12 tekster som følger et konvensjonelt novelleskjema. 
I et dempet, observerende språk, gjerne med utgangspunkt i ferieboligen, utforskes og skildres personenes smertepunkter, skjøre relasjoner, tapt kjærlighet, forsoning og livsvalg som ikke samsvarer med det man en gang drømte om. 

De fleste tekstene er i tredje person med kvinnelig blikkpunkt, et par er jeg-fortellinger, et par ser verden gjennom barnets øyne, og enkelte strekker seg over flere år. 
Vi møter bl.a. far og datter som tar i bruk et ekspropriert hus som feriebolig, ulike par i ulike aldre med ulike problemer, og kvinnen som forelsker seg i drømmemannen, men får et multihandikappet barn med på lasset. 

Best er tittelnovellen, om to brødre som finner igjen hverandre og barndommen etter morens død; ”Barna er store nå”, om et aldrende par som glir fra hverandre; og ”Så mye har vi vokst siden sist”, om et separert par som ikke er helt ferdig med hverandre. 

Flere av novellene er nokså like, der de kretser rundt sommerhus og samliv, eggerøre og røkelaks, rødvin og pene begoniaer i vinduskarmen. 
Det kan tidvis synes som om forfatteren ikke har tilstrekkelig tillit til at stoffet holder, for her og der blandes det inn krimelementer og melodrama, våpen, drukning og mulige hustrudrap mv, som om alminnelige samlivskriser og ulmende underliggende konflikter ikke skulle være dramatisk nok. 

Kvalshaug er ingen språklig virtuos eller fortellerteknisk trollmann, som slik evner å sminke de svakere tekstene. 
Og selv om han i enkelte noveller får vist sitt håndverk og potensial, og så å si er på høyde med seg selv og sine beste tidligere noveller, fremstår litt for mange av tekstene som uferdige, underutviklede og uforløste grovsmedarbeider. 

Etter min mening ville dette ha vært en svært god samling, dersom de svakere tekstene ble tatt ut. 
Nå derimot fremstår ”Blodbøksommer” som en ujevn bok, som svinger mellom det aldeles praktfulle og det regelrett banale. 
