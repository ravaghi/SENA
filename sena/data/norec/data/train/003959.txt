Ekstremt høyt & utrolig nært
Blir ikke grepet av denne 9/11-filmen. 

Her kommer enda en 9/11-film. 
Ekstremt høyt & utrolig nært har gode ting i seg. 
Men regissør Stephen Daldry har konstruert et innfløkt lappeteppe av en historiefortelling. 

Av og til briljerer han. 
Men forsøker han for hardt å nå inn til publikums hjerterøtter? 
Jeg blir i alle fall ikke grepet av filmen, slik det nok var meningen at jeg skulle bli. 

Det er blant annet litt vanskelig å få grep rundt historiens unge hovedperson, selv om skuespiller Thomas Horn imponerer. 

Leter etter spor 

Oskar Schell (Thomas Horn) mister faren sin 9. september 2001, og føler seg distansert fra sin sørgende mor (Sandra Bullock). 

I tilbakeblikk ser vi hvordan faren (Tom Hanks) ga sønnen stadige utfordringer for å utvikle hans sosiale egenskaper. 
Oskar er nemlig en smart gutt men har kanskje Asbergers. 

Nå er Oskar overbevist om at faren har lagt igjen et siste spor etter seg et eller annet sted i New York, og planlegger en ekspedisjon for å finne det. 

Vanskelig å tro på 

Regissør Stephen Daldry er ingen hvem-som-helst. 
Han har imponert meg tidligere med filmer som Billy Elliott, The Hours og The Reader. 

Men i Ekstremt høyt & utrolig nært er det litt for åpenbart at han forsøker å trykke på mine emosjonelle knapper. 
Det er for opplagt at dette er ment å være en tåreperse. 

Historien er vanskelig å tro på, jakten etter sporet fører egentlig ikke til noe, og det er flere elementer i filmen som er så fantastiske sammentreff at himling med øyne er påkrevet. 

Blir litt for mye 

Det er vågalt å la en hel film hvile på en ung gutts skuldre. 
Thomas Horn gjør imidlertid en god jobb i hovedrollen. 

Han spiller Oskar med god nerve og høy energi. 
Problemet er at figuren hans kanskje blir litt for mye. 
Oskar er nemlig ekstremt aktiv. 

Og han utstyrer seg med en tamburin som han vandrer rundt med i New York for å holde nervene under kontroll. 
Kan du tro på at to timer med tamburin i Dolby Surround er litt irriterende? 

Best med Max Von Sydow 

På sin vei møter han sin farmors leieboer, en stum gammel mann (Max Von Sydow), som blir med på letingen etter farens spor. 
Samspillet mellom Thomas Horn og Von Sydow gir filmens beste sekvenser. 

Sandra Bullock har lenge en perifer rolle, og når hun kommer inn, kjenner jeg at jeg skulle ønske en annen morsfigur i denne rollen. 

Bullock er sympatisk, men kommer til denne filmen med bagasje det er vanskelig å kvitte seg med. 

Bedre uten 9/11 

Forfatter Jonathan Safran Foer har blitt filmatisert før med hell. 
Liev Schreiber regisserte den flotte Everything Is Illuminated i 2005. 

Men det er mulig at noe av Foers skrudde univers ikke var så enkelt og overføre til film denne gangen. 
Kanskje passer det bedre i bokform. 

Og dessuten tror jeg Ekstremt høyt & utrolig nært hadde vært en bedre historie uten noe så stort og monumentalt som 9/11 som bakteppe. 
