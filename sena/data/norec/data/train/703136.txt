Den naive drømmen om å leve i skogen
"De kjempende" byr på noen stilige overraskelser, men svakheten er at helheten virker for konstruert. 

"De kjempende". 
Regi: Thomas Cailley. 
Med: 
Adele Haenel, Kevin Azais, Antoine Laurent med flere. 
Frankrike 2014. 
1 time 38 minutter. 
Aldersgrense: 11 år. 
Egnethet: Ungdom/Voksen. 

Sjelden har man sett en ung jente være så tøff i trynet som Madeleine, en tenåring som trener som besatt for å bli tatt ut til et kurs i militæret for å lære seg overlevelsesteknikker. 
Adele Haenel spiller henne flott, med en sammenbitt munn som signaliserer at unge, sterke menn ikke skal tro de kan utmanøvrere henne. 

Skildringen av hvordan Arnaud trekkes mot henne som var hun en magnet, er god. 
Her er ingen tradisjonell romantikk à la Hollywood, her er bare blod, svette og et raseri som lar tiltrekningens urkraft kan virke. 
Reiser spørsmål 

Handlingen reiser flere spørsmål som regissør Thomas Cailley avstår fra å besvare. 
Skyldes Madeleines sinne en oppvekst i et velsituert middelklassehjem der foreldrene har lekkert hus med badebasseng, men ikke viser nærhet nok til datteren? 
Eller skal vi dikte inn at hennes generasjon har mistet troen på at det franske samfunnet vil bestå som en velfungerende sivilisasjon? 
En venn av Arnaud vil dra til Canada for å skape seg et liv der. 

Midtveis gir den sinte Madeleine etter og rømmer fra militærkurset med Arnaud. 
Brått minner filmen om den amerikanske klassikeren "Walden. 
Livet i skogene" (1854) av filosofen Henry David Thoreau. 
I nærkontakt med jord, skog og dyreliv reflekterte han rundt forholdet mellom sivilisasjon og natur, alt mens han felte trær, bygde hus, sanket bær og fisket. 
Thoreau var selvfølgelig påvirket av franskmannen Rousseaus "tilbake til naturen". 

Dere må selv finne ut hvordan Madeleine og Arnauds skogsliv ender ganske annerledes enn de hadde tenkt. 
Noen fascinerende sluttscener har preg av det apokalyptiske, men det redder ikke filmen fra å ende uforløst på et vis som gjør at man lurer på hva regissøren egentlig vil. 
