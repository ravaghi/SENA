Vilkår for liv
Når rever og mennesker må leve sammen - en liten, dystopisk roman. 

Fortellingen i «Vilkår for liv» tar plass etter en (for oss) ukjent miljøkatastrofe, sett fra en revs synsvinkel. 
Vi følger reven 
Ni og livet hennes i denne nye tilværelsen. 
Verden fungerer ikke som den gjorde før, alle ekorn er borte og det finnes bare seks mennesker igjen, alle sammen plassert på en forskningsstasjon. 

Ni observerer hvordan menneskene forgjeves prøver å bli flere. 
Det er så mye vi ikke får vite, og på den måten minner denne dystopiske romanen om flere gode dystopier. 

Romanen er best når vi ikke får vite så mye, når det meste forblir mystisk. 
Andre hendelser er ikke så mystiske, bare merkelige og rare, kanskje litt for rare. 

Dystopier er som kjent best når de ikke er så fjerne fra virkeligheten. 
Reven Ni er en klok rev, det er mye hun tenker som kan siteres, og hun får med seg en del, som her: 

”Jeg var sammen med en havforsker, sier Marlene. 
Han samlet plasten opp fra havet, han ga plasten han fant i døde sjødyr, til en kunstner som lagde en kunstutstilling. 
I det ene utstillingsrommet var alt som sto utstilt, laget av plast funnet i en hval. 
Kunstneren hadde lagd skog av hvalplasten, nøyaktig gjengivelse av gran og bjørk, bregner, gress, geitrams, sommerfugler, edderkopper, fluer, tresopp, kantareller. 
Uhyre detaljert (...) 
Det var en sti vi besøkende kunne følge gjennom skogen, den slynget seg, og halvveis på stien begynte jeg å gråte, jeg fikk en åpenbaring: 
Plasten er Den Fremmede, det var det jeg tenkte.” 

Et annet sted får vi vite at det er plasten som har reddet de siste menneskene. 
Det er illustrerende for denne romanens ambivalens, noe som gjør den langt fra moraliserende, som enkelte andre (norske) miljø-dystopier kan være. 

Romaner som prøver å prakke på leseren en holdning er bare irriterende. 
Samtidig er romanen ubehagelig, som en dystopi seg hør og bør, men igjen: det merkelige og rare hindrer «Vilkår for liv» fra å bli det helt store. 
