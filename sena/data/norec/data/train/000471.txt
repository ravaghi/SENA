Scott Pilgrim vs. the World
Det beste med spillet er flerspillerdelen. 

Scott Pilgrim vs. the World kommer i sammenheng med filmen med samme navn og er et spill basert på tegneserien fra 2004. 
Spillet er inspirert av gamle sideskrollende 8 og 16-bitspill. 

Grafikken og musikken tar meg tilbake til det tidlige nittitall. 
Dette er et energisk slåssespill i retrostil! 

Og det er en kul idé, men jeg kjeder meg litt med Scott Pilgrim vs. the World. 

Bank dem opp! 

Scott Pilgrim er en figur som elsker sin kjære Ramona Flowers. 
I spillet må du gjennom syv nivåer, for å skambanke Ramonas syv onde ekskjærester. 

Mer handling enn det er det ikke, men så er det ikke handlingen som er viktig i dette spillet heller. 

Det som er viktig er å få til flest mulig "kpows"! 
I Scott Pilgrim vs. the World møter du nemlig på horder av pøbler du må banke opp, før hvert brett avsluttes med at du må rundjule en ekskjæreste. 

Dette er lettere sagt enn gjort, for spillet er faktisk ganske vanskelig. 

Slå med gjenstander 

Hvis du har lest tegneserien Scott Pilgrim, vil du kjenne igjen karakterene i spillet. 
Du kan velge mellom å spille Scott Pilgrim, Ramona Flowers, Kim Pine og Stephen Stills. 
I tillegg er det også to opplåsbare figurer. 

Alle figurene har forskjellig spillmekanikk og slåss på hver sin måte. 
Etter hvert som nivået ditt stiger vil du i tillegg lære nye stilige angrep. 

Du kan også bruke gjenstander til å stikke og slå fienden. 
Eller hva med å kaste en knust flaske midt i trynet på den største bølla! 

Best med flerspiller 

Spillet har lagt til rette for flerspiller med opp til fire personer. 
Og for å være ærlig er det nesten ingen grunn til å spille Scott Pilgrim vs. the World hvis du er alene. 

Da jeg spilte for meg selv syntes jeg at spillet til tider nesten kunne bli litt for vanskelig, og jeg ble fort lei av all dengingen. 

For selv om du kan bruke ulike kombinasjoner for å variere angrepene, blir spillet monotont. 
Til syvende og sist føltes det nesten som vill trykking på knappene, noe som blir kjedelig i lengden. 

Hvis du får med deg en person eller to på laget, blir Scott Pilgrim raskt mer gøy. 
Når dere får til å samarbeide blir det mye mer variasjon i spillopplevelsen. 

Å kaste en fiende opp i lufta sånn at kompisen din kan slå og sparke ham på vei ned er jo ganske kult! 
Du kan også gjenopplive kameraten din hvis han har fått for mye juling. 

Jeg vil ikke anbefale at dere er flere enn tre spillere samtidig. 
Blir dere så mange vil skjermen bli en eneste stor mølje av spillfigurer. 
Det kommer ekstremt mange fiender på samtidig. 
Det kan rett og slett bli vanskelig å se hva du gjør når det er så mye som skjer på skjermen. 

Ikke på nett 

Hvis du vil ha med deg kompiser på slåssefesten må det gjøres hjemme i din egen stue. 

Scott Pilgrim vs. the World har nemlig ikke flerspiller på nett. 

Det beste med spillet blir dermed mindre tilgjengelig, noe som er et ekstremt stort minus. 

Scott Pilgrim vs. the World kom til Playstation Store 10. august og Xbox Live Aracde 25. august. 

Det er viktig å ta et spill for det det er, og det er nettopp det jeg gjør med dette spillet. 

Jeg ville aldri anbefalt dette rundjulingseventyret hvis det hadde kostet 500 kroner i butikken. 
Når du imidlertid kan laste det ned for 75 kroner, vil jeg si at spillet er verdt pengene. 

Få med deg et par kompiser og spill dere gjennom syv brett med skambanking. 
Det er billig moro for en stund 
