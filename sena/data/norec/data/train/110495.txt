Britney Spears: «Circus»
(Jive/Sony BMG) 

Britneys nye plate er akkurat som et sirkus: 
Du vet hva du får, det er underholdende, og klovnen gråter bak masken. 

Når Britney adresserer sine elskede og hatede paparazzier med linjer som «Is that money in your pocket, or are you happy to see me?», er det en herlig måte å spille ut «ensom kjendis»-kortet på. 

«Circus» bugner selvfølgelig av referanser til frøken Spears' trøblete liv, og ti år etter «... Baby One More Time» flørter hun fortsatt så uhemmet med sexsymbolrollen at hun på et tidspunkt gjør det klart at alle bare egentlig er hypp på å «F-U-C-K me». 

Selv «fucker» hun ikke nevneverdig med formelen - «Circus» er velkjente Britney-toner, hun synes komfortabel med state-of-the-art elektropop som dunker bra på dansegulvet, spraker godt i PC-høyttalerne og tar av seg klærne på YouTube. 

Det er aggressivt og catchy, slik Britney alltid har vært, det meste pakket inn i så mye lyd og vokalforvrengning at man får fornemmelsen av at hovedpersonen er nødt til å ha en buffersone rundt seg, også på plate. 

«Circus» er imidlertid helt av hengslene innimellom, i såpass stor grad at tittelen kan forsvares. 
En sang som «Mmm Papi» virker omtrent like vel bevart som Britney selv da hun tok håret, og selv om det fremstår noe usunt er det unektelig underholdende. 

Her er flere potensielle popbomber til å følge etter «Womanizer» oppover hitlistene, som «Kill The Lights», «Shattered Glass» og «If You Seek Amy», men et kjærkomment trekk ved «Circus» er at flere av de mindre åpenbare hitkandidatene også har store kvaliteter, som R&B-flørten «Blur», ramsalte «Mannequin» og den Prince-funky «Lace And Leather». 
Det er en annen og mer sårbar side ved «Circus» også; «Out From Under» er en fin, smul ballade, og Gwen Stefani ville neppe kimset av «Unusual You» hun heller. 

«My Baby» er imidlertid en klam påminnelse om at popstjerner bør unngå å lage sanger om ungene sine. 
Det er platens skjøreste øyeblikk, Britney uten sikkerhetsbelte, og avslører et trist paradoks: 

Den «ekte» Britney er ganske kjedelig og banal. 
Vi liker henne best med all staffasjen, og det er antagelig dét hun selv er mest komfortabel med også. 
Og slik kan Britney og vi, resten av verden, fortsatt leve fint sammen. 

ANBEFALTE KJØP: 
«Shattered Glass», «Unusual You», «Blur», «Lace And Leather» 

AV THOMAS TALSETH 

Slippes mandag 1. desember. 
Kan høres i sin helhet, med Britneys velsignelse, på www.imeem.com 
