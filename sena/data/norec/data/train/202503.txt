Logitech K400
Tastatur og smart pekeplate for PC og smart-TV 

Fjernbetjening er ikke så enkelt som mange tror, det er mye som skal klaffe for at det skal bli en god brukeropplevelse. 

Når det du skal styre befinner seg noen meter unna er det mange måter å gripe det an på. 
Med den tradisjonelle fjernkontrollen velger man funksjon og endring med samme knapp, og det er ingen ting på skjermen du må forholde deg til. 
Dette er nesten like forbilledlig enkelt som å trykke på etasjeknappen i en heis. 

Men så snart du må forholde deg til at det skjer ting på TV-skjermen, og det er snakk om å manøvrere i menyer blir det hele mer komplisert. 
Da har vi meny-taster, piltaster, ok og enter-taster, tilbake-taster, hjem-taster og mye annet. 
Det blir straks mer komplisert. 

Når du skal styre en PC koblet til TV eller tilsvarende funksjoner i en smart-TV blir det enda noen utfordringer. 
Avstanden gjør at du må koordinere øye og håndbevegelser ut fra en muspeker på skjermen. 
Da må man treffe det man skal klikke på og kravet til presisjonsnivå hos brukeren øker. 

Logitech K400 

Trådløse tastaturer i kombinasjon med forskjellige pekeløsninger har vi sett i mange år, både i todelt eller integrert utgave. 
Flere av disse har fungert bra. 

Men Logitech K400 støtter riktig nok bruk av mer enn én finger, faktisk dobbelt så mange, og da snakker vi om skrolling. 
Avanserte gester med tre eller flere fingre som på pekeplater på bærbare og smarttelefoner er ikke støttet. 

Tastaturet er like bredt som bokstavdelen på et vanlig tastatur, men numerisk tastatur finnes ikke. 
Piltaster og andre spesialtaster er også plassert innenfor det rektangulære tasteområdet, bortsett fra musknappen helt øverst til venstre, volumkontrollene og hjem-knappen. 

Du kan også laste ned Logitechs SetPoint programvare, som lar deg definere mange forskjellige kombinasjoner av Fn og funksjonstastene til praktiske snarveier. 

Pekeplaten er behagelig glatt og de to musknappene er helt separate fra hverandre, ingen vippeløsning her. 

For kommunikasjon brukes Logitechs Unifying-løsning, som består av en bitteliten USB-mottaker som kan håndtere opptil 6 trådløse enheter. 
Du laster ned og installerer programvaren, kjører den og slår tastaturet av og på, så har du opprettet kontakt med mottakeren. 
Og kontakten opprettholdes, du slipper å måtte installere på nytt innimellom, noe som ofte skjer med Bluetooth 

Tastaturet bruker 2 AA-batterier og det er plass til USB-mottakeren i lokket til batterikammeret når tastaturet ikke skal være i bruk. 

I bruk 

Vi koblet tastaturet til en av våre test-TVer, en Panasonic VT30 (2011-modell) ved å plugge den lille senderen i USB-kontakten på TV-en. 
TV-en responderte med å spørre hvilket språk det var snakk om på tastaturet, om det skulle endres fra norsk. 
Etter å ha bekreftet dette fungerte tastaturet helt utmerket. 
Volumknappene styrte volum og vi kunne bla kjapt og greit i EPG-en med piltastene. 
I TV-ens smarte del var det også full funksjonalitet med tastene, men støtte for mus var det ikke i denne TV-en. 
Derfor hadde vi ingen glede av pekeplaten. 

Men ved tilkobling til forskjellige PC-varianter, både den under skrivebordet og stuePC-en, fikk vi også glede av pekeplaten. 
Responsen er utmerket, og bruker du to fingre skroller du både vertikalt og horisontalt. 
Men du kan ikke knipe eller sprike med fingrene for å zoome inn og ut, eller sveipe med flere fingre for å bla frem og tilbake i dokumenter eller i nettleseren. 

En liten detalj som er mer praktisk enn man skulle tro ved første øyekast er den ekstra venstre musknappen som er plassert for seg selv øverst til venstre på tastaturet. 
Den gjør det langt enklere å gjøre klikk-og-dra, som når du skal flytte et kart i vinduet. 

Forøvrig er tastaturet helt ok å skrive på, selv om vi ikke ville brukt det som vårt daglige arbeidsverktøy. 
Men det er like bra som de fleste tastaturer på bærbre PC-er. 

Vinkelen er behagelig, og det er også en svak kurve over nedre del av tastaturet. 

Til det bruksområdet det er tiltenkt fungerer det utmerket. 

Konklusjon 

Logitech K400 er et utmerket tastatur til fjernbetjening av stue-PC, smart-TV, spillkonsoller og annet utstyr som trenger både mus og tastatur. 
Det er såpass stort at det går an å skrive "normalt" på, samtidig som det er ganske kompakt. 

K400 blir derfor i praksis minst like god i bruk som tastatur og pekeplate på en bærbar PC. 
