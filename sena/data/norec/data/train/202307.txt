Asus U36J RX044V
Liten, tynn og solid PC med noen meget gode egenskaper. 

Asus har i løpet av få år blitt en av verdens største bærbar PC-produsenter. 
DinSide Data har testet en rekke modeller siden den gang, og har sjelden opplevd å bli skuffet. 

Produsenten har blant annet spesialisert seg på ultraportable PC-er, og har blant annet hatt stor suksess med modellserien UL30, som kom i fjor. 
Dette har i lang tid vært blant de mest populære modellene i markedet, blant annet på grunn av det hendige formatet og svært gode batterilevetid. 

Svært tynn 

Nå er Asus på banen igjen med serien U36, som de selv hevder er verdens tynneste PC med kraftig Core i-prosessor, den måler kun 1,9 cm på det tykkeste. 

For å sørge for godt oppstiving og stabilitet har Asus brukt en aluminium/magnesium-legering i chassiset, og en glassfiberblanding i bunnplaten. 
Dette gjør at det er minimal svikt selv når du holder maskinen horisontalt i ene siden. 

Overflaten er matt, og det skal mye til for at fingermerker vises. 
Det er etter vår mening et eksempel til etterfølgelse! 

Vekten passerer akkurat 1,5 kg, ifølge våre egne målinger, noe som bør være godt innenfor smerteterskelen for deg som tar med PC-en overalt. 

Her er de viktigste tekniske egenskapene: 

Utover det som står i tabellen kan U36J skilte med webkamera, tre USB-porter, Bluetooth-støtte, minnekortleser, kombinert stereo/optisk lydutgang (3,5mm), gigabit nettverk og VGA/HDMI-utganger for tilkobling til ekstern skjerm. 

Fornuftige løsninger 

Tastaturet er i fullstørrelse, og har den samme, matte overflaten som resten av chassiset. 
Det er av typen der hver tast er isolert fra de andre, og det er enkelt å rengjøre mellom dem. 
Det er ikke plass til numerisk tastatur. 
Tastaturplaten har ingen bevegelse, alt virker fast og fint. 
Responsen er meget god, og tastene avgir svært lite støy under bruk. 

Over tastaturet til høyre sitter av/på-bryteren, til venstre er en bryter for Asus Express Gate Cloud, et Linux-basert minioperativsystem som starter på få sekunder. 
Dette er en nettsky-løsning som gir deg tilgang til nettleser, Facebook, Youtube, noen spill, etc. 
Brukeropplevelsen er imidlertid så som så, mener vi, blant annet blir bilder og tekst strukket i bredden, og vi fant ikke noen mulighet for å endre på dette. 

Den samme bryteren brukes også til å svitsje mellom forskjellige bruksmodi i Windows, som blant annet påvirker ytelse og batterilevetid. 
Mer om dette senere. 

Alle tilkoblingene sitter på sidene, lengst bort fra brukeren, noe vi synes er en ryddig løsning. 

Skjermen er som nevnt blank, den har god kontrast, hvitt er hvitt og svart er svart. 
Ulempen med denne typen skjermer er naturligvis gjenskinnet som er uunngåelig i mange lysforhold, men det skal snart godt gjøres å finne PC-er med matte skjermer, dessverre for mange. 

Det sitter et par høyttalere i fronten, og de gir akkurat så spinkel lyd fra seg som "normalen" i klassen. 
For musikk velger du enten eksterne høyttalere eller hodetelefoner. 

I bruk 

Asus har nesten bestandig støysvake modeller, og U36J er ikke noe unntak. 
Kun i de mest krevende ytelsestestene opplevde vi at viften ble hørbar, men aldri sjenerende. 

Asus benytter sin egen strømstyringsløsning Power4Gear til å håndtere diverse innstillinger basert på hvordan du bruker PC-en. 

Dette skal sørge for at det ikke brukes mer energi enn nødvendig, og fungerer stort sett greit. 
For eksempel går maskinen i Battery save-modus når du drar ut strømkontakten, lyset dempes, og grafikkmotoren skifter fra Nvidia Geforce 310M til Intel GMA HD, som er mer strømgjerrig. 
Forskjellen i ytelse er imidlertid ikke veldig stor; 310M er langt fra noen high-end-løsning, og slett ikke myntet på seriøs gaming. 

Intel-grafikken i Core i-familien er dessuten sterkt forbedret i forhold til tidligere generasjoner, og byr for eksempel på mer enn nok "futt" til å spille av full HD-video og moderat spilling. 

Pass på at du ikke kjører video i Windows Media Player når du drar ut kontakten. 
Da vil Windows Media Player krasje. 
Det samme har vi opplevd også tidligere med Power4Gear-strømstyringen. 

Høy ytelse 

Maskinens generelle ytelse er helt super til det meste av bruksområder, først tallene fra Windows 7 sin egen opplevelsesindeks, hvor skalaen går fra 1 til 7,9: 

For å sammenligne forventet ytelse mot andre systemer i klassen, har vi brukt Passmark Performance Test 7.0. 
Det gav oss følgende resultater: 

Ser vi på prosessorytelsen isolert, sammenlignet med andre populære prosessorer som sitter i PC-er i samme klasse, får vi følgende indikasjon: 

Prosessorytelsen er med andre ord helt i toppen sammenlignet med andre ultraportable i samme prisklasse. 
Spesielt interessant er det å se at det er minimale forskjeller mellom i3 og i5 her. 
Ytelsen er imidlertid 2,5 ganger bedre enn på den omtalte UL30-serien. 

Grafikkytelsen er imidlertid helt på linje av hva du kan forvente deg i klassen: 

Legg merke til de små forskjellene sammenlignet med for eksempel siste generasjon Intel HD-brikke. 
Noe førstevalg for gamere er dette imidlertid ikke, og maskinene i klassen som har GT-grafikkort yter en god del mer. 

Batterilevetid 

Denne maskinen er ikke utstyrt med det kraftigste batteriet, ifølge Asus skal det vare i inntil 5 timer mellom to ladinger. 
Det er uansett ikke til å kimse av, dette er tross alt en maskin med ganske høy ytelse. 

DinSide bruker egenutviklet programvare for å måle batterilevetiden. 
Først kjører vi en runde der vi måler levetiden ved kontinuerlig HD-videoavspilling (720P, Windows Media Player), og her holdt maskinen ut i 2 timer og 40 minutter før den slo seg av (Battery Save-modus). 
I neste omgang kjører vi batterilevetiden ved minimal belastning, og da holdt den ut i ganske nøyaktig 5 timer. 
Derfor: 
Under normal, variert bruk vil du kunne forvente en batterilevetid på mellom 4 og 5 timer. 
Det er absolutt godkjent, men et stykke bak de beste. 

Konklusjon 

Dette er en svært god PC. 
Den er godt skrudd sammen, det er brukt sterke materialer, og den er både tynn og lett, og støyer ikke. 
Tastaturet er av de bedre vi har testet på denne typen maskiner. 

Den mangler DVD-leser, noe vi ser oftere og oftere i denne klassen. 
Det kan du imidlertid koble til eksternt via USB. 
For øvrig er det lite å trekke, maskinen er like god eller bedre på de fleste punkter, sett i forhold til snittet i klassen. 
Slikt blir det en klar femmer på terningen av. 

Vi skulle imidlertid likt å se denne med siste generasjon Intel Core-prosessor (Sandy Bridge). 
Det ville gitt enda bedre ytelse, og sannsynligvis bedre levetid på batteriet med 4 celler. 
Men den som venter på noe godt... 

Asus U36JC-RX044V 
