Kick-Ass
Morsom gladvold av godt merke! 

En film som tør kalle seg Kick-Ass bør levere varene - og det gjør den! 
Dette er morsom gladvold av godt merke! 

Regissør Matthew Vaughn har laget en film til oss som liker å nerde om tegneserier og superhelter. 
Den tar tak i konvensjoner, rister i dem og underholder på en fabelaktig måte. 
Jeg satt i kinosalen og gliste underveis! 

Blir superhelt og internettfenomen 

Dave (Aaron Johnson) bestemmer seg for å bli superhelt, selv om han ikke har noen spesielle evner. 
Han lager seg et kostyme, kaller seg Kick-Ass og oppretter egen webside. 

Plutselig er han et internettfenomen, og får mer oppmerksomhet enn han hadde regnet med, blant annet fra krimbossen Frank D'Amico (Mark Strong), som tror det er Kick-Ass som knerter folka hans. 

Effektrik og fartsfull 

Regissør Vaughn avslører tidlig at han kun er ute etter å underholde, noe jeg ikke finner noe negativt ved. 
Dette er en effektrik og fartsfull actionfilm med et humoristisk blikk på livet som tenåring. 

Mange vil kjenne seg igjen i Daves beskrivelse av sin usynlighet. 
Vi kan også sympatisere med hans ønske om å gjøre noe i situasjoner der alle andre lukker øynene. 

Det er i hvert fall veldig gøy å følge hans innledende forsøk på å bli superhelt! 

11-åring massakrerer slemminger 

Aaron Johnson er en sympatisk fyr, og kan minne om en yngre Tobey Maguire. 
Jeg liker Dave/Kick-Ass. 
Men de jeg virkelig digger er Chloë Grace Moretz som 11 år gamle Hit-Girl og Nicolas Cage som Big Daddy. 

Far og datter er langt foran Kick-Ass, og lever ut superhelt-tilværelsen i jakten på superskurken som var indirekte skyld i morens/konas død. 
Noen vil kanskje finne det uetisk å bruke en lita jente til å massakrere slemminger. 

Men husk - det er bare en film! 

Et tonn underholdning 

Kick-Ass får ikke klassikerstempel. 
Den er litt ujevn, noe av volden litt for strømlinjeformet og tonen mellom Hit-Girl og Big Daddy er en smule anstrengt søtladen. 

Men det er et tonn med underholdning å hente her, så om du liker tegneseriebasert og gladvoldelig superheltaction, duger Kick-Ass mer enn nok mens vi venter på Iron Man 2! 
