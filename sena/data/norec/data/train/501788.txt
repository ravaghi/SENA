Kor spesiell var Hitler?
Herman Willis viser oss den tyske nazismen som eit unikt historisk fenomen. 
Men er det så enkelt? 

«Det norske folkemord» er ein merkeleg tittel. 

For vel er det sant at deportasjonen av 776 norske jødar under krigen skjedde på norsk grunn og med hjelp frå norske handlangarar. 
Men hovudteorien i den nye boka til Herman Willis er at Holocaust, både i Norge og i resten av Europa, er den tyske nazismens verk, og framfor alt at denne ideologien er særeigen og ikkje må blandast saman med fascisme, rasisme og det tradisjonelle jødehatet som hadde eksistert i Europa i hundrevis av år. 

Me snakkar ifølgje Willis om ein «mytologisk, global og kosmisk antisemittisme», der jødane i kraft av sin rase, ikkje av si tru, representerer eit altomspennande fiendebilde. 
Både kommunismen, finanskapitalismen og andre ytre og indre truslar mot Nazi-Tyskland er jødane sitt verk. 
Over desse ideologiske fantasiane ligg ein urgermansk mytehimmel, der Wagners musikk slår an tonen for det endelege Ragnarok, kampen på liv og død mellom den jødiske og den ariske rasen. 

Dette bildet av den tyske nazismen er på ingen måte usant. 
Det meste tyder også på at Hitler, Goebbels og andre nazitoppar faktisk trudde på det, med andre ord at det var noko meir og ektefølt enn berre kynisk propaganda for massane. 
Spørsmålet er likevel om det er rett å framstilla den tyske nazismen og antisemittismen som eit så unikt historisk fenomen som Willis gjer. 

At den tyske okkupasjonsmakta i Norge var pådrivar for arrestasjonen og deportasjonen av norske jødar, er det ikkje tvil om. 
Det er blant anna dokumentert i Bjarte Brulands store verk «Holocaust i Norge», som kom tidlegare i år. 
Få vil vel også tru at Vidkun Quisling og det norske NS ville fått seg til å gjennomføra industrielt massemord på alle norske jødar. 
Det heng nok også saman med, som Willis skriv, at «Norge ikke er stedet for dyrking av realistiske planer om verdensherredømme». 

Men Willis går langt – etter mitt syn for langt – i å hevda at NS eigentleg ikkje hadde forstått nasjonalsosialismen som idé, og at den norske antisemittismen hadde eit heilt annleis fundament enn den tyske. 
Eg trur heller det er snakk om gradsforskjellar her. 
Både blant sentrale norske NS-folk og ikkje minst blant norske frontkjemparar på Austfronten finst det nok av eksempel på at nordmenn tileigna seg eit antisemittisk verdsbilde som skilde seg lite frå det nazi-tyske. 

Faren ved å leggja så stor vekt på det særeigne ved den tyske nazismen, er at Willis dermed kan koma i skade for å undervurdera – sjølv om han ikkje underslår - det felleseuropeiske rasistiske og antisemittiske jordsmonnet som nazismen sprang ut av. 
Politiske rørsler og parti i mange land henta næring frå det. 
Den tyske nazismen var ein ekstremvariant som tragisk nok fekk makt til å setja ideane sine ut i livet. 
Det er naturlegvis ille at uniformerte nazi-beundrarar oftare enn før marsjerer i europeiske gater. 
Men det er ikkje sikkert at den gjenkjennelege nazismen og fascismen er den farlegaste. 
Ikkje alle har tatt eit like djuptgåande oppgjer med dette tankegodset som Tyskland. 

Willis tek også for lett på graderinga som ligg i det nazistiske menneskesynet. 
Rett nok hadde jødane status som største trussel og hatobjekt, men oppfatninga av heile folkeslag og grupper som undermenneske ramma for eksempel også romfolk og slavarar. 
Då giftgassen Zyklon B skulle prøvast ut, var sovjetiske krigsfangar dei første ofra. 
Alt før krigen hadde nazistane drive systematisk drap på tyske psykisk utviklingshemma, og homofile hamna i konsentrasjonsleir. 

Også her representerte nazismen likevel berre ekstremutgåva av eit utbreidd felleseuropeisk tankegods, der det var akseptabelt å luka ut «minusvariantar» for å «forbetra» menneskeslekta. 
Vår eiga lov frå 1934 om tvangssterilisering av taterar er eit lite ærerikt eksempel. 
I ei tid då den medisinske teknologien gjer det mogleg i stadig større grad å velja ut eller jamvel konstruera menneske med ønskte eigenskapar, er me på ingen måte ferdig snakka på dette området. 

Trass i desse innvendingane har Herman Willis skrive ei lesverdig bok med høg temperatur og originale tankar og observasjonar. 
At han til tider blir vel insisterande og glad i sære digresjonar, får me heller bera over med. 
