Pirat-o-rama i Lama Rama
**Norge 2014 

Manus: 
** Lars Gudmestad 

Aldersgrense: 7 år 

En Indiana Jones-aktig åpningssekvens gjør det klart fra første stund: 
Kaptein Sabeltann på film er voldsommere og litegrann mer voksen enn vi er vant til fra showene i Kjuttaviga. 
Men — heldigvis - så snart det blir skumlere enn godt er, slipper noen en stor promp og vi kan le i stedet for å være redde. 

Historien er en enkel guttebok-variant krydret med et utall festlige sidesprang og fargerike karakterer. 
Sabeltann (Kyrre Haugen Sydness) og hans menn er på jakt etter en dyrebar perle. 
Ferden fører dem til eksotiske Lama Rama, hvor selv vår rockestjerne av en kaptein blir grundig overskygget av den fnisete partykongen Rufus og hans kronisk forurettede bror (spilt med campy fryd av henholdsvis Anders Baasmo Christiansen og Jon Øigarden). 
Det — til en norsk film å være - høye budsjettet later til å være brukt med klokskap. 
«Kaptein Sabeltann og skatten i Lama Rama» ser ut som en moderne eventyrfilm skal gjøre: dynamisk når det skal være action, vakker så snart muligheten byr seg. 

Dette er kort sagt blitt akkurat den morsomme, spennende og storslåtte filmen alle piratspirer har ønsket seg. 
Og selvsagt åpner slutten for en oppfølger. 
Sabeltann kan neppe ta det rolig de neste hundre år. 
