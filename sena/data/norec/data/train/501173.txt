Blodsmak i munnen
Langdistanseløp fra John Olav Nilsen & Gjengen. 

«Som artist kan jeg gjøre hva jeg vil, men det er til gjengjeld det eneste jeg kan gjøre», forteller rockemusiker John Olav Nilsen i et intervju i dagens Bergens Tidende. 

En typisk John Olav-isme om rastløshet og eksistensiell uro, ord som kanskje speiler en drøm om å være helt fri kombinert med en frykt for å bli helt alene. 

Dette følelsesregisteret preger også første låt fra det tredje albumet til Nilsen og gjengen, som kommer i september. 

«Eurosport» er en noe uortodoks singel, og hithungrige avisskribenter og radioprodusenter vil kanskje klø seg i hodet og lete etter refrenget. 

Her får vi nemlig en over seks minutter lang, ganske monoton og nedstemt vise om «ting ingen ord noen gang kan forsvare» og fly som krasjer i sakte film. 

I det hele tatt står teksten til Nilsen fremst i scenelyset her, den får puste og leve i mindre heseblesende omgivelser enn enkelte ganger tidligere. 
Flere linjer fester seg, for eksempel den om «polske varer i norske gater, jeg har netter som varer i flere dager» og Springsteen-inspirerte «du har fått deg gjeld ingen ærlig mann kan betale». 

Musikalsk minner låten en god del om det skotske kultbandet Arab Strap (sex, dop og depresjoner var blant den gruppens kjerneområder) og deres lumre « Elephant Shoesex»-plate fra slutten av 90-tallet. 

Vi hører en saktegående trommemaskin, vemodig gitarspill og tunge skyer av synth som sklir forbi. 

Det er lyden av lysten til å trekke dynen over hodet for å stenge verden ute og sove lenger. 
Og det er positivt ment: 
«Eurosport» makter å skape en verden, et lite univers, som føles både tiltrekkende og ubehagelig å være i. 
Et melankolsk svev inn i høsten. 
