Norske Kygos Coldplay-remiks er bedre enn legendenes versjoner
Gjør en uforutsigbar vri. 

SINGEL: 
Med populære remikser og edits av alt fra Rihanna, James Blake og Ellie Goulding til Dolly Parton, Passenger og Ed Sheeran, er 22 år gamle Kyrre «Kygo» Gørvell-Dahll fra Bergen blitt en av de seneste påskuddene til den stadig voksende bølgen av norske artister og produsenter med suksess i USA. 

Midt i sin pågående Nord Amerika-turné, som denne helgen svippet innom et fullstappet El Rey Theater i Los Angeles, slipper han i dag sin mye omtalte remiks av Coldplays «Midnight» for salg via digitale plattformer, inkludert iTunes og Beatport - en utgivelse mange har ventet på siden radiopremieren hos Pete Tong (BBC 1 Radio) for én måned siden. 

Til tross for at andre navn som Tiësto og Giorgio Moroder også har forsøkt seg på samme låt, er det først og fremst Kygos versjon housefolket har trykket til sitt bryst - mye takket være hans kanskje ikke fullt så forutsigbare vri. 

I motsetning til de nevnte bransjeveteranene, har unggutten fra Bergen nemlig valgt å holde seg langt nærmere «Midnight» sitt opprinnelige stemningsbilde, selv om Kygo dessverre heller ikke klarer å holde seg helt unna party-frekvensen. 

Den Coldplay-bestilte remiksen gir likevel veltrengt innsprøyting av nytt liv til originalen, som på egenhånd ble et litt for tydelig Bon Iver-kopiforsøk. 

PS: 
Befinner du deg for tiden i New York, kan du selv sjekke ut hvordan låta - og resten av Kygos turnésett - fungerer live på erverdige Webster Hall, fredag 20. juni! 
