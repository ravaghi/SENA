What's Your Number?
En sukkersøt romantisk komedie med en klype rå humor. 

Hvor mange er det greit å ha hatt sex med før tallet blir et problem? 
Det er temet i What's Your Number?. 

Dette er en jentefilm gutta, til nød, kan tvinges til å se. 
Den passer best på en lat søndag med pledd og en bolle iskrem i sofaen. 

Ingen overraskelser 

Anna Faris spiller Ally Darling, en dame med en hel haug misslykka forhold bak seg. 
Når hun leser i et dameblad at kvinner som har hatt sex med 21 menn eller flere sannsynligvis aldri blir gift er krisen et faktum. 

Ally kan ikke øke antallet og har dermed kun én mulighet igjen for å finne sin kommende prins - hun må ut å svømme i den gamle dammen med tidligere kjærester for å finne ut hvem som fortjener en ny sjanse. 

Hun får sin rundbrenner av en nabo Colin, spilt av Chris Evans, til å hjelpe henne med å spore opp de gamle flammene. 
Dermed tilbringer Ally og Colin mer og mer tid sammen - vi vet alle hvordan det går. 

Handlingen i filmen følger den forslitte malen vi kjenner så godt. 
Jeg visste selvsagt hvordan filmen kom til å ende før jeg hadde sett den, og det kom ingen overraskelser underveis. 

Likevel har ikke What's Your Number? noe problem med å få meg til å trekke på smilebåndet. 
Du vet hva du får når du ser denne filmen, og du må ta den for det den er - lettbeint underholdning mynta på den kvinnelige halvdelen av befolkningen. 

God kjemi 

What's Your Number? har flere artige øyeblikk. 
Anna Faris er sjarmerende i rollen som forvirra dame på jakt etter kjærligheten. 

Jeg har alltid hatt sansen for Faris, siden hun ikke er den typiske Hollywood-piken. 
Hun er riktignok ikke på høyde med Emma Stone, som er en av mine favoritter om dagen, men hun er i samme sjanger. 
Det liker jeg godt. 

Faris har god kjemi med Chris Evans og jeg tar meg selv i å smile fornøyd når de er sammen på lerretet. 

Jeg likte også Ari Graynor (Fringe, Mystic River) sin birolle som Allys lillesøster. 
Hun er sukkersøt, men likevel troverdig. 

Kan nytes i høstmørket 

Det er mange mer eller mindre velkjente fjes i filmen. 
I rollene som Allys ekskjærester finner vi blant andre britiske Martin Freeman, Lonely Islands Andy Samberg og komiker Thomas Lennon. 

Allys møter med eksene er morsomme, men flaue. 
Det er et par scener jeg skulle vært foruten og filmen har noen puteøyeblikk som fikk meg til å skjemmes innvendig. 

Spesielt et kleint øyeblikk med tenåringsutgaven av Andy Sambergs rollefigur Gerry Perry fikk meg til å ville forsvinne i kinostolen. 
Sex og buktaling er ikke en god kombinasjon! 

Tross flaue scener og en forutsigbar handling så er What's Your Number? en artig film. 
Den er ikke akkurat den beste jentefilmen jeg har sett, men filmen kan være et koselig innslag i høstmørket. 

What's Your Number? er sukkersøt, med en klype rå humor slik jentefilmer skal være. 
Ta filmen for det den er, så vil du nyte denne romantiske komedien 
