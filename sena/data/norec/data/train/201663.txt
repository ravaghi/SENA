Hitachi GX3100E
Hurtig oppstart og jevnt over grei kvalitet kombinert med mikrofoninngang og blitssko er ting vi kan like ved dette kameraet, men heller ikke dette Hitachikameraet når opp til de beste. 

Da vi åpnet esken fra Hitachi var det en ting som slo oss - det var det eneste kameraet (okay, to siden vi fikk kit-pakken til Canon DC10) som faktisk inkluderte opptaksmedia! 
Tanken har slått oss - det er rart, når man bruker så mange tusenlapper på et kamera, at man ikke kan få med i hvert fall én kassett eller DVD så det faktisk går an å bruke det rett ut av boksen. 

Nok om det, Hitachi GX3100E gjør det bedre enn sin "lillebror" i denne testen og kan by på 15x optisk zoom og lagring på DVD-plater. 
I likhet med BX35E støtter det også flere formater, og kan skrive både på DVD-RAM, DVD-RW, DVD+RW og DVD-R. 

Mye til felles med lillebror 

I det hele tatt har kameraet mye til felles med BX35E - det har den samme betjeningen, samme plassering av knapper og så og si de samme menyene, men GX3100E tilbyr også blitssko til eksterne lyskilder og mikrofoninngang i front. 
Som påpekt et par andre ganger i testen, er mikrofon nesten obligatorisk om du skal få god nok lyd på en vindfull dag eller om du vil bli kvitt støyen fra drivverket. 
Kameraet har også S-Video ut. 

En annen ting Hitachi-kameraene byr på, er video-til-stillbilde-funksjonalitet. 
Det betyr at du når som helst under avspilling kan pause filmen og "grabbe" bildet til en .JPG-fil som du kan lagre på et SD-kort. 
De har også en såkalt "sleep mode" som bruker mindre strøm og sørger for at kameraet er klart på ett sekund. 
Vi har en liten mistanke om at denne bruker noe mer strøm enn tilsvarende hos andre kameraer, siden det bare virker som om det er skjermen som tennes og ferdig med det. 

Vi har ikke opplevd de samme problemene rundt oppstart som vi hadde på BX35E, som ofte kunne bruke rundt 15 sekunder før det var klart. 
GX3100E starter på fire sekunder og det er blant de raskere i denne testen. 

LCD-skjermen er i bredformat, og menyene er helt greie uten å imponere. 
De har litt treg respons, og det er heller ikke så mange manuelle innstillinger som hos noen av konkurrentene (blant annet kan du hverken stille blender eller lukkertid). 
Fremdeles er navigasjonsknappene plassert på siden, som gjør det litt knotete å gjøre innstillinger mens du filmer, og under LCD-lokket er det nedfelte knapper som kan være litt vanskelige å bruke. 
Grepet for å vippe ut LCD-skjermen finner du på undersiden av kameraet, som er lite brukervennlig når kameraet er skrudd fast på stativ. 

Problemer med lys 

Vi er relativt godt fornøyd med bildekvaliteten sammenlignet med resten. 
GX3100E gjorde det ganske brukbart innendørs, med en relativt god autofokus som også gjorde en god jobb ute i gata på kveldstid. 
Støynivået er allikevel ikke helt av de beste, og fargespill i gråtoner er synlige også for dette kameraet. 
I dagslys opplevde vi også ved et par tilfeller antydninger til blooming, som gjør at noen objekter virker lysere enn de er fordi lysutstrålingen går over dets grenser. 

Lydmessig er kameraet også på den øverste halvdelen - også for dette kameraet støyer drivverket noe ujevnt, men ikke like fremtredende som for BX35E. 
Vi synes også at stereoseparasjonen på dette kameraet var blant de bedre. 

I likhet med flere av de andre kameraene, følger det med en batterilader i pakka, og et "strømbatteri" kan settes inn for å drive kameraet via strømnettet. 
Det følger også med et program som heter Imagemixer 3 - det virker helt kurant for å lage helt enkle DVD-er, men er ikke like bra som programvare til noen hundrelapper (vi har ikke brukt de medfølgende programmene i noe særlig mer grad enn å installere dem og ta en titt). 
For øvrig følger det også med en enkel fjernkontroll. 

Panasonic NV-GS180 >> Best i test 

Tilbake til testforsiden 
