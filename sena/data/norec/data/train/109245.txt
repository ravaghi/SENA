TV-première:På rangel med NRK 

Ole André Sivertsen tar på seg rollen som alkoholprofessor i dette programmet der NRK både skjenker, lurer og driter ut deltakere i eksperimenter knyttet til alkoholfylla. 

TV-première: 
«Fylla» Norsk populærvitenskapelig underholdningsprogram NRK3 i kveld kl. 22.20 

«Ingen medvirkende har kommet til skade under innspillingen av dette programmet (sett bort fra kvalme, fylleangst, lett skjelving og kraftig skallebank).» 

Med denne introen setter NRK standarden for programmet «Fylla» - der de setter alkohol og grøftefyll på agendaen på samme måte som de satte sex og porno på agendaen i «Trekant» for en tid tilbake. 
Den gang kom det mange pekefingre i været, og det vil det sikkert gjøre nå også. 

For uansett hvor mye man forklarer med vitenskap, kontrollerte eksperimenter og professoraktig stemme, så koker det ned til at NRK først og fremst viser hvor gøy det er å drikke seg full. 

I hver episode tar programleder Ole André Sivertsen en eller flere grupper frivillige i et studio forkledd som vors- eller nachspielbule. 
Her blir de frivillige rett og slett skjenket med alkohol, mens Sivertsen opptrer som alkoholprofessor i et overvåkningsbur. 

Deltakerne blir både skjenket, lurt og dummet ut på TV. 
På spørsmålet: 
«Hvor mange enheter har du drukket nå?», snøvler den ene deltakeren: 

«5,6,7,8, 9, 10 eller noe sånt no». 
Og faktisk lurer TV-seeren på det samme. 
Når de først skal være vitenskapelige og forklare at like mange enheter alkohol fører til svært ulik promille, så må vi få vite hvor mange enheter alkohol de har fått i seg for å oppnå denne promillen. 

Men vi liker denne biten likevel: 
Ole André Sivertsen kler rollen som alkoholviter og skal ha for at han går helt til bunns i temaet. 

Selv om det ikke akkurat er noe nytt i utsagn som at alkohol påvirker og svekker hjernen, så gir det en ekstra dimensjon når NRK viser dette gjennom eksperimenter - for eksempel når de skjenker en gjeng sjakkspillere med halvlitere. 

Innimellom eksperimentene, blir seeren også tatt med ut i virkelighetens grøftefyll. 

I første episode er det en kompisgjeng som går på grisefylla på grendehusfest på Toten. 
Kanskje litt flaut, kanskje litt morsomt, men de knuser ikke akkurat myter rundt fylla med å vise gutter som blir for fulle av å drikke hjemmebrent. 
Og et stort minus: 
Vi får ikke opplyst guttas promille. 

Vi skulle også gjerne likt å vite promillen til stakkars Sara Naomi i episode to - som er på en meget underholdende sjampisrangel med kompisen André (som er sexleketøyimportør), Mari (fra Paradise Hotel) og partysvensken Thomas som lever på vodka og proteinpulver. 
Men den promillen ble kanskje litt for høy for dette programmet? 

NRK og Sivertsen spiller så til de grader på kikkeren i oss når de lager TV av hvor dumme folk blir i fylla. 
For mange vil dette være stor underholdning - på lik linje med programmer om britiske ungdommer som blir dritafulle i Syden - for andre vil det bare være tragisk. 
