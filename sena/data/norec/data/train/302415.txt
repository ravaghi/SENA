Som varme bølgeslag mot kysten av det amerikanske countryrock-landskapet
Beachwood Sparks er tilbake. 

ALBUM: 
Det er allerede over ti år siden denne gruppa kom med sitt forrige album, «Once We Were Trees», en overveldende foss av gyllen musikk i skimrende California-stil. 

Denne plata følger opp i samme tradisjon. 

Låtene ruller som varme bølgeslag inn mot kysten av det amerikanske countryrock-landskapet; fylt med minner om grupper som Byrds, America, Rascals, Crosby, Stills, Nash & Young, Beach Boys, og ikke minst Gram Parsons og Flying Burrito Brothers. 

Melodiene er som easy riders inn i solnedganger som aldri går ned. 

Steelgitar, akustiske akkorder, banjo, munnspill, orgeltoner og en åtte mil høy harmonisang får plata til å stige som en regnbuefarget ballong. 

I mangel av solskinn kommer denne musikken til å rulle og gå i heimen, sommeren igjennom. 
