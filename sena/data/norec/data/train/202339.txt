Samsung Gear Fit
Gear 
Fit er både treningsarmbånd og klokke, men fungerer ikke spesielt bra som noen av delene. 

Ha-på-dingser skal være det neste store på teknologifronten etter smartmobiler og nettbrett, men fremdeles venter vi på den store revolusjonen. 

Da Samsung lanserte Gear Fit på Mobile World Congress i februar, så det imidlertid ut til at noen endelig hadde knekt koden. 

Pen å se på, akkurat passe størrelse og med en god kombinasjon funksjoner. 
Gear Fit kan vise både varsler fra telefonen, telle skritt, måle puls og registrere søvn. 

Men det er ikke gull alt som glitrer, for i praksis finner vi dessverre store svakheter. 

Skyhøy dingsefaktor 

Samsung har riktignok gjort en strålende jobb med designet. 
Gear Fit ser ut til å være tatt rett fra en science fiction-film, og er lekker og minimalistisk. 

Den nydelige avlange og buede skjermen er et skikkelig blikkfang, og gjør den så iøynefallende at selv de minst teknofile fatter interesse. 

Lett og behagelig 

Selve armbåndet kan enkelt tas av og byttes ut i andre farger som rødt, grønt, blått og brunt om du blir lei det svarte. 

Jeg har brukt treningsarmbånd som Jawbone Up og Fitbit Flex, og ingen av dem har vært like behagelige å ha på seg som Gear Fit. 
Det er lett, klemmer ikke, og henger seg heller ikke fast i jakka når man skal ta den av seg, noe Jawbone Up har en lei tendens til å gjøre. 

I tillegg er Gear Fit støv- og vanntett, så du kan ha det på deg så godt som hele tiden. 
Si hallo til Facebook-varsler i dusjen! 

Spesiell ladedokk 

Den kompakte størrelsen har imidlertid en bakside. 
Gear Fit må lades opp ved hjelp av en ladedokk, som festes på undersiden av enheten. 
Ikke bare blir det en ekstra dings å fikle med, men ladedokken er også veldig liten og dermed svært lett å rote bort. 

Samsung oppgir for øvrig en batteritid på mellom tre og fire dager per lading, noe som stemmer overens med våre erfaringer også. 
Bruker du treningsfunksjonene daglig, vil du oppleve at den ikke holder ut så lenge, kanskje bare et par dager. 

En annen begrensning er at Gear Fit er bare kompatibel med rundt 20 forskjellige Samsung-enheter, deriblant nye Galaxy S5. 
Vi tipper dette vil bli ganske vanlig for ha-på-dingsene fra de store selskapene, men er likevel en litt kjip begrensning. 

God skjerm, men ikke i sola 

Skjermen er 1,84 tommer stor, og er stort sett fin å se på, skarp nok, med sterke farger, god kontrast og god innsynsvinkel. 

Siden Gear Fit er ment for treningsbruk, er det viktig at skjermen fungerer bra utendørs. 

Det gjør den for så vidt også, men bare så lenge det ikke er sol. 
Da er det nesten ikke mulig å se noe som helst. 
Skjermoverflaten er også blank, og er svært utsatt for refleksjoner. 

Du har muligheten til å justere lysstyrken manuelt, men det blir rett og slett ikke sterkt nok, selv med utemodus på. 

For å aktivere skjermen, kan du trykke på en knapp som sitter på den ene siden av Fit-enheten. 
Du kan også gjøre det ved å vri på håndleddet - som du gjør når du skal se på klokka. 

Eller du kan i hvert fall prøve å gjøre det, for den reagerer ikke alltid som den skal. 
Ofte for sent, og av og til ikke i det hele tatt. 

Det er irriterende når man er ute på løpetur, men også til vanlig bruk. 
Vær forberedt på å få rare blikk på bussen. 

Berøringsfølsom 

Gear 
Fit baserer seg på et berøringsgrensesnitt som en vanlig smarttelefon, hvor du skal sveipe og trykke på skjermen. 
Det er lett å navigere, og flyter relativt godt. 

Til å begynne var det imidlertid bare støtte for horisontal visning av innhold, noe som er fryktelig tungvint å lese når man har armbåndet på håndleddet. 

Heldigvis har Samsung vært kjapt ute med en oppdatering som gir vertikal visning. 

Det er mer brukervennlig og ikke minst mer lesbart, men fremdeles ikke optimalt, særlig ikke på på lange tekstmeldinger og epost hvor det bare blir plass til noen få tegn og ord per linje. 

Oppsett via app 

For å ta i bruk armbåndet, må du laste ned en Gear Fit Manager-app fra Samsung. 
Med denne parer du armbåndet sammen med telefonen din over Bluetooth. 

Med Gear Fit Manager kan du endre innstillinger samt tilpasse brukergrensesnittet med forskjellige bakgrunner og klokker. 
Mange av disse tilpasningene kan også gjøres på selve Fit-en. 

På hovedskjermen vises som standard tid og dato, men du kan også få en klokke som viser enten vær, skritt eller neste oppføring i kalenderen, eller en helt annen type klokke om du vil det. 

Du sveiper fingeren over skjermen for å få opp egne menyer for de ulike funksjonene som skritteller, trening, pulsmåler, varsler, mediekontroller, innstillinger, «Finn min enhet», nedtelling, stoppeklokke og søvn. 

Som smartklokke 

Gear 
Fit er ikke en fullblods smartklokke som for eksempel Samsung Gear 2 eller Pebble, men den har noe smartklokke-funksjonalitet likevel. 

Du kan få varsler fra telefonen, både fra innebygde apper og tredjepartsapper. 
Gear Fit vibrerer og skjermen lyser opp når noe nytt tikker inn, og du kan også respondere på noen av varslene eller åpne dem på telefonen. 

Hvis du mottar et anrop, kan du avvise det, eller avvise og sende et forhåndsdefinert svar via tekstmelding, som for eksempel «Er opptatt, ringer tilbake snart». 
Siden Fit ikke har mikrofon, kan du ikke bruke den som en handsfree, som du kan med andre smartklokker. 

Får du en tekstmelding, kan du lese meldingen og sende et forhåndsdefinert svar. 
Det samme gjelder epost. 

Varslene er utrolig kjekke, og de gjør at vi slipper å se på telefonen hele tiden for å sjekke om det har skjedd noe nytt. 
Det vil antagelig folk rundt deg sette pris på også. 

På grunn av skjermformatet kan det som nevnt være tungvint å lese en del av de lengre varslene. 
Det blir mye skrolling. 
Vi skulle også ønske det var mulig å bestemme hva slags varsler som skal vises per app. 
Nå er det enten alt eller ingenting. 

Styre musikk 

Gear 
Fit kan også brukes til å styre musikken fra telefonen, enten det er Samsungs musikkspiller, Spotify eller hva enn du måtte bruke. 
Fra «mediekontrolleren» kan du gjøre det mest elementære som å starte og stoppe musikk, gå til neste eller forrige låt og justere volum. 

Dette er også veldig kjekt, men du må ha startet musikkappen på telefonen din for at det skal fungere. 
Har du ikke gjort det, skjer det ingenting når du trykker på avspillingsknappene. 

Ellers har du både stoppeklokke og timer til din disposisjon. 

Du kan dessuten bruke en funksjon kalt «Finn min enhet» for å spore opp telefonen din om du har rotet den vekk, forutsatt at den er innenfor Bluetooth-rekkevidde. 
Du bare trykker på en knapp, og så spilles ringelyden av på full guffe. 

Som treningsarmbånd 

Gear 
Fit har som navnet antyder stort fokus på trening. 
På innsiden sitter det et akselerometer og gyroskop, som skal fange opp bevegelsene dine, samt en pulsmåler. 

Du trenger å koble armbåndet opp mot Samsungs treningsapp, S Health, for å dra full nytte av treningsfunksjonene. 
Dessverre, må vi si, for denne er noe av det minst brukervennlige vi har vært borti. 

Det blir ikke noe bedre av at treningsfunksjonene ikke fungerer så bra som vi skulle ønske. 

Gear 
Fit kan for eksempel telle skrittene dine. 
Men den gjør det ikke automatisk. 
Du må aktivere skrittelleren først. 
Snodig når det er en av hovedfunksjonene. 

I tillegg teller den ikke skritt når du løper. 
Og det er jo tall som kunne kommet godt med. 

Lyst til å følge med på skrittene dine i S Health-appen? 
Da må du velge hvilken enhets skrittellerdata som skal vises først. 
Hvis du finner den menyen, da. 
Den er nemlig godt gjemt. 

Merkelig 

Vil du velge hvor ofte data skal synkroniseres? 
Det må du merkelig nok gjøre fra Gear Fit Manager-appen, ikke S Health. 

Når det gjelder nøyaktigheten på skrittellingen, virker det som den overteller litt, men ikke spesielt mye. 

Du kan for øvrig sette opp et daglig skrittmål, og så vil Fit-enheten vibrere når det er oppnådd. 
Det liker vi godt. 

Måler pulsen din 

Gear 
Fit har en pulsmåler innebygd. 
Sensoren er imidlertid svært sensitiv, og bortsett fra i treningsmodus, fikk vi den bare til å fungere når vi satt helt stille. 
Og det er sjelden da vi ønsker å måle pulsen. 

Så da er du nødt til å sette i gang en treningsøkt i stedet. 

I treningsmodus kan du velge mellom fire ulike aktiviteter. gåing, løping, sykling og fottur. 
Alle kan registrere avstand, tid og antall forbrente kalorier. 
Du kan angi mål, og til og med få treningstips basert på pulsen din, for pulsen måles kontinuerlig under treningsøkter. 

På papiret høres det helt supert ut, men det er ingen måte å sette en aktivitet på pause, og det hender jo at man må stoppe opp for å knyte skoen eller svare på en melding. 

Å følge med på informasjon underveis er også vanskelig, siden skjermen sliter med å skru seg på når man rører mye på seg. 

Må ta med mobilen 

Noen aktiviteter krever dessuten at du har med deg telefonen. 
Skal du sykle eller gå fottur brukes nemlig GPS-data for å måle avstand. 
Greit nok, men inkonsekvent siden det ikke trengs til vanlige gåturer og løping. 

Nøyaktigheten på treningsdataene var snodig nok ikke så bra som den vanlige skrittelleren. 
På en løperunde jeg har målt til fem kilometer med både treningsklokke og løpeapp på mobilen, mente Gear 
Fit jeg hadde løpt 5,81 kilometer. 

Pulsmålingen var også ustabil, og viste ofte svært høy puls da vi tok det rolig - og omvendt. 

Kan ikke deles? 
Alt synkroniseres selvfølgelig til S Health-appen på telefonen, men appen viser ikke frem dataene på en spesielt elegant måte som er lett å dra nytte av for vanlige folk. 

Dataene kan helles ikke deles med andre, og ikke minst bedre, tredjepartsapper. 
Så hva er poenget da, lurer vi på. 

Meningsløs søvnregistrering 

Du skal også kunne registrere søvn med Gear Fit. 
Men også det må du aktivere manuelt, både når du legger deg og når du står opp. 
Akkurat det kan vi leve med, men det er verre at skjermen forstyrrer oss når vi sover, fordi den aktiveres når man vrir og vender på seg. 

Søvndataene er heller ikke særlig matnyttige. 
Du kan se hvor lenge du har sovet, og hvor mye av tiden du var bevegelsesløs eller ikke. 
Det er ingen fancy grafer som viser søvnmønsteret ditt, som for eksempel Jawbone Up gjør. 

Ikke finnes det noen smartalarm som vekker deg når du sover på ditt letteste heller. 
Som om ikke det var nok, må du bruke en egen Sleep-app for å se på søvndataene. 
Ett armbånd, tre apper. 

Vi føler dette kunne vært gjort på en mye enklere måte. 

Konklusjon 

Samsung har vært tidlig på banen med såkalte wearables, og Gear Fit er utvilsomt deres beste forsøk til nå. 
Men ser vi forbi det stilige designet, holder det ikke mål. 

De fleste problemene skyldes for dårlig programvare. 
Den virker lite gjennomført, og gjør at Gear Fit verken fungerer bra som treningsarmbånd eller smartklokke. 
Med en pris på 1.700 kroner burde man kunne forvente mer. 
Det er veldig synd, for potensialet er der. 

Som de fleste treningsarmbånd og ha-på-dingser før seg, fremstår Gear Fit som best egnet for helt spesielt interesserte (og i dette tilfellet: som har mye tålmodighet). 

Hvis du er ute etter en bra treningsklokke, sjekk heller ut TomTom Multi-Sport. 

Eller er du mer interessert i en smartklokke? 
Vi kommer snart tilbake med test av Samsung Gear 2, oppfølgeren til deres første smartklokke lansert i september i fjor. 

Samsung Galaxy Gear Fit 
