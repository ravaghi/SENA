Halvdan Sivertsen på sitt beste
Halvdan Sivertsen (67) kunne ha pensjonert seg og tatt livet med ro. 
Han gjør ikke det, og gir heller ut et av sine aller beste album. 

Dette er hans attende album i rekken. 
Karrieren hans har ikke landet ennå, og det er bare å dykke ned i de fargerike og meningsfulle tekstene hans. 
Nok en gang. 

Men det er ikke bare tekstene som holder mål. 
Lydbildet, arrangementene og produksjonen er akustisk, organisk og levende. 
Det koker og bobler av liv her med en varme, glød og vellyd. 
Det åpenbarer seg allerede på åpneren, «Baklengs om bord», med en tekst som handler om en nødvendig selvransakelse før man går videre i livet. 

Det er et tematisk spenn her som viser hvilken sterk tekstforfatter Halvdan Sivertsen er. 
Det tematiske rommet er stort, men det meste handler om selve livet, våre styrker og svakheter, og våre holdninger og meninger. 
Kjærligheten er likevel viktigst, enten man er ung eller gammel. 
Hør bare på den fine visa «Ung», og den siste låten «God-natt visa». 

Halvdan Sivertsen tar for seg miljøproblematikk, religiøs fundamentalisme og vår innvandringspolitikk. 
Pluss mye mer. 
En av de friskeste og tøffeste sangene er «Idol», som handler om frykten og usikkerheten det er å være annerledes. 
Til tross for sin alder, utfordrer han holdninger og meninger som om han skulle være på toppen av sin karriere. 

Han gjør konsert i Kilden 23. mars. 
