Queens Of The Stone Age:Ta på deg danseskoene 

Homme er i humør til en svingom, på sitt eget vis. 

Queens Of The Stone Age: "Villains" (Matador/Playground) 

Nå er vi kommet så langt at man må forklare at en platetittel som "Villains" ikke har noe å gjøre med "Trump or any of that shit" – for å sitere Joshua Homme. 
Han bare liker ordet. 

Dessuten har han laget en sang på 6 minutter og 10 sekunder som heter "Villains of circumstance" for å avslutte bandets sjuende studioalbum. 

Produsent er Mark Ronson, en engelsk dj og musiker med svakhet for pop og fønk. 
Det er derfor vanskelig å holde føttene i ro når en sang som "The way you used to do" kommer. 

Danserytmene sniker seg inn hos Queens Of The Stone Age, men det finnes også glimt av David Bowie. 
Let's dance, alle sammen. 

Homme har med seg gitarist Troy Van Leeuwen, bassist Michael Shuman, keyboardist Dean Fertita og trommis Jon Theodore, men ingen gjester. 
Forrige gang var det en haug av dem, inkludert Elton John og Dave Grohl. 

Bandet har hatt for vane å hente inn mye folk når platene skal lages, men denne gang klarer de seg altså selv. 
Samtidig skal ikke påvirkningen fra produsenten undervurderes. 
Homme anser Ronsons hitsingel "Uptown funk" som en retningslinje for platen. 

De svinger seg på dansegulvet, men for all del: 
Queens Of The Stone Age er fortsatt blant de tøffeste guttene i klassen. 
Bare hør hvordan de raser i vei på treminutteren "Head like a haunted house". 
Eller hvordan riffene på "The evil has landed" gjenspeiler tittelen. 

Seks av de ni kuttene passerer fem eller seks minutter, noe som gir dem tid til å endre seg. 
Nevnte "Villains of circumstance" går fra å være en noe treg affære til å folde seg ut i et refreng skapt av høyere makter. 

Close your eyes and dream me home, Forever mine, I'll be forever yours, synger Homme og høres ut som om han mener det. 

Beste spor: 
"Feet don't fail me", "The way you used to do", "Villains of circumstance", "Domesticated animals". 
