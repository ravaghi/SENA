Fridas fjerde fine
I 2017 kan norsk visesang også høres ut som dette. 

VISER Frida Ånnevik "Flyge fra" (Grappa/Musikkoperatørene) 

Musikken til Frida Ånnevik er rytmisk og harmonisk sofistikert, melodiene hennes trenger gjerne noen runder for å feste seg. 
Disse låtene vil gi landets amatørkassegitarister noe å bryne seg på, for å si det sånn. 

Flere av musikerne her har, akkurat som Ånnevik selv, utdannelsen sin fra Musikkonservatoriet i Kristiansand. 
Med-produsent Kåre Chr. Vestrheim (Marit Larsen, Highasakite) har sikkert også hatt sitt å si for de mange lagene med lekne og lekre detaljer. 
Hvis gulnende høstløv og lav aftensol hadde hatt en lyd, ville den ganske sikkert ha hørtes ut som "Flyge fra": 
Varm, atmosfærisk og akkurat passe melankolsk. 

Tematisk er dette søsteralbumet til fjorårets "Her bor". 
Der handlet det om å høre til, her handler det om å føle seg utenfor. 
"Det je sjøl er, kæn je itte flyge fra," som Ånnevik synger i tittellåten. 
Hedmarksdialekten hennes hjelper til å forankre tekstene i noe konkret og personlig. 

Frida Ånnevik har ennå til gode å skrive den store enkeltlåten som vil sikre henne en plass i historiebøkene. 
Men i en alder av 33 har hun allerede laget fire album som tåler mange, mange gjennomlyttinger. 
Klassikeren kan godt vente litt til. 
