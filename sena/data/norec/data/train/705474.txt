Ulf Stureson:Livet på landsbygda 

Etter en pause på ti år vender bassisten fra Traste Lindéns Kvintett tilbake. 

Ulf Stureson: 
"Alfta förr och nu" (Adrian/Border) 

Etter at Traste Lindéns Kvintett pakket sammen i 1995, solodebuterte Ulf Stureson med albumet "I overkligheten". 
Nye plater fulgte, men nå er det gått ti år siden den forrige. 

For anledningen har han tatt turen fra Stockholm og tilbake til sine barndomstrakter utenfor Alfta, en bortgjemt avkrok i sørlige Norrlands innland. 
Der sitter han og betrakter livet, minnes fortiden og planlegger framtiden. 

Bandet har han hentet fra nabostedet Rengsjö, og det meste er spilt inn i en gammel, nedlagd fabrikk. 
Produksjonen tar han seg av selv, og det lyder så svensk som du kan får det. 

Bare hør "Gräs och syra", svensk pop-DNA fra a til å. 
Det lyder intimt og storslått på én gang, både store skoger og høy himmel. 
Sanger å putte i spilleren på neste biltur gjennom Sverige. 
Kanskje den burde gå til Hälsingland, kjent for Ulf Stureson og ostekake. 

Beste spor: 
"Gräs och syra", "Mitt nya liv", "Fast jag vet att det är fel". 
