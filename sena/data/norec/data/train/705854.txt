Overflødig slutt på Grey-sagaen
Siste filmkapittel i Fifty Shades-trilogien er egentlig helt unødvendig. 
Men den er også et hakk bedre enn forgjengeren og en helt grei avrunding. 

Fifty Shades Freed 

Sjanger: 
Romantisk drama. 
Nasjonalitet: USA 2018. 
Regi: 
James Foley. 
Manus: 
Niall Leonard og E.L. James (roman). 
Skuespillere: Dakota Johnson, Jamie Dornan, Rita Ora, Luke Grimes. 
Lengde: 
1 time 45 min. 
Aldersgrense: 15 år. 

«Fifty shades freed» starter der den forrige filmen i serien, «Fifty shades darker» burde ha sluttet og dermed satt punktum for trilogien: med det romantiske bryllupet mellom Anastasia Steele og Christian Grey. 
Luksuriøs bryllupsreise følger. 

Så viser seg at mørke hevnkrefter truer. 
Anastasia får fort erfare at livvakter og lite bevegelsesrom kan være like hemmende som å være fastlenket i det røde rommet. 
Og før paret finner ut hva som truer dem, må de gjennom flere prøvelser som truer tilliten og forholdet dem imellom. 

Burde vært tv-serie 

Også denne filmen forutsetter at du har sett de to foregående. 
Den bestselgende boktrilogien «Fifty shades of grey» hadde gjort seg atskillig bedre som tv-serie, reinspikka virkelighetsflukt og erotisk-romantisk underholdning rettet mot kvinner som den er. 
På kino vises det for godt at ambisjonene er større enn evnene. 

Problemene fra de to første filmene er med på lasset også her: dialogen er kunstig og stiv. 
Det snakkes mer enn det leves ut. 
Kjemien mellom de to elskende er ikke all verden. 
Sexscenene er malplasserte og kommersielle c-momenter. 

Og dette siste kapittelet lider enda mer enn de to foregående av at rollefigurene må gjøre idiotiske og ulogiske ting for at manuset skal henge sånn noenlunde ihop. 

Mer tente enn sist 

Samtidig virker både Dakota Johnson og Jamie Dornan litt mer tente enn i film nummer to. 
Og, uansett hvor forutsigbart det er bygget opp: 
«Fifty shades freed» er såpass spennende og actionfylt at den aldri blir direkte kjedelig. 

Og, som tittelen på det siste filmkapitlet i Fifty Shades-trilogien konstaterer: 
Den sjelelig skadde Christan Grey blir endelig satt fri fra sine traumer og sitt ekstreme kontrollbehov. 
Reddet av sin elskedes kjærlighet. 
