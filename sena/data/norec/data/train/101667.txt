Belgia reddet av innbytterne
(Belgia-Algerie 2-1) 
Fem minutter var det superinnbytter Marouane Fellaini (26) trengte for å hindre at Belgia gikk på en stjernesmell allerede i VM-åpningen. 

65 minutter var spilt da Belgias trener Marc Wilmots gjorde sitt tredje bytte og slapp til Manchester United-spilleren. 
Fem minutter senere stusset Fellaini inn utligningen via tverrligger og i mål. 

Det var nesten som Wilmots fikk med seg seiersoppskriften som VGs ekspert Kjetil Rekdal kom med i pausen. 
Fellaini kan være løsningen om han spiller som han gjorde i Everton, antydet Vålerenga-treneren. 

- Stor og sterk og duellspiller som kan skape noe inne i feltet, mente Rekdal - og fikk rett. 

Tror Belgia går til finalen 

Samme Rekdal har tippet at Belgia går helt til finalen, hvor de møter Brasil. 
- De har ikke mye mesterskapserfaring, men har spillere i store klubber i Europa. 
Har en trener som stiller knallharde krav til dem, han finner seg ikke i noe tull, sier Rekdal om Marc Wilmots, som han kjenner fra sin tid både som spiller og trener i Belgia. 

Trenerens grep var i hvert fall gull verd i VM-åpningen, for det ble innbytternes kveld i Belo Horizonte. 
I det 80. minutt tok Belgia nok en kontring. 
Eden Hazard spilte fri Dries Mertens som enkelt satte inn 2-1-målet alene med keeper. 
Napoli-spilleren kom inn etter pause og sørget for snuoperasjonen sammen med Fellaini og Divock Origi som erstattet en svak Romelu Lukaku etter 57 minutter. 

Belgia kom til VM som en outsider. 
Laget tapte ikke en eneste kamp i VM-kvalifiseringen (8 seirer, 2 uavgjorte) og slapp bare inn fire mål på 10 kamper. 
Mot Algerie sprakk nullen allerede etter 23 minutter da Jan Vertonghen holdt Sofiane Feghouli. 
Straffen satte Valencia-spissen selv i mål. 

- Vi gjorde én feil og måtte betale for den. 
Spillerne vi hadde på benken var forskjellen i dag. 
Vi viste mental styrke da vi kom tilbake, mente Marc Wilmots etter kampen. 

Selv om Marouane Fellaini ble en belgisk helt i dag, så tror ikke Kjetil Rekdal at Louis van Gaal kommer til å satse på 26-åringen i Manchester United. 
- Han passer ikke inn i systemet han skal spille, mener Rekdal. 

PS! 
På laget som Belgia startet med i kveld var det ingen spillere fra den hjemlige ligaen. 
Det har aldri skjedd før i VM-historien. 
