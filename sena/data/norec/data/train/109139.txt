FILM:Den store rumpesprekken 

Kleinere humor enn «Kill Buljo 2» finnes ikke. 
Det kan man le seg forholdsvis skakk av. 
Eller hate det. 

Det er sju år siden er entusiastisk filmgjeng fra Alta fremkalte muntre brekninger hos et uforberedt publikum med sin billige, forholdsvis amatørmessige og smått kultforklarte internvits «Kill Buljo». 

Nå er vi mer forberedt: 
Dette er en mye dyrere og tilkjempet amatørmessig internvits; brekningspotensialet er forhøyet, kultpotensialet stadig til stede. 

I grunnen er det godt gjort å beholde såpass mye nedrighet for tidligere unge mennesker fra Alta, som ellers har lykkes i så mangt i livet. 

Tommy Wirkola, for eksempel, som jo er blitt Hollywood-regissør. 
Og Stig Frode Henriksen som har fått seg vakker kjæreste, omsider. 
Regidebutant Vegard Hoel er opphavelig rogalending, men har fått frihetslig lavpanneasyl i mer frislepte Finnmark. 
Slikt er jo fremgang i livet - og det merkes i «Kill Buljo 2». 

Nå ville det føre alt for kort å forsøke å gi noen slags handlingsbeskrivelse, her. 
Bortsett fra at filmteamet - og dermed filmen - søker til Thailand denne gang, for å fokusere hovedattraksjon Jompas ambisjoner om hevn for sine nedslaktede rein. 
Forøvrig forefinnes en serie referanser til filmhistoriens særere kapitler. 

Virkemidlene? 
Underbuksemoro med kraftige bremsespor, skamløs lytehumor, hårete sumoballer, bakenpåliggende samleier, Bjarne Brønnbos penis, Truls Svendsens kjønnsskifting til Triana Iglesias (Akkurat den så vi ikke komme, nei!). 
Slikt noe. 

Regidebutant Hoel nekter seg absolutt ingen ting. 
Særlig utstudert denne gangen: 
Jo dårligere vitsepoeng, jo lengre dveling og jo flere gjentakelser. 

Når det gjelder skuespillerprestasjonene, bør Henriksen fremheves: 
Han fremelsker fjellstøtt og med et rikholdige ikke-repetoar av virkemidler et menneskes fulle potensiale for mindreverdige impulser. 
Med uimotståelig eleganse! 

Tommy Wirkolas rolle som GPS-merkende reinpoliti forblir nokså ullen i denne filmens smule sammenheng. 
Men jeg tror han sterkt skal anbefales en fremtid bak kamera. 
Talentet ligger nok der. 

Men ellers levere små og store nokså presist hva de - overraskende nok - skal gjøre. 

Så noen sprekk blir det ikke snakk om denne gangen, heller. 
Bortsett fra Den Store Rumpesprekken. 
