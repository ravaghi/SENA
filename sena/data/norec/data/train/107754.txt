Link i lomma
Zelda-universet utvides her med et nytt, episk eventyr på Game Boy Advance. 

Nintendos dypt elskede Zelda-serie har trollbundet spillere siden 1987. 
En modig og nysgjerring gutt har i hver utgave blitt kastet ut i den farlige og fantastiske oppgaven å redde verden fra ondskap. 

Da Capcoms Flagship-team fikk oppgaven å lage det første Zelda-spillet utenfor Nintendo, resulterte det i det spennende dobbeltspillet «Oracle of Seasons» og «Oracle of Ages» på Game Boy Color - to spill og to historier som sammen utgjorde en helhet. 

Nå har de forsøkt seg på nytt med «The Legend of Zelda: The Minish Cap», og denne gangen er resultatet akkurat så typisk Zelda som man kunne håpe på: 

Spilleren tar på seg rollen som den vesle Link, som våkner opp til 100-årsjubileet for siste gang noen så det mystiske småfolket «picoriene». 
En slem trollmann ødelegger dagen ved å slippe ondskapen løs, samtidig som han forsteiner prinsesse Zelda. 

Det starter, som vanlig, pent og smått. 
Link får oppgaven å redde verden, og sakte men sikkert vokser og vokser opplevelsene til storslagne nivåer. 

Ved å snakke med folk du møter, utforske grotter, knekke utspekulerte gåter og avdekke skjulte områder, får du tilgang til fantastiske våpen og egenskaper. 

Den morsomme sidekicken Ezlo, som følger Link gjennom hele spillet, gir Link muligheten til å krympe seg ned til picorienes størrelse - som igjen gir muligheten til å utforske to parallelle verdener. 

Spillopplevelsen er i seg selv svært gjenkjennelig for fans av serien. 
Men Capcom har klart å lage unike verdener, egenskaper og oppgaver, som sørger for å videreføre den eksepsjonelle spillbarheten Zelda-serien er så kjent for. 

Opplevelsene man får er både friske, nye og særdeles tilfredsstillende. 
Dermed er et av årets vakreste eventyr et faktum. 

Det vil si, vi snakker om et av fjoråretsvakreste eventyr. 
Men bedre sent enn aldri! 

PS! 
Et helt nytt Zelda-eventyr, med en mer voksen Link, er også på vei til Gamecube - forhåpentligvis før jul neste år. 
