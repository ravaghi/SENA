Spillanmeldelse:Upolert bilrealisme 

Ultrarealistisk bilsimulasjon til tross: 
«Race Pro» er et spill det er vanskelig å elske. 

Svenskene i SimBin har etablert seg som en pålitelig forkjemper for bilsimulasjon på PC. 
Deres første konsollforsøk avslører derimot endel åpenbare skavanker. 

I utgangspunktet er «Race Pro» et svært vanskelig simulasjonsspill, men av uforståelige grunner har utviklerne tilført hjelpemidler til mindre flinke sjåfører som velger den lette vanskelighetsgraden. 
Og når du tar bort utfordringene er det fint lite igjen. 

For det kryr av sprudlende, spennende og heftige bilspill på Xbox 360, og dette er definitivt ikke et av dem. 
Maken til usigelig kjedelig innpakning skal du lete svært lenge etter - jeg vil nesten kalle spillet amatørmessig. 

Joda, «Race Pro» er virkelig vanskelig å elske. 
Vanskelig, men ikke umulig. 

For uansett hvor upolert og uinspirerende innpakningen er, uansett hvor mye sterkere konkurrenter som «Forza Motorsport 2» skinner, har «Race Pro» en kvalitet enkelte vil omfavne med lidenskap: suveren realisme. 

Det å hoppe inn i de mange troverdige racingbilene og forsøke å temme dem på høyeste vanskelighetsgrad, det å kjempe mot umulige u-svinger, brølende hestekrefter og ubarmhjertige fysiske lover gir en udiskutabel tilfredsstillelse. 

Derfor er dette en upolert diamant for de spesielt interesserte. 

Trailer fra Xbox 360-spillet Race Pro. 
