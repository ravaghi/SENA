Los Lobos:«The Ride» 

(Mammoth/Warner) 

Et stjernelag, som seg hør og bør for gamle hedersmenn. 
I løpet av sine drøyt 20 år som band har veteranene i Los Lobos klart kunststykket å aldri gi ut en dårlig plate. 

Det gjør de heller ikke denne gang. 
På «The Ride» har de fått med seg gode, gamle gutter som Richard Thompson, Elvis Costello, Tom Waits, Bobby Womack og Garth Hudson - uten at det helt spesielle Lobos-soundet forsvinner. 
Likevel er det mindre kjente og undervurderte Dave Alvin og den allestedsnærværende pedal steel- gitaristen Greg Leisz som stjeler showet med croonerlåta «Somewhere in Time». 
Totalt kommer likevel ikke dette opp mot klassikerne «Kiko» og 20 år gamle «How Will The Wolf Survive», men bedre tex-mex/folk/rock/country/soul/funk - alt på en gang - skal du likevel lete lenge etter. 

ESPEN OLSEN LANGFELDT 
