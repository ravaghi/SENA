Hysterisk hjernetrim
Tim Schafer står bak noen av spillhistoriens mest hysteriske og unike spill. 
Det gjelder i aller høyeste grad «Psychonauts» også. 

Om man lister om Tim Schafers tidligere prestasjoner, er det nok mange som blir overveldet av nostalgi og tilbakevennende latterkick: 

«The Secret of Monkey Island» (1990), «Monkey Island 2: LeChuck's Revenge» (1991), «Day of the Tentacle» (1993), «Full Throttle» (1995) og «Grim Fandango» (1998) regnes alle som ubestridte klassikere innen pek-og-klikk adventure-sjangeren. 

Etter syv års fravær fra spillbransjen, vender nå endelig Schafer tilbake med plattformspillet «Psychonauts». 
Sjangeren er ny, men den til tider hysterisk morsomme humoren - selve varemerket fra hans tidligere spill - tyter ut av både spilldesignet, rollene og dialogen. 

Du møter den veslevoksne Raz, som er på en sommerleir for mentalt talentfulle. 
Barn som kan få ting til å eksplodere, lese tanker, spå fremtiden og den typen ting, altså. 

Raz har bare ett døgn på seg til å bli en vasekte Psychonaut, en hemmelig agent med hodet som våpen, før de kjipe foreldrene hans kommer for å hente ham. 
En oppgave som brått blir mange hakk mer vanskelig når han finner ut at noen eller noe kidnapper barna i leiren og stjeler hjernene deres. 

Leiren fungerer som en diger mellomstasjon mellom alle hovedbrettene. 
Og hovedbrettene? 
Jo, de befinner seg i hodet til andre. 

Som plattformspill, sørger innsamling av en rekke forskjellige gjenstander, halsbrekkende akrobatikk og spennende miljøer for en sterkt vanedannende spillbarhet. 

Når man i tillegg til stadighet ler høyt og hjertelig av den herlige humoren, godt hjulpet av fantastisk gode skuespiller-stemmer og knivskarpe dialoger, er det åpenbart at «Psychonauts» ikke er noe man bør gå glipp av. 

Og det gjelder både fans av Tim Schafer, og fans av plattformspill av type «Ratchet & Clank» og «Jak and Daxter». 

Nå skal det sies at «Psychonauts» ikke helt klarer å engasjere hele veien ut. 
Plattformelementene har for eksempel en tendens til å bli hakket for frustrerende etter hvert, forbered deg på utallige forsøk på å komme deg fra A til B innimellom. 

Men man sitter allikevel igjen med godfølelsen av å ha spilt et av spillhistoriens mest forfriskende unike spill. 

Og da bør man gjerne ikke klage. 

PS! 
I salg fra fredag 14. oktober. 
