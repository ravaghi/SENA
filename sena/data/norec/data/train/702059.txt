En sterk film om forsoning
Er det mulig å forstå og tilgi at mennesker havner på gal side i krigen? 
«Tvillingsøstre» er et solid nederlandsk bidrag til diskusjonen om forsoning etter nazismens grusomme feiltrinn. 

Filmen pendler mellom skjebnene til to tvillingsøstre som fødes i Tyskland i 1920. 
Foreldrene dør seks år seinere, og småjentene blir brutalt atskilt. 
Anna må bo hos fattige slektninger på en tysk bondegård, Lotte havner hos en velstående familie i Nederland. 

Regissør Ben Sombogaart får fint fram hvor forskjellig de to jentenes liv utvikler seg. 
Skuespillerprestasjonene er upåklagelige, og scenene drives skjebnesvangert fram mot nazistenes maktovertakelse i Tyskland. 
Ved verdenskrigens utbrudd er Anna kjæreste med en østerriksk soldat, mens Lotte har forelsket seg i en jødisk musikkstudent. 

Enhver kan ane at det her finnes sprengstoff til å rive opp et svært krater mellom søstrene, til tross for at de to så gjerne vil holde kontakten med hverandre. 

En nydelig dimen-sjon i Sombogaarts film er nåtidsplanet som av og til bryter inn i handlingen: 
To eldre kvinner møtes, den ene rik og velpleid, den andre preget av livets slit. 
Kan de komme på talefot, kan de finne fellesskap tross tragedier som skapte splittelse mellom mennesker? 

Anbefales varmt. 
