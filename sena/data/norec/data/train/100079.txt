Al Green - «Lay It Down»
(Blue Note/EMI) 

Flott fremført, ujevnt låtmateriale. 

Sørstatssoul-legenden Al Green (62) legger seg tett opp til sin gylne Hi Records-epoke fra syttitallet på sin nye plate, noe som garantert vil berøre retrostrenger hos elskere av klassisk soul, samtidig som dette lydbildet likevel ikke fremstår tilstrekkelig oppdatert til å hekte fast nye generasjoner soulfans på lik linje med dagens soulstjerner, ikke minst Anthony Hamilton som faktisk dukker opp i bakgrunnen på to av sangene her. 
Men Green blir ikke lenger like groove-glad som sine kolleger i dag. 
Derimot har han en glød og varme i stemmen - samt frasering - som kan gjøre gråstein om til gull, og når han går opp i falsetten, som på den fantastiske duetten med Corinne Bailey Rae, «Take Your Time», er det bare å åpne hjertedøren for den flotteste musikken som kan skapes av mennesker! 
«Lay It Down» er først og fremst for alle som vil ha ufarlig, ubesudlet og lett blåserarrangert kjærlighetssoul slik den ble sunget med pasjon og tradisjon på starten av 1970-tallet, men de har til gjengjeld mye å hente her. 

ANBEFALTE KJØP: 
«Lay It Down», «You've Got The Love I Need», «Take Your Time» og «I'm Wild About You». 
