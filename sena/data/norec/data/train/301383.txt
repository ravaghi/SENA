Kompetent retrorock
Death By Unga Bunga er breddfulle av sjarm og spilleglede. 

ALBUM: 
Mossebandet Death By Unga Bunga karet til seg en Spellemann-nominasjon for «The Kids Are Up to No Good». 
Ikke vanskelig å forstå. 
Deres 60-tallspop-psykedelia light er breddfull av sjarm, spilleglede, tidstypisk produksjon og kyndig håndtering av både det instrumentale og det låtskriverfaglige. 

Åpningssalven «Stare at the Sun» bader deg i flangersus, luftige orgeltoner og en slags grenseløs musikalsk optimisme som sender deg rett tilbake til sommerfestivalene. 
«Lesson Learned the Hard Way» er hakket mer yppete i fremtoningen med høyt tempo, håndklapp og den korrekte klangen på vokalen. 

Det hele er fabelaktig skrudd sammen rent estetisk, men det innstuderte er også noe av problemet. 
Etter x antall runder, griper jeg meg selv i å lytte mer til de håndverksmessige grepene. 

Låtene sliter rett og slett med å bryte gjennom den prangende innpakningen. 
I sin opphavelige form var den rocken Death By Unga Bunga tar sikte på rebelsk, her er den kontrollert og nennsom. 
