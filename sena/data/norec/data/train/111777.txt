Spillanmeldelse:Godkjent slapstick-krig 

Spillutgiveren Electronic Arts byr på gratis tøyseaction i PC-spillet «Battlefield Heroes», og gir deg valuta for... vel, tiden. 

Det grunnleggende spillsystemet her er det samme som i øvrige «Battlefield»-spill; det handler om å sikre laget strategiske punkter på kartet. 
Men denne gangen kan du gjøre det iført et Michael Jackson-kostyme. 
Eller bare trusa, for den saks skyld. 

«Battlefield Heroes» er nemlig mye mer lek enn alvor, og disker opp med enkel tullefysikk og morsomme slapstick-øyeblikk med jevne mellomrom. 

Det dreier seg om et lett tilgjengelig online-skytespill hvor konkurransen kommer i andre rekke. 
Her skal vi ha det gøy. 
Fargerik tegneseriegrafikk og livsbejaende plystremusikk (som du kommer til å få på hjernen) legger rammen rundt en hysterisk runde flerspillermoro. 

«Battlefiled Heroes» er et ganske ordinært tredjepersons skytespill krydret med elementer vi kjenner fra tradisjonelle rollespill. 
Du skaper din egen figur, og velger spillerklasse, hudfarge, hårsveis, skjegg og så videre. 

Min første figur er en bleiking med blank isse og velplassert skjegg. 
Av med uniformen, og mesterverket er klart; en hissigpropp i truse og knestrømper. 
Jeg kaller ham Rune. 

Rune øker i nivå etterhvert som jeg får erfaringspoeng, som blir delt ut med rund hånd. 
Dessuten tjener jeg opp valuta jeg kan kjøpe oppgraderinger og egenskaper for, som brennende ammunisjon og mer effektive førstehjelpsskrin. 

VG Nett-leser: 
- Jeg ble lei etter cirka 1 time med betatesting. 
Si din mening om Battlefield Heroes her! 

Hvis du i tillegg legger igjen Visa-tallene dine, kan du kjøpe inn nye kostymer og tullete animasjoner, og du kan betale for å sanke erfaringspoeng raskere i en gitt periode. 
Greit nok egentlig, og jeg som holdt pengene mine i lomma følte meg aldri akterutseilt av betalende spillere. 

Når man dør, er man ute av spillet i fem sekunder. 
Deretter blir man kastet inn i det igjen, ikke langt unna kampens hete. 
Kartene er heller ikke så enorme, og fly, biler og panservogner sørger for å holde tempoet og intensiteten på et jenvt høyt nivå. 

Leken er imidlertid bare morsom i korte drag. 
Det er ingen reell dybde, og man mister interessen når man for ørtende gang blir skutt av den samme krypskytteren. 
Som har forskanset seg i det samme skipsvraket. 
Nede ved den samme stranden. 
Hele runden. 

Det er med andre ord litt balanseringstrøbbel ute og går. 
Figurene løper akkurat litt for sakte, så de er ganske enkle å plukke ned av snikskyttere. 

Dette, kombinert med visse serverproblemer gjør at helhetsopplevelsen ikke blir så bra som man skulle ønske. 
«Battlefield Heroes» er likevel helt godkjent tidtrøyte - som til alt overmål er gratis. 

PS: 
«Battlefield Heroes» kan lastes ned gratis på www.battlefieldheroes.com 

PPS: 
Er du ute etter gratis onlineaction er «Quake Live» et dypere og bedre alternativ. 
Det er imidlertid mye mer ferdighetsbasert, og mer alvor en lek. 
Du finner det på www.quakelive.com 
