Vienna Art Orchestra:«Swing & Affairs» 

EmArcy/Universal Music 

Storband låter sjelden så friskt og spennende som Vienna Art Orchestra. 

Siden 1977 har orkesteret skapt ny musikk av perler fra jazz og annen musikkhistorie, sammen med originalkomposisjoner av orkesterleder Mathias Rüegg. 

Dette er en slags «Best Of » plate, men med helt nye innspillinger og til dels nye arrangementer fra tidligere, spilt inn på to spor med en delikat live-følelse. 

Franz Schubert, Erik Satie, Thelonious Monk, Charles Mingus og Johann Strauß er noen av komponistene som presenteres. 

Musikken er arrangert og fremføres med kjærlighet, respekt og vel balansert humor. 

Gamle og til dels veldig ofte spilte melodier klinger nytt og friskt. 

Solistisk holder platen også et veldig høyt nivå med topp-utøvere fra åtte forskjellige land. 
Saties «Gnossienne No 1», «Persischer Marsch» av Strauß og Rüeggs «Off Beat Berlin on the Beat»» er blant mange høydepunkter. 

CARL PETTER OPSAHL 
