«Som en selvhjelpsgruppe på campingtur»
Bon Iver-mannens sideprosjekt. 

||| 
ALBUM: 
Tålmodighet er en dyd, og hvis du skal sette deg inn i indiehelten Justin «Bon Iver» Vernons sideprosjekt Volcano Choir, må du kunne tåle å bruke tid på detaljer. 

Samme med kompisene i Collections of Colonies of Bees har han laget en alt.folk-plate som puster, beveger og motsier seg selv som en uutgrunnelig skogsorganisme. 

Her er det få melodier i konvensjonell forstand, i stedet bygger VC opp låtene sine som en slags fjellheimens Tortoise eller Antony and the Johnsons: 
Med stemningsskapende og noen ganger skummel droning, som plutselig avbrytes av grasiøs klimpring, med klapping, tramping og en gospelkoring som høres ut som den er spilt inn i en forblåst og fattig landsbykirke. 

Nå er det riktignok ikke bare magi, av og til høres de ut som en selvhjelpsgruppe på campingtur, men de intrikate sporene er også litt som puslespill: du gir seg ikke før du finner ut av dem. 
