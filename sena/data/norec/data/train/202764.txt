SSX3
Det er foreløpig lite snø utenfor vinduet vårt, men det stopper oss ikke fra å nyte dette herlige snowboardspillet. 
Vi klarte såvidt å rive oss løs lenge nok til å skrive denne artikkelen... 

Vi ble meget begeistret over de to første SSX-titlene, og tilbrakte mange timer foran PlayStation 2-maskinen vår med disse urealistiske, men ekstremt underholdende snowboardspillene. 
I disse oppfølgerdominerte tider var det jo aldri noen tvil om at det ville komme et nytt SSX-spill før eller senere, men vi hadde aldri ventet oss noe så genialt. 
Den vanlige prosedyren ved oppfølgere er tross alt å legge til noen nye baner og figurer, og vips så tjener vi penger. 
Men ikke her  utviklerne av SSX har gått tilbake til tegnebrettet og leverer et spill som går langt over våre forventninger. 

LES OGSÅ: 

Overveldende 

Konseptet med SSX3 er ganske radikalt forskjellig fra de tidligere spillene. 
Før bestod SSX rett og slett av svære baner plassert i diverse lokasjoner. 
Nå foregår spillet på ett enormt fjell, og samtlige baner er koblet sammen, selv om du naturligvis ikke får tilgang til alt med en gang. 

Fjellet består av tre topper. 
I det du begynner, får du bare bruke den første og laveste av fjelltoppene, og denne inkluderer flere baner, en big air-rampe og en pipe. 
Når du har fullført visse oppgaver, låses opp den andre fjelltoppen, og til slutt den tredje. 

Spillstrukturen kan være litt uforståelig til å begynne med, rett og slett fordi det er så sinnsykt mye å gjøre i SSX3. 
Ideen er altså at du spiller i ditt eget tempo, og det er ingen spesiell rekkefølge du skal utføre oppgavene i. 
På hver av fjelltoppene begynner du helt øverst, og foretar valg rett og slett ved å følge riktige skilt. 
Hver fjelltopp har en base, med en hytte, der du kan oppgradere din karakter, kjøpe nytt utstyr (som riktignok ikke påvirker spillet) eller fikse på musikk-spillelisten. 
Ved siden av hytten finner du transportsenteret, som du kan bruke til å kjapt flytte til andre steder på de tilgjengelige fjelltoppene. 

Det geniale er at du trenger ikke å bruke transportsenteret for å forflytte deg fra sted til sted. 
Hele spillområdet er som sagt ett stor fjell, og alle baner henger sammen. 
Du kan rett og slett suse nedover fjellet, hoppe og trikse litt, og svære skilt viser deg jevnlig veien til konkurransebanene. 
Du kan når som helst ta en avstikker og kjøre en seriøs konkurranse som tar deg videre i spillet, eller bare fortsette nedover uten mål og mening, helt til bunns. 
Denne ideen er rett og slett fantastisk. 
Når du har låst opp hele fjellet, har du et ubeskrivelig stort område å boltre deg på, med sideveier, snarveier og banerog det tar rundt en halvtime å kjøre fra toppen til bunnen av fjellet! 

Nye triks 

Triksesystemet har også fått en fullstendig overhaling. 
Selv om opplegget ligner til å begynne med på gamle SSX Tricky, og du kommer ganske langt bare ved å bruke kjente teknikker. 
Men SSX3 er mye mer enn det. 
Übertricks for eksempel, som var det ultimate i de tidligere spillene, er nå mye lettere å få til. 
Men det er ikke så stas heller, ideen er nemlig at du skal klare å utføre flere übertrecks etter hverandre, for å oppnå noe som heter super über, som er altså det feteste du kan få til. 
Og i tillegg inneholder spillet en lang rekke übertricks, som du kan kjøpe i hytten når du har tjent nok penger. 
Samtlige av disse tar lang til å bli vant til, så bare det å utforske alle übertricksene er en utfordring i seg selv. 

Videre er det lagt større vekt på å kombinere triks, og du har flere muligheter til å elegant gli fra kombinasjon til kombinasjon, med hjelp fra multipliers du kan plukke opp her og der. 
For å linke kombinasjoner sammen bruker du en ny funksjon som kalles board presses, som lar deg lene deg forover og bakover. 
Vi har hørt rykter om spillere som klarer å ha kombinasjoner gående nedover hele fjellet, og det sier litt om hvor raffinert og gjennomtenkt det nye systemet er. 

Noen andre nyheter er muligheten til å utføre übertricks mens man grinder, og såkalte handplants, som lar deg hoppe mellom parallelle rails eller half-pipes. 

Det ekstremt godt gjennomførte triksesystemet er så dypt at du kan rett og slett bruke ukesvis for å utforske alle mulighetene i jakten på den ultimate kombinasjonen. 
Og det er verdt hvert minutt. 

Den åpne, GTA-inspirerte strukturen betyr at det er tonnevis av sideoppdrag og tilleggsmuligheter til å tjene poeng og penger, så spillbarheten i SSX3 er nesten uendelig. 

Flere justeringer 

Nyhetene slutter ikke der 
 EA Sports BIG har også gitt oss et par nye karakterer å leke med, et PDA-lignende grensesnitt og et imponerende utvalg av låter på soundtracket (inkludert norske Röyksopp). 

Grafikken er ekstremt finpusset og detaljert, med fantastiske spesialeffekter og animasjoner. 
Og det er knapt noen lastetider, du kan som sagt kjøre nedover hele det enorme fjellet, med uendelig tegneavstand, uten å se en eneste loading-skjerm. 

Og lyden er selvsagt også utrolig gjennomført. 
Spesielt kult er det hvordan soundtracket dynamisk reagerer på de høyeste hoppene. 

Til slutt må vi nevne online-mulighetene på PlayStation 2, som vi dessverre ikke fikk prøvd, men som lar deg konkurrere mot andre spillere. 
Dette er det lille overtaket PS2-versjonen av SSX3 har fremfor XBox- og GameCube-utgavene. 
Kontrollen er også bedre tilpasset PS2. 

En sterk sekser 

Det har kommet mange gode spill i år. 
De aller fleste har imidlertid passet inn i en bestemt sjanger, men SSX3 er et spill som vi mener absolutt alle bør ha i sin spillsamling. 
Ja, dette er tilsynelatende et sportsspill, men det vil være for dumt å tro at det kun er ment for snowboard-entusiaster. 
Vi mener bestemt at alle som eier en PlayStation 2, XBox eller GameCube bør øyeblikkelig skaffe seg SSX3, for dette er spillunderholdning av ypperste klasse. 
SSX3 er et spill laget med kjærlighet, og fortjener intet mindre enn kjærlighet tilbake. 
Kjøp, i dag! 
