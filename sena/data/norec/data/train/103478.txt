Karpe Diem:«Glasskår» 

(Tuba/Port Azur) 

Magdi Omar Ytreeide Abdelmaguid og Chirag Rashmikant Patel utgjør Karpe Diem. 
Bevæpnet med plenty humor og selvironi tar rap-duoen sats med EPen «Glasskår» hvor du finner et par potensielle landeplager. 

«Glasskår» inneholder seks forholdsvis snappy og funky spor som viser at Karpe Diem kan bli et navn å regne med fremover. 

Magdi og Chicosepoy rapper rytmisk, presist og flytende, uten å være spesielt tøffe i trynet, men de skildrer virkeligheten slik de opplever den med sin egyptisk-norske og indisk-norske bakgrunn. 

De to 19-åringene har definitivt noe å melde, som i «Kunsten å være inder» («pass deg, pass deg, bunad blir burka)» og «Glasskår» («svartinger med kunnskap er farligere enn de med gunnere»). 

Den dagen Karpe Diem, som forøvrig deltar på det nye Apollo-albumet, får et litt romsligere budsjett i ryggen vil de fleste brikkene sannsynligvis falle på plass. 
Inntil videre kan du kose deg med EPen. 

ESPEN A. HANSEN 
