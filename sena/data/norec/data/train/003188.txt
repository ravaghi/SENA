Shaun of the Dead
Stor komikk i sine beste øyeblikk. 

Zombie-sjangeren fikk sin renessanse med 28 Days Later, Resident Evil og nyinnspillingen av Dawn of the Dead. 
Derfor er markedet allerede gjort klart for en zombie-komedie. 
Shaun of the Dead hadde vært en topp zombie-komedie om den ikke hadde glemt at den var en komedie underveis. 

Shaun er i ferd med å miste dama si, som ønsker mer ut av livet enn å drikke øl på puben The Winchester hver eneste dag. 
Samtidig begynner rare ting å skje. 

Shaun oppdager at nærmiljøet plutselig er fullt av zombier. 
Sammen med bestekompisen 
Ed bestemmer Shaun seg for å redde mora, stefaren og dama si og ta dem med til det tryggeste stedet han vet om – The Winchester. 

Shaun of the Dead har mange gode elementer, fremfor alt morsomme skuespillere. 
Shaun og Ed spilles av Simon Pegg og Nicky Frost, som er kjente fra tv-serien Spaced som har gått på NRK2. 
De har blant andre med seg Lucy Davies, den søte resepsjonisten fra The Office. 
Spesielt den første halvparten av filmen har mange gode gags og skarpe observasjoner rundt temaet menn som nekter å slutte og være gutter. 

Dessverre når filmen et punkt der det ikke er morsomt lenger. 
Zombie-angrepene resulterer i dødsfall som filmens helter tar svært tungt og dreper all komedien som kommer både før og etter. 
Filmen blir plutselig en kald og beinhard kamp for å overleve, noe jeg synes vi kunne slippe her. 
Vi har sett dette gjort like bra og bedre før. 
Jeg skulle gjerne sett at regissør Edgar Wright dro komedien lengre ut. 

Jeg likte likevel Shaun of the Dead godt nok til at den anbefales, i hvert fall om du er zombie-fan fra før. 
Simon Pegg og co leverer stor komikk i sine beste øyeblikk og det finnes også et par gode scener med gørr og blod. 
Men i VM i zombie-komedie er det likevel en annen film som er konge, nemlig Peter Jackson’s Braindead fra 1992 
