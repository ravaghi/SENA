Støvsuger og vasker samtidig
Med denne kan du vaske gulvet, uten at du selv føler deg som ei vaskefille etterpå ... 

Philips Aqua Trio Pro er som et Kinderegg: 
Den lover at den skal støvsuge, vaske og tørke opp på én gang. 
Det er nesten for godt til å være sant. 

Vi har testet mirakelmaskinen, og må si at vi har blitt ganske glad i den. 
Joda, den har sine lyter og humørsvingninger. 

Men det som er fantastisk deilig er at vi nå kan vaske gulvet uten å føle oss som ei vaskefille selv etterpå - noe vi vanligvis gjør etter en runde med støvsugeren først og vaskefilla etterpå. 

Og det blir veldig rent, i alle fall stort sett ... og om du ikke kikker så nøye langs kantene og hjørnene. 

Så lett at vi vasker mye mer 

Troikaen fra Philips er enkel i bruk. 
Du fyller vann og eventuelt vaskemiddel, så setter du i stikkontakten - og du er i gang. 

Støvsugermoppen starter når du legger håndtaket bakover og holder inn en hendel i håndtaket. 

Støvsugeren skal suge opp smuler og skitt og mikrofiberbørstene skal rengjøre gulvet ved hjelp av vanndamp og børsteeffekt. 
Og ifølge produsenten, skal luftstrømmen fra børstenes roteringshastighet sørge for å tørke gulvet nesten helt tørt. 

Vi liker at den er såpass enkel i bruk. 
Det er mye lettere å ta den frem og dra over gulvene en ekstra gang innimellom, når det bare er å fylle beholderen med vann og vaskemiddel og rulle den over gulvene. 

Det kan vi gjøre mens middagen er i ovnen. 
Eller mens vi venter på gjestene - for det er virkelig ingen fysisk belastning ved å trille den rolig over gulvet. 
Du blir ikke svett og får ikke vannsøl på klærne. 
Dette er ganske enkelt superlett. 

Det er mye mer organisering om du må ut med størvsugeren først og deretter frem med vaskebøtta og langkosten, eller moppen. 
For ikke å snakke om hvor mye mer anstrengende det er. 

Men smulene blir liggende i hjørnene 

I teorien hadde det vært supert dersom vi kunne greid oss med kun denne støvsugermoppen. 
Om vi ikke trengte støvsuger i tillegg. 
Og heller ikke mopp eller vaskebøtte. 

Men sånn er det ikke. 

For selv om støvsugermoppen gjør en god jobb der den faktisk kommer til, så er det verre langs kantene, inntil veggen og i hjørnene. 
I praksis etterlates det en 3 centimeters kant inn mot alle møbler, kanter og hjørner som du ikke kommer til, hverken med støvsuger- eller vaskeeffekt. 

Der blir støv, smuler og skitt liggende. 
Så da må vi frem med kost, støvsuger eller mopp likevel ... 

Tørker den virkelig gulvet nesten helt tørt? 

Vi har testet støvsugermoppen på kjøkken med vinylbelegg og i husets entréområde, med fliser. 

Men vi har ikke tatt sjansen å å forsøke oss på husets øvrige gulvflater, fordi det hovedsakelig er parkett. 
Støvsugermoppen etterlater nemlig en god del fukt på gulvet, og det er ikke bra for parketten. 

Vi liker våtvasking av vinylgulvet på kjøkken og flisene i entréen, og der blir det skikkelig rent og fint med denne støvsugermoppen. 

Men vi ville ikke bruke den på parketten - der holder vi oss til støvsuger og mopp. 

Den glir ikke akkurat lydløst over dørstokken ... 

Philips' støvsugermopp trives best innenfor et lukket område. 
Dersom du skal flytte den til andre rom i en annen etasje eller over dørstokken, er den ikke like glad. 

Joda, du kan fint bære den opp og ned trapper, men den veier 6,7 kilo, så det kan være litt å løfte på. 
Spesielt verdt å tenke på for deg som kanskje ikke bør løfte så mye (og tungt). 

Den liker heller ikke dørstokker noe særlig. 

Vi endte opp med en dam av vannsøl etter at vi hadde dyttet støvsugermoppen over dørstokken, selv om vi ikke hadde den i på-modus når vi kjørte den over. 

Hva er det som skjer? 

Tre av fire sider i den medfølgende produktbeskrivelsen er dedikert eventuelle problemer du kan støte på ved bruk av produktet - og med problemløsninger. 

Det er to typer feilvarslinger på selve enheten: 
Den lyser med blått lys og skrur seg av dersom vannbeholderne må etterfylles eller tømmes. 
Og den skal lyse rødt og skru seg av dersom det er noe som blokkerer børstene og som må fjernes før du kan fortsette. 

Etter vår erfaring, lyste den imidlertid rødt og skrudde seg av også når den begynte å bli sliten, etter å ha jobbet en stund, cirka 10-15 minutter. 

Noe som skjer hver gang vi er 2/3 ferdige med kjøkkengulvet på 32 kvadratmeter. 

Da lyser det rødt, og støvsugermoppen kobler ut. 
Ved kontroll av børster og omliggende områder, har det ikke vært noe som blokkerer børstene eller som skulle medføre en slik feilmelding. 

Vi har fortsatt fått startet den opp igjen, men den vil da kun gå 9-10 sekunder før den kobler ut igjen. 
Og sånn går det slag i slag. 
Vi har vasket resten av gulvet slik, men det er unektelig litt irriterende. 

Mest fordi at når du skal til med gulvvask, så vil du ikke trøble med tekniske innretninger som ikke virker som de skal. 

På mindre arealer går det imidlertid helt fint å vaske hele flaten uten oppbrudd, vi har gode erfaringer med det på flater på rundt 20 kvadratmeter. 

Det virker dermed som om den kobler inn denne feilmeldingen når produktet har gått en god stund. 

Her kan du se hvordan den oppfører seg, og litt av hvilke lyter den har: 

You need a browser that can handle Iframes to be able to view this page. 

Men er den verdt pengene? 

Støvsugermoppen er dyr. 
Den koster 3.999 kroner. 
Og dette er noe du må ha i tillegg til en vanlig støvsuger, for den kommer ikke til overalt - som inntil lister og i hjørner, samt under møbler. 

Den er også ganske høy, slik at vi ikke får den skikkelig inn under skap og benker - og om du kjører den så langt frem at den vipper opp i fremkant, vil den begynne å spinne med børstene. 

Hvorvidt den er verdt investeringen, må du ta stilling til selv, men vi synes at dette blir litt for dyrt i forhold til bruksområde. 

Og det er synd. 
For selv om den har sine lyter, som at den kutter når den blir for sliten, eller at den ikke vasker eller støvsuger inntil kanter og hjørner, og at den er litt tung å bære opp og ned i trappene, så synes vi den vasker veldig bra når alt fungerer. 

Og vi kan ha nyvaskede gulv flere dager i uka uten at vi trenger å streve oss svette for å få det til. 
Og det gjør at det er såpass lett tilgjengelig at vi gjerne drar den frem én gang ekstra, bare for å få den gode følelsen av nyvaskede gulv. 

Men 4.000 kroner er for stivt. 
Spesielt kombinert med produktets tidligere nevnte begrensninger og lyter. 

Philips AquaTrio Pro FC7088 
