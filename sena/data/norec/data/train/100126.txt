Hysterisk nok
Tradisjonell screwball-galskap med fin topping. 

HANDLER OM: 
En nokså bomsete møblsnekker og en avgjort strømlinjeformet aksjemegler møtes til felles opptur etter hver sin nedtur: 
En skikkelig hopsa-heisann-rangel i Las Vegas. 
Morgenen etter, derimot, er ikke allverden. 
Fyllesjuka er tjukk som giftgass. 
Og - jøss! - de har giftet seg! 
Bedre blir det ikke når den ene vinner jackpott og tre millioner dollars på et enarmet banditt - med kvartdollaren til den andre! 
Spørsmålet blir bare: 
Hvordan sikre seg pengene, sikre tilbørlig avstand til ektemaken man hatefullt vil skille seg fra - og, selvfølgelig (det følger naturnødvendig med sjangeren:) blir forelsket? 

DOM: 
Dette er helt og fullt tradisjonell og hardtslående screwball-komedie, slik Hollywood laget dem for 40 - 50 år siden. 
Stjernefaktoren er himmelhøy, rammene godt påkostet, ingenting overlatt til tilfeldighetene. 
Med andre ord: 
Omtrent så kommersielt man kan tenke seg det. 
Men det er stort sett vellykket! 
Både Diaz og Kutcher stortrives, manuset er passelig rampete til en tross alt moderne film. 
Og viktigst av alt: 
Man har faktisk lyst til å se hvordan det går med våre nye venner. 
Ingen skade skjedd, vel, om man antyder overveldende happy ending? 
Den hører selvfølgelig med. 
Og peker også mot vår egentlig eneste innvending mot dette inspirerte tullballet: 

Det blir, tross alt, litt vel oppskriftsmessig. 
Tross alt. 
