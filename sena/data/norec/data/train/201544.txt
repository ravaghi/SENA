TEST:Peugeot 5008, et funn for familien 

Heldigvis er ikke tyskerne og japanerne alene om å kunne lage gode biler. 
Her er et lysende eksempel. 

Vi har allerede skrytt mye av Peugeots konkurrent til Nissan Qashqai - 3008. 
Allerede den er en bil en familie på fire med bagasje fint kan legge ut på langtur med. 

Vinter- og sommertestet 

Med ytterligere et familiemedlem vil de fleste se seg om etter noe større, og Peugeot har tenkt på dem også. 
Dermed lanserte de for et snaut år siden storebror 5008 som både fem- og syvseter. 
I likhet med 3008 deler den plattform med kompaktkombien 308 og den romslige stasjonsvognutgaven 308 SW - som for øvrig også kan leveres med syv seter. 
Vårt førsteinntrykk da vi prøvekjørte 5008 i de franske alpene i november i fjor var svært godt, men vi fikk ikke anledning til å kjøre den med motoren som i Norge står for den største delen av salget, nemlig 1.6 HDi, dieselmotoren som fungerte svært godt i 3008 da vi testet den. 
Og selv om vi kom ut for snøvær og delvis snødekte veier der oppe i fjellet var ikke kjøringen - på sommerdekk - konkluderende for bilens vinteregenskaper. 

Siden har vi altså kjørt 5008 i Norge, både med "riktig" motor og på både sommer- og vinterveier. 

Starter under 300.000 

Peugeot 5008 koster fra rett under 300.000 kroner med 120-hesters bensinmotor, mens aller dyreste versjon med toliters dieselmotor på 163 hester, automatgir og full utstyrspakke havner på 420.000 kroner. 
Vi kjørte altså 1.6 HDi, og den starter på 303.500 kroner. 
Med utstyrsnivå Premium Pack, som vi hadde på testbilen, får du det meste med unntak av integrert navigasjon og skinninteriør. 
Panoramatak, to-soners automatisk klimaanlegg og syv seter samt en god del komfortutstyr er derimot inkludert i testbilens grunnpris på 335.000 kroner. 
(Som vanlig må man i tillegg regne frakt og leveringsomkostninger). 

1.6 
HDi har nå 270 Nm 

Etter at vi testet Peugeot 5008, er denne - allerede da utmerkede - motoren blitt oppgradert. 
Det er den samme som vi nylig prøvekjørte i helt nye Citroën C4 (også den et eksempel på hvor bra bilene fra PSA Peugeot Citroën er blitt). 
Effekten er øket fra 109 til 112 hestekrefter og dreiemomentet fra 240 Nm (260 med overboost) til 270 (285 med overboost). 
Det er versjonen på 109 hester vi hadde i testbilene, og motoriseringen er altså i etterkant blitt enda litt bedre. 
Det fratar ikke denne testen dens generelle gyldighet. 

Kompakt, men likevel stor 

Egenskapen å tilby mye plass uten å ta mye plass på veien er det som har gjort flerbruks- og fleksibiler attraktive siden Renault og Chrysler, hver på sin måte, gjenoppfant konseptet i moderne utførelse tidlig på 80-tallet. 
(De fleste har glemt at Fiat med sin seks-seters 600 Multipla introduserte konseptet, om enn i miniformat, allerede på 50-tallet). 
Fullt så god plassutnyttelse som for 50 år siden er ikke lenger mulig grunnet (heldigvis), krav til sikkerhet og komfort, som også har gjort bilene svært mye tyngre. 

Og nettopp her har Peugeot fått til det vi mener er litt av et kunststykke: 
De har greid å kombinere, bedre enn de fleste av sine konkurrenter, kompakt ytre, romslig interiør, kvalitetsfølelse og god kjøreopplevelse - det hele uten at bilen er blitt uforholdsmessig tung. 
I forhold til en Ford Mondeo stasjonsvogn er denne bilen nesten 30 centimeter kortere, men byr på så å si like mye plass. 
Den veier heller ikke mer, og den kan altså fås med syv seter. 
5008 har en egenvekt som starter på litt over 1.400 kilo. 
Testbilen veide vel 1.500. 
5008 er en romslig familiebil. 

Eksteriørbilder: 

Høyverdig førermiljø 

Ratt, dashbord, midtkonsoll - alt flatterer føreren med god materialkvalitet, polstring og fin finish. 
I testbilen, som har utstyrsnivået "Premium Pack" - som vi vil anbefale - forbedres ytterligere kvalitetsinntrykket med solid virkende vippebrytere med metalldekor oppe på konsollen for enkelte funksjoner. 
Vi opplevde totalt sett ergonomien som upåklagelig. 
Den høye sitteposisjonen kombinert med et ratt som takket være en treleddet rattstang faller fint og komfortabelt i hånden medfører kombinert et lite aber for de som er fra noe under 190 cm og oppover: 
Med rattet i den mest bekvemme posisjonen dekker rattringen den øvre delen av instrumentene hvilket vanskeliggjør avlesingen av disse uten å bøye hodet. 

Generelt god ergonomi, altså, men - "Hva? 
Ikke multifunksjonsratt?" vil noen forundre seg. 
Men, joda - testbilen er utstyrt med betjening fra rattet - men med hendler på baksiden av dette, noe vi finner mer behagelig i bruk - når man har lært seg hva som er hvor, naturligvis, men vi fant raskt denne formen for betjening intuitiv nok og det begrenser antallet synlige knapper og brytere, noe som gir bedre, raskere og dermed mer trafikksikker oversikt. 

Allergi mot koppholdere 

Derimot er det noe en detalj en del vil ha å utsette på denne bilen, og det er den unike koppholderen - plassert langt bak på konsollen. 
PSA Peugeot Citroën mener nok det er trafikkfarlig uansett å innta flytende føde mens man kjører, men hva med å tillate at man drikker kaffe eller brus mens bilen står stille eller man står i kø - og for øvrig overlate ansvaret til sjåføren? 
For øvrig er det oppbevaringsrom både her og der; midtkonsollen er dyp og romslig (hele ti liter), med en egen "hylle for telefon eller iPod. 
På førersiden er det oppbevaringsmulighet nedenfor rattet. 
Det er selvsagt oppbevaringsrom med lokk i gulvet foran andre seterad. 
Det er oppbevaringsrom i sidestøttene på tredje rad. 
Allikevel kunne det vært lagt opp til et par, tre rom til, til alle de småtingene for hvilke man ofte leter etter et sted man kan legge dem fra seg. 

Plass og fleksibilitet 

Peugeot 5008 er tilgjengelig som femseter eller syvseter. 
Setene er individuelt juster- og flyttbare og alle, bortsett fra førersetet, kan foldes ned. 
Disse operasjonene er enkle å utføre, og i det hele tatt preges denne bilen av en høy grad av brukervennlighet. 
Setene på annen rad kan hver for seg skyves frem og tilbake (13 centimeter). 
De kan også legges ned eller skyves helt frem med sitteputen hevet for bedre tilgang til tredje seterad. 
(Se for øvrig interiørbildene). 

Det er som nevnt tidligere god plass ombord og plassfølelsen forsterkes av de store glassflatene - sånn sett er det bare Citroën med sin Grand C4 Picasso som gjør det bedre. 
Velger man "Premium Pack"-utgaven. 
som ikke er avskrekkende dyr i forhold til Premium (som er standardversjonen), får man et panoramatak som gjør at kupéen oppleves ekstremt lys og luftig. 
Bagasjeplassen er begrenset i syvseterskonfigurasjon (194 liter ifølge Peugeot), men er meget god i femseterskonfigurasjon. 
5008 kan brukes til flyttelass (over to kubikkmeter), hvis det behøves og om alle passasjerseter legges ned. 
Da er lastegulvet også tilnærmet flatt. 

Peugeot 5008 - interiøret: 

1.6 
HDi - en av verdens beste dieselmotorer 

På papiret imponerer ikke denne motoren synderlig med tallene 12,3 sekunder fra 0 til 100 og toppfart på 185 kilometer i timen. 
Men ute i virkeligheten forholder det seg annerledes. 
Vi har tidligere omtalt 1.6 HDi og skrytt av den. 
Den er blitt oppgradert jevnlig, og senest etter at vi testet bilen, som vi nevnte ovenfor. 
I praksis er denne motoren akkurat det man behøver i en slik bil. 
Den har en fyldig momentkurve, den gir rask respons og den har et uvanlig bredt arbeidsregister for en dieselmotor; fra 1.500 til rett over 5.000 omdreininger ga den oss effektiv fremdrift. 

Vi kjørte den i kombinasjon med en tettsteget sekstrinns manuell girkasse som er mye bedre enn det vi har vært vant til fra den kanten tidligere. 
Kjapp, direkte, kontant og med en utveksling som utnytter det beste fra motoren - vi kunne ikke ønsket noe bedre. 
Vi kjørte bilen fullastet med bagasje og familie og hadde ingen problemer med fremdriften. 
Forbikjøringsegenskapene er også overraskende gode selv med nevnte oppakning. 

Automat 

Den som vil ha en klassisk automatkasse blir nødt til å gå for en dyrere versjon, enten med den ypperlige BMW/PSA-bensinmotoren 1.6 turbo med 156 hester, eller den kraftige toliters 163-hesters dieselmotoren. 
Men det finnes en snedig løsning for de med mer begrenset budsjett og i kombinasjon med 1.6 HDi-motoren, nemlig EMG-girkassen, en halvautomatisk girkasse, også den med seks trinn. 
I praksis kan bilen kjøres som en vanlig automat da kløtsjen er elektronisk styrt og det altså ikke finnes noen kløtsjpedal. 
For myk fremdrift må man bare venne seg til å lette på gassen ved girskift, som også kan foretas manuelt. 
Men venstrefoten får altså hvile. 
Tillegget i pris for denne automat-løsningen begrenser seg til 8.000 kroner. 
Attpå til går forbruket noe ned uten at ytelsene reduseres nevneverdig. 

Vi prøvekjørte i fjor denne bilen med et par andre motorer: 
Den utmerkede BMW/PSA-bensinturbomotoren på 156 hester og den kraftfulle tolitersdieselen 2.0 HDi med 150 hester. 
Det kan du lese om her. 

Vinterbilder: 

God å kjøre, sommer som vinter 

Vi kjørte to eksemplarer med litt forskjellig utstyrsnivå, men med den samme 1.6 HDi-motoren fra før oppgraderingen. 
Kjøreegenskapene er forbilledlig betryggende både på vinterføre og sommerføre takket være både fin balanse, et kompetent understell og velkalibrert elektronikk (i hovedsak antiskrens-kontroll), som hjelper til å unngå farlige situasjoner. 
Vi opplevde under alle forhold bilen som velkjørende, selv om den ikke kan måle seg med den nylig introduserte Ford Grand C-Max når det kommer til dynamiske egenskaper. 
Uansett ligger den også i dette kapitelet foran de fleste andre konkurrentene. 

For å få de nevnte gode kjøreegenskapene har Peugeot valgt et noe strammere oppsett på understellet enn det søstermerket Citroën har gjort på Grand C4 Picasso. 
Dette medfører en anelse mer stump oppførsel over korte ujevnheter uten at det blir ukomfortabelt av den grunn. 
Men man merker det. 
Andre og jevnere veiforhold takler 5008-chassiet suverent og generelt er komfortnivået riktig bra. 
Dette gjelder også støynivået som vi fant meget behagelig til å være en såpass romslig bil. 
Det er også mulig, mot 5.000 kroner ekstra, å få støydempende sidevinduer. 
Da blir bilen uvanlig stillegående, noe vi fikk testet under den første prøvekjøringen. 

Her kan du lese det nyeste vi har skrevet om konkurrentene til Peugeot 5008: 

Vi kan anbefale 

Kombinasjonen av alle faktorer tatt i betraktning er bilen vi har testet her utvilsomt en leder i sin klasse i dag, særlig tatt i betraktning forholdet pris/ytelser. 
Med Peugeot 5008 får du svært mye familiebil for pengene, spesielt syvseteren med den oppgraderte 1.6-dieselen og utstyrsnivå Premium Pack som inkluderer det flotte panoramataket og det meste av det man trenger av utstyr. 
Til 335.000 kroner er dette et godt kjøp og et vi absolutt kan anbefale. 
