Silkemyke forførelser
(Joseon namnyeo sangyeoljisa) Regi: 
E.J.-Yong. 
Med Bae Yong-Jun, Lee Mi-Sook, Jeon Do-Yeon, Cho Hyeon-Jae. 
Koreansk. 
Erotisk drama - 15 år, egnet voksne. 

Erotisk drama - 15 år, egnet voksne. 

Dvelende, sensuell koreansk versjon av velkjent filmtema - drapert i den lekreste silke. 

Lyder til og med tittelen kjent? 
Jo da, det er den famøse, akk så skandaleombruste Pierre Choderlos de Laclos' roman fra 1782, «Les liaisons dangereuses», filmet både titt og ofte, som av Stephen Frears («Farlige forbindelser») i 1988 med John Malkovich, Glenn Close og Michelle Pfeiffer. 
Og i 1989 av Milos Forman; «Valmont». 

Denne utgaven er lagt til en slags koreansk viktoriatid, der de aller øverste samfunnslags bortskjemte kvinner og menn forsøker å gi den overprivilegerte intethet noe innhold med forføringskunster og -konkurranser. 

Det er en vakker, voksen billedlek for en høstmørk novemberkveld. 
Dog klart i lengste laget med sine drøyt to timer. 
