Staselig bok om Raet nasjonalpark
Det er blitt et skikkelig praktverk om Raet nasjonalpark i Aust-Agder. 

Det var stor stas da Sørlandet i august kunne åpne sin første nasjonalpark med en flott seremoni på Tromøy. 
Som et vakkert perlekjede snor Raet nasjonalpark seg gjennom tre kommuner, Tvedestrand, Arendal og Grimstad, 98 prosent under vann! 
Dette er en kystlinje som er skattet av fastboende og tilreisende, enten de ferdes på land eller sjø. 
Fra Lyngør til Valøyene ved Fevik finner vi en viktig del av skjærgården, selve sommeren. 

Og har vi skaffet oss en nasjonalpark, må det en bok til, helst en praktbok. 

Det har tekstforfatter Øivind Berg, forskningssjef Jan Atle Knutsen og tidligere fylkesmann Øystein Djupedal I samarbeid med Bokbyen Forlag sørget for. 

"RAET. 
Sørlandets nasjonalpark" er blitt en stor og flott bok med en mengde til dels fremragende fotografier. 
Tekstene er ikke signert, så de står vel forfatterne solidarisk for. 
Prosjektet ble lansert i Djupedals embetstid. 
Vi må litt sårt medgi at også trøndere forstår seg på skatter av det sørlandske slaget, skjønt, vi snakker om nasjonale verdier. 
Raet blir både en nasjonal og internasjonal merkevare, mener forfatterne. 

Selv om fotomaterialet er avgjørende i en kaffebord-bok, må det samspille med en kort og informativ tekst. 
Stort sett lykkes dette, selv om redigeringen kunne vært noe strammere. 
Enkelte opplysninger gjentas. 
Det samme gjelder noen få bilder. 
Bøksangeren er en vakker fugl, men det ble vist tre bilder. 
Jeg savner også navn på menneskene som er avbildet, særlig der de er nær kameraet. 

Boken gir likevel en rik innføring i alt nasjonalparken kan by på av historie, fjell og stein, det marine livet fra dypet til fjæra, alt som gror og vokser, alt som rører seg på land og i lufta, alle de vakre plassene, alle aktivitetene, alle gledene. 
Med sin nyvunne status (deler var riktignok vernet fra før) vil denne randen av landsdelen nå være et sted for bærekraftig bruk av oss og fremtidige generasjoner. 
Stor stas! 
