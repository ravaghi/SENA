Clints krig
HANDLER OM: 
Etter den lange, intense og blodige stillehavskrigen mellom USA og Japan gikk store amerikanske styrker i februar 1945 i land på øya Iwo Jima. 
Det ble det største, blodigste og bitreste slaget av alle i denne delen av verdenskrigen. 
Det var flere årsaker til det. 
Øya var strategisk meget viktig. 
Men antagelig mer avgjørende: 
Iwo Jima var det første stykke gammelt japansk land amerikanerne invaderte. 
For japanerne var altså landet hellig; enorme styrker gravde seg rett og slett ned, uten retrettmuligheter. 
Det var kamp på liv og død. 
På Iwo Jima ble et av krigens mest berømte bilder tatt - mens de amerikanske strykene heiste det amerikanske flagget på en fjelltopp. 
Bildet ble en enorm inspirasjon og et av propagandahistoriens mest vellykkede elementer. 
«Flags of Our Fathers» forteller historien om soldatene som heiste flagget, deres krig, hvordan de ble benyttet som propagandafigurer i hjemlandet - og hvordan det gikk dem til slutt. 
DOM: 
Det er en sitrende, grim, kraftfull og sannhetssøkende historie Clint Eastwood har laget. 
Og ytterst vellaget. 
Det handler faktisk og tross alt mye mindre om selve krigen enn om menneskene midt i infernoet. 
Den forsøker å trenge gjennom klisjeene og inn i menneskehjertene, særlig til dem som blir merket for livet - om de overlever - av nedslaktingene. 
Og den lykkes et godt stykke på vei. 
«Flags of Our Fathers» er smertefull, sjokkerende, interessevekkende og meget, meget god. 
