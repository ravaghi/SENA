Hever seg over sjangertankegang
Hilde Marie Kjersems andre soloalbum er som en twistpose med noen favoritter og noen biter som er ok. 

ALBUM: 
Det tar litt tid før jeg skjønner hvor Hilde Marie Kjersem vil på sitt andre soloalbum, men det varmer et countryhjerte at låt nummer fire er en slentrende perle kalt «Fall to Pieces» — sjøl om den ikke har noe som helst med Patsy Cline-hiten «I Fall to Pieces» å gjøre. 

Muntert og dystert Kjersem har tidligere uttalt til Dagbladet at hun synes det er spennende å lage munter musikk til en dyster tekst, og det stemmer for denne sangen også. 

Men det viser seg at «Fall to Pieces» er like lite representativ som nesten samtlige låter på lettere sjangerschizofrene «Let's Let Go». 

Jazz Kjersem, som fyller 30 år neste måned, er kjent for å synge jazz, etter plater med TUB Quartet og Jon Eberson — før hun solodebuterte med kritikerroste «A Killer For That Ache» i 2008. 

Det er jazz hun er utdannet til, ved Norges musikkhøgskole, men «Let's Let Go» er annerledes og atskillig mer poporientert enn den singer/songwriter-inspirerte og mer saktegående forgjengeren. 

Og mens hun tidligere kunne slekte på blant andre Solveig Slettahjell og Susanna Wallumrød og hennes Magical Orchestra, er Kjersem her nærmere Susanne Sundførs pompøse og orkestrerte pop — uten å likne for mye. 
Men Kjersem har noe av den samme mektigheten. 

Fengende 
Hun har produsert og arrangert plata sammen med Peder Kjellsby. 
Det kan virke som om stemmebruken hennes ikke er like viktig som den stemningen de skaper rundt låtene. 

Sjøl om låtene er fengende, er de ikke bygd rundt tradisjonell popstruktur. 
Her er også elementer av elektronika og altså det lille countrysidespranget «Fall to Pieces» (med Jarle Bernhoft på mandolin og Christer Knutsen på piano). 
Det er et av få spor på dette albumet som er skeddersydd for radiospilling. 
Så hvorfor fortsetter hun ikke i denne retningen? 

Trolig fordi det er så mye annet hun også vil teste ut. 
For — i neste spor er hun i elektronikaland. 

Break up-album Plateselskapet karakteriserer «Let's Let Go» som et klassisk break up-album. 
Som tittelen mer enn antyder, det er viktig å gi etter, å slippe tøylene, å la ting fare. 
Nøkkelspor i så henseende er tittelsporet og «Husbands and Wives». 
Men her er også kjærlighet — til hunden Moses og til Oslo. 
Og er det en åpning for gjenforening i det fine avslutningssporet «Where Are You Going»? 
Kanskje klarer man seg ikke uten hverandre når det kommer til stykket? 

Med sine mange musikalske omveier gjør ikke Kjersem det så lett for seg. 
Men når du har vært med henne på hele runden noen ganger, står hun fram som en spennende artist med en egen agenda. 

«Let's Let Go» er i salg fra fredag. 
Fås også på vinyl med fire ekstra låter. 
