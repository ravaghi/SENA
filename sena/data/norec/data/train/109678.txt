Spillanmeldelse:Det ultimate bilspillet 

Det er på tide å dra tilbake til Paradise City, hvor veiene er usedvanlig innbydende og actionopplevelsen er av den smertefullt vakre sorten. 

«Burnout Paradise» innledet 2008 med en heidundrende fanfare for bilspillinteresserte. 
Og siden har spillet bare blitt bedre og bedre. 

For Criterion Games har omfavnet Internettalderen med en utrettelig iver som neppe har sidestykke i denne genren. 

Fansen har blitt belønnet med utvidelser som har gjort den actionpregede opplevelsen enda bedre. 
Alt fra gameplay-justeringer til nye multiplayermodus, motorsykler og det ferske partymoduset som fokuserer på uhøytidelige utfordringer av mer sosial karakter. 

«Burnout Paradise: The Ultimate Box» inkluderer alle disse oppdateringene i tillegg til ytterligere justeringer på selve spillbarheten. 
Og innleder dermed 2009 på samme vis som de innledet 2008. 

For det er ikke bare den ultimate «Burnout»-opplevelsen dette her, det er også den ultimate bilspillopplevelsen for tilhengere av arkadeorienterte spill i denne genren. 

Det å takle utfordringene du møter i den nå svært omfattende enspillerdelen er ekstremt engasjerende og vanedannende, og onlinespilling med venner forlenger opplevelsen på herlig vis. 

Har du allerede lastet ned alle oppdateringene til spillet er «The Ultimate Box» overflødig. 
For alle andre er det et pliktkjøp. 

PS: 
Flere oppdateringer til «Burnout Paradise» er på vei, inkludert nye veier i «Big Surf Island» og et eget politi-mot-røver-modus. 

Flere bilspill-anmeldelser: 

Trailer fra PC-, PS3- og 360-spillet Burnout Paradise: The Ultimate Box. 
