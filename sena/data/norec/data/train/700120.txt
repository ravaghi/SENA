High school brundunk
For å få til en lompepsykologisk thriller i elendig lys, dikter manusforfatterne Abdi Nazemian og Micah Schraft opp en forstadsfamilie som ville blitt fordrevet fra Gomorra ved at noen kasta Sodoma etter den. 

TV-regissøren Jamie Babbit har behandla historien med litt klissete fotografisk gravalvor, og resultatet er en uspiselig møkkafilm der Camilla Belle (som spilte dattera til Daniel Day-Lewis i «The ballad of Jack and Rose») stirrer bleikt og mutt framfor seg i så mange innholdsfattige minutter at ansiktet ser ut som en gipsa fullmåne. 

Elisha Cuthbert spiller drittjente i videregående, og Martin Donovan er den faren som åpenlyst har samleier med dattera si. 
Det oppdager den adopterte og døve Dot, og historien forteller om hvordan jenta observerer og lytter og observerer og lytter inntil hun ikke gjør det mer. 
Dvelende stillferdige som råtnende ansjos i lettmelk sitter jentene til slutt i restene av all verdens ulykke. 

Noen thriller blir det aldri. 
Bare en slags high school musical uten lykke og musikk. 
