Spillanmeldelse:«Michael Jackson The Experience» 

(VG Nett) 
Michael Jackson burde være et drømmeutgangspunkt for spillet med samme navn. 
Dessverre gjør ikke utviklerne maksimalt ut av potensialet. 

Med selveste Michael Jackson i hovedrollen, og noen av de beste danseinstruktørene i verden til å lage danseskole, burde alt vært lagt til rette for et stjernespill. 
Men resultatet er dessverre halvgodt. 

Jeg er glad i å danse. 
Det vil ikke si det samme som at jeg er flink til å danse. 
Hodet vet hva kroppen skal gjøre, men bein og armer lystrer ikke. 

Derfor er jeg utrolig glad hver gang det kommer dansespill med streng koreografi, som lar meg slippe mitt eget speilbilde. 
Så kan jeg i det minste TRO at jeg er kul, der jeg står og rocker til musikken. 
Morsom trening er det også. 
Og med selveste Michael Jackson som speilbilde, må det bli både svett og kult. 

Konseptet er enkelt: 
Du skal danse etter låtene til Michael Jackson - alt fra «Heal The World» til «Beat It». 
Vanskelighetsgraden varierer fra lett til umenneskelig. 

Samtidig som du forsøker å bevege deg etter Jacksons bevegelser på skjermen, er det en animasjon på siden som viser hvilke bevegelser som kommer. 
Denne hadde null effekt på meg, jeg hadde mer enn nok med å følge med på Jacksons kompliserte moves. 

Prestasjonen kan gi deg opptil fem stjerner (selv om akkurat det virker totalt umulig), og lar deg låse opp nye sekvenser, for eksempel spesielle trinn eller oppvarmingsmetoder. 
Innimellom får også se noen av Jacksons opptredener. 

Selvsagt er det moro å danse etter hitlåtene til Michael Jackson, selv om det av og til er veldig vanskelig. 
Dessverre virker det ikke som om Wii-en bestandig er like presis. 
Jeg satt og sofaen og bare veivet med armene etter en låt, sliten som jeg var, og fikk samme poengsum som da jeg svingte meg på gulvet. 
Det er demotiverende. 

Modusene oppleves også ganske like, enten det er enkelt eller umenneskelig. 
Oppvarmningen du lærer på danseskolen er kjedelig (hvem gidder å varme opp, egentlig?). 

Men å lære Kongen av Pops kuleste moves fra bunnen av er moro. 
Selv om jeg definitivt aldri blir Dronningen av Pop. 

PS: 
Spillet er ute på Wii, DS og PSP, og lanseres også på PS3 og 360 i begynnelsen av 2011. 
Det er Wii-versjonen som er testet. 

MICHAEL JACKSON THE EXPERIENCE Plattform: 
Wii Genre: 
Musikk/Dans Alder: 12 Utvikler: 
Ubisoft Utgiver: 
Ubisoft 
