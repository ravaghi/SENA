Gran Turismo 4
Det mest legendariske bilspillet av alle er tilbake for fjerde gang. 
Og nok en gang er vi imponert over det fantastiske håndverket, men spørsmålet er jo om vi faktisk har det så veldig gøy? 
Les vår anmeldelse! 

Sammen med Metal Gear Solid 3 er Gran Turismo 4 uten tvil det mest etterlengtede spillet til PlayStation 2 denne våren. 
Det har tross alt vært under utvikling i årevis, blitt utsatt gang på gang til massenes store frustrasjon, men nå er det faktisk endelig i salg. 

LES OGSÅ: 

Kjennemerket til Gran Turismo-serien er som kjent ultrarealistisk håndtering av bilene, enorm utvalg biler og baner og en åpen struktur uten en definert slutt. 
Det gjelder å ta lisenser, åpne nye baner og biler, og vinne løp for å tjene penger til nye, fetere biler. 
Og oppgradere de bilene du har, samt mekke på hver eneste detalj ved dem. 

Heavy metal 

For de uinnvidde i Gran Turismo-verdenen 
 du må ikke begynne på dette spillet rett etter en sesjon med Burnout 3, eller til og med de mer seriøse bilspillene som Project Gotham Racing 2. Gran Turismo stiller i en helt annen klasse. 
Spillet er rett og slett en simulator av bilfysikk. 
Det inneholder over syv hundre biler, fra alle mulige produsenter, tidsepoker og klasser. 
Og hver eneste av de bilene skal håndteres akkurat som de gjør i virkeligheten, og gjør du oppgraderinger eller forandringer på dem, kjenner du forskjellen på håndteringen. 
Dette er tunge saker, GT4 egner seg ikke til en rask omgang på vorspiellet, her må du investere tid og krefter hvis du vil samle den ultimate bilparken. 

Et av spillets store (i våre øyne) problemer ligger også i akkurat dette. 
Når du begynner spillet, med begrenset antall penger, har du selvsagt bare råd til en kjip bruktbil fra 80-tallet. 
Og det tar lang tid før du får tilgang til de virkelig rå maskinene. 
Du må først gjennom lisenstester for å låse opp flere baner og spillmodi, og disse lisenstestene er like frustrerende som underholdende. 
Det føles deilig å komme gjennom dem, men underveis vil du banne, slenge kontrollen i gulvet og gråte blod. 
Dette er ikke noe lek, det er alvor. 
Vi kunne ønske spillet rett og slett ikke tok seg så høytidelig, vi kan ikke si at vi koste oss så veldig mye... 

Realistisk eller ikke? 

Så var det det hele med realisme. 
Som sagt føles bilene akkurat som i virkeligheten, Gran Turismo 4 er spillet som gir deg den mest komplette opplevelsen av å kjøre en bil uten å sitte i den, du kan tilnærmet føle alle kreftene fysisk på kroppen. 
Utviklerne skal ha enorm respekt for den jobben de har gjort med å lage virtuelle kopier av 700 biler, mange av de har vi ikke hørt om en gang. 

Men realismen på banen er fullstendig fraværende. 
GT4 har ikke skademodellering, og det å krasje inn i andre biler eller i siden av banen straffes ikke nok. 
Faktisk kan du ofte bruke sammenstøt til din fordel, vi klarte for eksempel flere ganger å krasje i motstandere, sprette fra de og få en bedre plassering enn vi ville gjort uten å krasje. 
En ekte GT4-entusiast ville aldri funnet på noe sånt, men det er likevel ødeleggende for opplevelsen at du kan gjøre slikt. 
De datastyrte motstanderne er fullstendig hjerneløse og følger et bestemt mønster løp etter løp, og det er usynlige vegger på mange av banene slik at du ikke kan kjøre et millimeter utenfor asfalten. 
Alt dette må Polyphony jobbe med hvis de vil lage et Gran Turismo som ikke bare er en fantastisk simulator, men også et morsomt spill. 

Nyheter 

Det er heldigvis nok av nye elementer i GT4 til at både nye og gamle fans bør bli tilfredsstilt. 
For eksempel B-Spec-modus, som kort fortalt lar deg leke en slags manager. 
I stedet for å kjøre løp selv, kan du bestemme over en virtuell sjåfør som kjører for deg, mens du forteller ham hastigheten og aggresiviteten han skal kjøre med. 
B-Spec er et morsomt tillegg for de som kanskje ikke orker å kjøre alt sammen, men det skal sies at sjåføren ikke er den skarpeste kniven i skuffen, han heller. 

Helt på siden av bilkjøringen finner vi også en egen fotomodus. 
Når du ser på replay av dine løp, kan du når som helst rett og slett knipse et bilde. 
Dette bildet kan du videre redigere  endre fargebalansen, flytte på fokuspunktet, forstørre eller forminske det, endre kameravinkel, og så videre. 
Bildene kan så lagres på minnekortet 
 eller på en USB-plugg du kobler rett til PS2. 
Dette er kjempegøy, og bildene blir skarpe og lekre. 

Grensesnittet i spillet er også blitt forbedret, hoveddelen foregår på et stort kart med ikoner for alt du kan foreta deg  kjøpe biler, oppgradere de, ta lisenser, og selvfølgelig kjøre løp fordelt på typer (rally, bykjøring eller baner). 
Det kan virke overveldende til å begynne med, men GT4 er jo et enormt spill. 
Det er også blitt langt mer brukervennlig å jobbe med bilene dine, grensesnittet for oppgraderinger har også blitt overhalt. 
Og det er en del nye ting du kan gjøre med bilene dine  GT4 har uten tvil tatt bitte litt inspirasjon fra den populære modifiseringskulturen, og lar deg nå installere NOS, nye felger og spoilere på bilene dine. 
Det er ikke akkurat Need for Speed: Underground, men morsomt at muligheten er der. 
Ellers kan du som vanlig justere virkelig ethvert aspekt av bilen, du kan til og med vaske den for å få mindre luftmotstand. 
Dette spillet er ingen lek, som sagt. 

Postkort 

Og herregud for en grafikk. 
Vi har seriøst aldri sett et vakrere bilspill, hverken på PS2 eller på den mektigere Xboxen. 
Det er rundt 50 baner med i spillet, og samtlige er helt nydelige, skarpe og fulle av farger. 
Tilskuere er også mer detaljerte og løper ut på banen for å knipse bilder under rallyløpene. 

Lydsiden er ikke så imponerende, vi synes bilene høres litt for like ut. 
Det er et OK soundtrack med, som inneholder et langt utvalg låter fra et bredt spekter av sjangere. 
Ingenting å hoppe i taket for, men god bakgrunnsmusikk. 

Gran Turismo 4 er et enormt, omfattende og seriøst spill med mange elementer vi ikke rekker å nevne her. 
Og vi er imponert over det glimrende håndtverket, vi vet at Polyphony elsker biler og GT4 er resultatet av denne kjærligheten. 
Vi har rett og slett enormt med respekt for dette produktet. 

Men vi har det ikke så veldig gøy. 
Det er en tung jobb å komme langt i GT4, og ikke alle har tid til å sette av til det. 
Og dessuten er det en del grunnleggende feil her, skuffende kunstig intelligens og unødvendige begrensninger, samt at vi savner online-modusen som ble tatt ut (og som skal komme i en tilleggspakke du må betale ekstra for). 
Som noen andre sa før oss, GT4 er en fantastisk simulator av bilkjøring, men ikke et spesielt bra bilspill. 
Er det en simulator du er ute etter, er Gran Turismo 4 noe for deg. 
