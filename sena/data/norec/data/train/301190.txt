Stemmen fra Vamp kan gjerne utfordres av mer galskap
Solodebut på norsk fra Vidar Johnsen. 

ALBUM: 
Vidar Johnsen har «ristet av seg» svensken Peter Nordberg etter tre album på norsk og svensk, og solodebuterer på norsk med «Galskapens land». 

Suksess 
Han var stemmen i Vamp i sju år, men plutselig var det slutt. 

Johnsen måtte finne på noe annet å gjøre, og med 120.000 solgte og mye radiospilling ble samarbeidet med Nordberg såpass vellykket at de kanskje fortsatte lenger enn de hadde tenkt. 

Tre år etter deres «Ild og vatten» innleder Johnsen altså et nytt kapittel. 
Og mens duoen Johnsen/Nordberg var ganske tradisjonelt visepoppreget, har Johnsen valgt et noe mer rocka uttrykk på «Galskapens land». 

Klisjeer Tekstene er levert av Ingvar Hovland. 
Han har blant annet skrevet for Vamp, med «Månemannen» som et høydepunkt, men her kan det ha gått litt fort for seg. 

Hovland er på sitt beste i låter som «Sko du aldri finna him», et høydepunkt på dette albumet. 
Men heller ikke han klarer å styre helt utenom klisjeene, som i «Ensom jeger»: 
«Løft ditt blikk og løft ditt beger / Hjerta e ein ensom jeger / Men me leve så me kreve å få leva litt i fred». 

Svulstig Tittellåten «Galskapens land» blir i overkant svulstig: 
«Å veien blir te underveis (...) 
Bara du ska bestemma di ruta / Du skal bestige ditt fjell (...) 
Men eg vil vær der i brått og i brann / Eg ska vær der så godt så eg kan». 

En Vidar Johnsen på dialekt klarer seg godt uten både Vamp og Peter Nordberg. 
Han har stemmen til det også, men har kanskje ikke funnet det optimale uttrykket - eller de riktige tekstene - ennå. 
