Denne duellen bør du ikke gå glipp av
Duel In The Sun er riktignok ufarlige, men musikken treffer blink. 

ALBUM: 
«Duel In The Sun» er en påkostet film fra 1946 som er blitt rangert blant The 100 Most Amusingly Bad Movies Ever Made. 
Filmen har også gitt navn til Haugesund-bandet Duel In The Sun, som endelig albumdebuterer med 11 ultrafengende låter. 
De smaker umiskjennelig sommer og sol, men kan også behage og varme når vinteren nærmer seg. 

Bandet er bygd på restene av The Colors Turned Red, men medlemmene har også vært innom band som Helldorado, Wholy Martin, Thom Hell & The Love Connection, Melt og Jackman. 

Britisk poprock 
Men — inspirasjonsfaglig skylder nok Duel In The Sun mest til britisk indie-rock og myke grupper som The Beautiful South, Aztec Camera, Pulp, Pet Shop Boys og delvis newzealandske Crowded House og amerikanske Fleetwood Mac. 

I tillegg kan de minne om norske The Margarets, The Captain & Me og Donkeyboy (ja, faktisk) — og en del andre grupper verken du eller jeg husker navnet på. 

Catchy Duel In The Sun spiller catchy musikk som vi sjelden hører den her hjemme. 
Det handler om myke sanger med en uvanlig detaljrikdom i lydbildet — lekne sanger med refrengsterke melodier, ringlende gitarer og flotte harmonier. 
Imponerende, rett og slett. 

Aller best er «Smile Again», «Missing Trains With Marianne», «Naggin'», «Somebody Now» og den avsluttende tittellåten. 
Haakon Larsen (vokal/gitarer/tangenter) har skrevet låtene, mens han deler produksjonsstolen med Bjørn Fløystad (tangenter/akustiske gitarer/perkusjon/theremin/autoharpe). 

Gjestemusikere 
De øvrige medlemmene i bandet er Johnny Hazard (hovedvokal), Morten Jackman (trommer/perkusjon), Jørn Raknes (gitarer/pedal steel) og Bernt Erik Andreassen (ikke med på albumet). 

En lang rekke gjestemusikere melder seg også på underveis, deriblant koristene (!) Bjørn Berge og eks-Vamp Jan Ingvar Toft. 

Haugesund står sammen! 
