11-årig stjerne
Mckenna Grace (11) stjeler definitivt showet i «Gifted». 
Selv ikke Oscar-vinner Octavia Spencer skinner sterkere. 

«Gifted» handler om Frank (Chris Evans) som har oppdratt niesen Mary (Mckenna Grace), siden søsteren hans, som var mattegeni, tok sitt eget liv. 
De lever et rolig liv i Florida helt til Marys bestemor oppdager at barnebarnet har arvet datterens matteegenskaper, og går rettens vei for å få foreldreretten. 
Frank må kjempe en bitter kamp for å hedre søsterens ønske om at Mary skulle få en normal oppvekst. 

Regissør og manusforfatter Marc Webb har tidligere levert fabelaktige filmer som «500 Days of Summer» og «The Amazing Spider-Man»-filmene, men «Gifted» er dessverre ikke blant hans beste. 
Filmen er til tider rørende, og det er første gang jeg ser Chris Evans imitere noe som likner ekte følelser, men helheten blir litt flat. 
Handlingen er svært forutsigbar, og det er veldig tydelig hvor det er forventet at en skal bli rørt. 
Det får derfor motsatt effekt. 

Innimellom glimter imidlertid Marc Webbs lune humor til, og det er definitivt flere fornøyelige øyeblikk. 
Men filmens store styrke er som sagt 11-årige Mckenna Grace, som allerede har spilt i en rekke filmer som «Independence Day: Resurgence» og «Amityville: The Awakening», og er absolutt verdt billetten. 
