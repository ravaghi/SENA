Koselig med krim
I «Historien om et mord» tester DNS ut serieteater i fire episoder. 
Etter første episode dirrer man ikke etter mer. 

Inspirert av tv-serier prøver Den Nationale Scene seg med episodeteater. 
«Historien om et mord» av Jorun Thørring består av fire episoder, og det skal vises en ny forestilling hver uke i november. 
Det er jo et vågalt prosjekt å få folk til å følge en historie over hele fire teaterbesøk, og ut fra premieren som ikke var full og på den minste scenen, så kanskje folk rett og slett ikke har tid eller interesse nok. 

Når folk pløyer gjennom serie etter serie, og episode etter episode så er det gjerne fordi det er for spennende til å la være. 
Dagen blir natt, og helgen blir hverdag mens man tenker «bare én episode til». 
Det er jo også helt avgjørende at episodeteater kan klare å få frem denne følelsen for at publikum skal gidde å komme tilbake. 
Det makter ikke «Historien om et mord». 
Men første episode er koselig og tidvis ganske morsom likevel. 

«Historien om et mord» er en selvrefleksiv spenningskomedie som leker seg med klassiske krimelementer. 

Forestillingen starter med at teatersjefens stemme høres i lokalet og ber oss ta imot kveldens skuespillere. 
De får kveldens manus i hendene og skal sette opp et skuespill. 
Dette er det samme grepet som ble brukt i «Ibsens samlede verker» på samme scene tidligere i høst. 
Der skuespillerne spiller skuespillere. 
Ved å legge inn et spill i spillet går skuespillerne inn og ut av rollen som karakter og “seg selv”. 
De leser opp fra manuset og noen ganger glemmer de ord og må sjekke manus. 
Når to av skuespillerne faller litt ut av det og begynner å le, så passer det likevel bare fint til formen. 

Kjersti Elvik spiller Katarina, som stadig har lyst til å finne på noe koselig med mannen sin Harald (Håkon Moe). 
Men han vil helst bare jobbe (eller henge med en dame på jobben …) og dette fører henne i armene på bartenderen Valentino (Tormod Løvold). 

Scenebildet er fullt av uåpnede flytteesker som er deres hjem. 
En trillende skyvedør drar skuespillerne med seg når de skal vise at de skal inn i et nytt rom, og en del humor handler nettopp om teatereffekter og det stive med teaterspråket. 

Skuespillerne glir lett inn og ut av småroller og det er et fint tempo i gruppen og mye sjarme. 
Spesielt Elvik gjør en fin figur og hun gir publikum masse sympati med Katarina. 
«Historien om et mord» er full av tull og pussige innfall, og mye funker. 

Hovedinnvendingen er at dette ikke finnes spennende. 
Det er ikke masse løse tråder eller noe uoppklart jeg bare må finne ut av. 
Historien er ikke fengslende nok, den er heller ganske anonym. 
Grunnen til å komme tilbake til neste episode må da være for å se det sprudlende kollektivet, og ikke for jeg ikke klarer å la være å finne ut hvordan dette går. 
