TV-ANMELDELSE:Litt for lite homser... 

Nye «Homsepatruljen» blir nesten litt for streit. 

Premiére på TV3 i kveld klokken 21.30. 

I forkant av kveldens TV-comeback etter syv år, har de fem nye homsene selv sagt at de vil tone ned det litt skrullete over programmet og gjøre det mer maskulint. 

Hvorfor? 
Det er akkurat som om det er litt for lite sprut og gnist over den nye homsegjengen. 
De er sikkert noen flotte menn, men i premieren får vi heller ingen ordentlig presentasjon av hver enkelt. 

I stedet går homse-kaptein Per Sundnes rett på sak med introduksjon av patruljens første objekt Bendik (33). 
Produksjonen bruker laaaang tid på å vise hans håpløse sider og familiemedlemmers beskrivelser og bekymringer. 

Vi skjønner fort at denne fyren trenger et puff bak, de trenger ikke gå så i dybden: 
Gode Bendik har sosial angst og tilbrakt litt vel mye tid foran datamaskinen inne i sin egen leilighet. 
Han liker t-skjorter, trener ikke, har Cars-tapet på veggen og er glad i Pepsi Max og pølser. 

All denne utbroderingen går utover selve «oppussingen» - som blir for stusselig. 
Joda, Bendik får vært med personlig trener Tore på trening, han får farget øyenvipper, bryn og hår hos frisør Alex- og han får på seg en blazer over t-skjorten sammen med stylist Espen. 

Men det blir altfor lite tips og råd - også til de som sitter hjemme i sofaen. 
Vi får noen få tips, men de trekker faktisk programmet mer ned enn opp. 
Det ser jo ut som TV-shop fra 80-tallet! 
Innpakningen her er for dårlig! 

Og hva skjer med at trenings-guru Tore Vik bare åpner kjøleskapet til Bendik og sier at han har byttet ut innholdet med mer sunn mat. 
Ikke noe mer, liksom? 
Vi vet jo at Tore Vik kan mye om kosthold og har mange tips på lur, her får vi ikke vite noen ting om hvordan Bendik skal endre vanene sine. 

Den siste biten liker jeg godt. 
Når «nye» Bendik står alene i sin «nye» leilighet (den oppussingsbiten fikk vi heller ikke sett mye til) og homsepatruljen forlater ham. 
Det er et godt vendepunkt og TV-øyeblikk: 
Nå skal han vise frem sitt nye jeg. 
Det er dette øyeblikket som gjør at jeg også kommer til å sjekke ut neste ukes program - tross alt. 

Det er et godt grep at homsene samles og ser avslutningen på TV mens de drikker champagne og kommenterer straightingens forvandling. 
Her er det mer morsomme kommentarer og litt mer gnist. 

Og hvordan klarer Per Sundnes seg som homsegeneral istedenfor GP-general? 
Helt fint, det er faktisk ikke noe man tenker noe særlig over. 

Av CAMILLA NORLI 
