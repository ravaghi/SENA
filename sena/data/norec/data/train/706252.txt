Super-maur med vellykket publikumsfrieri
Irriterende skadeinsekter viser seg fra seg fra sin mest sjarmerende side i nok en morsom og lettbeint Marvel-film. 

Ant-Man and The Wasp 

Sjanger: Action / Fantasy / Superheltfilm 

Skuespillere: Paul Rudd, Evangeline Lilly, Michelle Pfeiffer, Michael Peña, Michael Douglas, Laurence Fishburne 

Regi: 
Peyton Reed 

USA, 2018 

Lengde: 1 t. 58 min. 

Aldersgrense: 
12 år 

Man skal antakelig være veldig spesielt interessert i småkryp for å kunne påstå at man nærer varme følelser for maur og veps. 
Mer nytteløse og irriterende skapninger skal man lete lenge etter. 
Men superheltversjonene av disse skadedyrene har en sjarm som ligger langt fra det vi tenker på når man oppdager at noen har fått oppført en maurtue midt på det beste kantarellstedet eller at noen har konstruert et vepsebol i takrenna. 

Dette er filmen du trygt kan sende de yngste ungdommene på, i visshet om at de vil få to timer med sorgløs underholdning, med bittelitt substans. 
Det skyldes kanskje først og fremst at Paul Rudd er et funn som den godhjerta maurmannen. 
Han har akkurat den uanstrengte, naturlige humoren som gjør at regissør Peyton Reed trygt kan styre unna de verste overdrivelsene, og likevel få ønsket effekt. 

Les anmeldelsen av den første «Ant-man»-filmen her: 

Handlingen i denne filmen er så tøysete som man kan forvente av en Marvel-film i de lysere sjatteringene av sjangeren. 
Innledningsvis får vi greie på at vepsekvinnen Hopes (Evangeline Lilly) mor forsvant i en slags parallell dimensjon da datteren var liten. 
Men plutselig, etter å ha vært borte i 30 år, oppnår hun en form for kontakt med superheltkollega og maurmann Scott Lang (Paul Rudd). 
Dermed legger maur og veps gammelt nag midlertidig til side og går sammen om å finne henne. 
Underveis blir de motarbeidet fra mange hold, slik at de elleville actionscenene er sikret. 

Denne filmen havner altså i den litt ukompliserte underholdningssjangeren, hvor overraskelsene er få og nyskapingen ikke-eksisterende. 
Det gjør ingenting når man har en kult sammenskrudd historie, gode skuespillere og en god balanse mellom action og humor. 
Samt bøttevis med sjarm. 
