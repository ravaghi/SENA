Oscar-favoritt innfrir
Drama/komedie/romantikk 

USA 2013 

Regi: 
Spike Jonze 

Manus: 
Spike Jonze 

Musikk: 
Owen Pallett, Arcade Fire og Karen O 

Skuespillere: Joaquin Phoenix, Scarlett Johansson, Olivia Wilde, Amy Adams, Chris Pratt 

Aldersgrense: 
Tillatt for alle 

Egnethet: 
Voksen 

Av og til, ikke så ofte, kommer det en film som er helt annerledes enn alle andre filmer. 
En film som får deg til å tenke nye tanker, og føle nye følelser. 
"Her" er en slik film. 

Regissør og manusforfatter Spike Jonze ("Where the Wild Things Are" og "Being John Malkovich"), har allerede etablert seg som en filmskaper med et annerledes blikk og et sterkt uttrykk. 
Med denne filmen befester han, i mine øyne, virkelig sin posisjon som en av vår tids mest spennende filmskapere. 

"Her" handler om skribenten Theodore (Joaquin Phoenix), som lever av å skrive personlige brev for folk som ikke klarer å uttrykke følelsene sine selv. 
Han er ensom og bruker tiden sin på å spille interaktive spill, eller å chatte med ukjente damer. 

Så kjøper han et helt nytt operativsystem med kunstig intelligens, Samantha (Scarlett Johansson), og det forandrer hele livet hans. 
Han forelsker seg nemlig i henne. 

Filmen er tankevekkende og aktuell, er nominert til fem Oscar, er visuelt vakker, nydelig tonesatt med musikk av Owen Pallett, Arcade Fire og Karen O, og Joaquin Phoenix er som vanlig genial. 
Jeg er fullstendig bergtatt. 
