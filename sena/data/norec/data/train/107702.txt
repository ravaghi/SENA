The Mars Volta «The Widow»
(GSL / Universal) 

Fra platen «Francis The Mute» (21/2) 

Den emosjonelle hardrocken er tilbake! 

Rocken er aldri bedre enn når den griper tak i deg med begge hender og fillerister følelsene dine. 
«The Widow» er en slik låt - et desperat, men kontrollert primalskrik med emosjonell sprengkraft, hvor Cedric Bixlers stemme sprekker ut i falsett som en ung og sulten Robert Plant foran Omar Rodriguez' glass-skarpe gitar. 
At The Drive-In var et spennende eksperiment, Mars Voltas første full-lengder for to år siden, «De-Loused In The Comatorium», i høyeste grad lovende, men det disse to gutta kan være i ferd med å gjøre på kommende «Frances The Mute», kan fort bli årets rock-begivenhet, iallfall dersom ikke Mars Voltas mer progressive sider fullstendig dominerer resten av platen. 

(P.S. Mars Voltas konsert på Rockefeller i Oslo den 26. februar er allerede utsolgt.) 
