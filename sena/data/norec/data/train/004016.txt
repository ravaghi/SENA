The Raid:Redemption 

Lykkes nesten som actionklassiker. 

Det har gått gjetord om den indonesiske actionfilmen The Raid: 
Redemption, etter flere internasjonale festivalvisninger. 
Nå er den endelig ute på Blu-ray i Norge. 

Kanskje har forventningene mine vært overdrevet høye, actionhund som jeg er, men jeg ser ikke at dette er en av tidenes beste actionfilmer. 

Jeg blir selvsagt imponert over den endeløse rekken av heseblesende voldsomheter og de involvertes vanvittige kampsportegenskaper. 

Men jeg blir nummen etter en halvtime, og kjenner jeg savner en skikkelig historie som ramme for actionorgien. 

Blokk med bad guys 

Regissør Gareth Evans, som er irsk, kaster ikke bort tiden i filmen. 
En ultrakort introduksjon av hovedrolleinnehaver Iko Uwais glir rett over i full action. 

Han er nemlig del av en indonesisk politistyrke, som skal innta en blokk full av bad guys for å ta bossen som bor på toppen. 

De starter nederst og skyter seg oppover, helt til en uventet vending snur på situasjonen. 

Dødelig kombinasjon 

Det tar ikke lang tid før helvetet bryter løs i blokka, og politistyrken må forholde seg til horder av skurker med tunge skytevåpen. 
Filmen byr på ekstreme skytescener, der både audio og video hamrer løs på sansene mine som et pressluftbor mot tinningen. 

Iko Uwais ekspederer også slemminger med kniv i en serie stygge showdowns i blokkas trange ganger. 
Når han ikke har tilgang til våpen, bruker han armer og bein i en dødelig kombinasjon. 

Pent er det ikke, men koreografien er effektiv, og regissør Evans fyller disse scenene med imponerende høy energi. 

Savner sterkere historie 

Men etter en halvtime gir jeg blaffen i hvem som lever og hvem som dør. 
Jeg har allerede fått mettet mitt actionbehov, og jeg begynner å savne en sterkere historie. 

Hovedfigurene er for svake, og den lille historien som fortelles burde vært utviklet til noe mer. 
Den korte starten, der Uwais etableres som vordende far, blir ikke utnyttet senere i filmen, slik at vi i liten grad får mulighet til å knytte emosjonelle bånd til ham. 

Hans potensielt følsomme møte med en person i blokka, blir heller ikke utviklet i særlig grad. 

Lykkes nesten 

Selv om jeg har noen innsigelser, er det helt klart at The Raid: 
Redemption er en av de mest actiontunge filmer jeg har sett på lenge. 

Gareth Evans og Iko Uwais, som også jobbet sammen på Merantau i 2009, viser nok en gang at de har talent til å skape et helsikes kaos på skjermen med høy energi. 

Dersom de kan stille med et sterkere manus neste gang, kan de kanskje skape en actionklassiker. 
The Raid: 
Redemption lykkes nesten 
