Filmanmeldelse:Tid for en tåre 

Mesteren av munter melankoli! 
Bill Murray, selvfølgelig! 

USA. 
Regi: 
Theodore Melfi. 7 år. 
MED: 
Bill Murray, Melissa McCarthy, Naomi Watts, Chris O'Dowd, Terrence Howard, Jaeden Lieberher, Kimberly Quinn, Lenny Venito. 

Vincent er en gammel grinebiter av en gamblende halvfyllik med forkjærlighet for betalt damevenn og oppfinnsom latskap. 
Ikke akkurat det ideelle nabovennen for guttungen og den fraskilte moren i den smått sliten storbyutkanten, vel? 
Og knapt nok noen helgen-kandidat. 

Nei, slett ikke. 
Men det viser seg etter hvert at det bor atskillig mer i Vincent under enn den røffe overflaten. 
Et – tross alt – kjempestort hjerte, for eksempel. 

Når sant skal sies er denne historien nokså forutsigelig. 
Og den trykker til akkurat der man venter den skal trykke til. 
For øvrig med effektive feelgood-tårer som resultat; det skal på ingen måter avkreftes! 

På den annen side er det gjennomgående et smart manus som gjør akkurat nok til ikke å falle i de verste klisjé-fellene. 
Bill Murray er selvfølgelig den dominerende slasken, som han vanligvis er. 
Men et fint knippe støtteroller gjør livet (og filmen!) til en morsom og givende affære, helt glimrende egnet til en hyggekveld på kino. 
Ingen er bare skurker her, ingen bare helter. 
Og det siger inn varm menneskelighet både fra den ene og den andre, uten at det oppleves sentimentalt – bare glede over litt sann omtenksomhet og omsorg. 

Med andre ord: 
Ikke et gram nytenkning, her. 
Men virkelig god forvaltning av gode gamle fortellerdyder. 
