Smidig gjensyn
A-Lagets nye låter er et behagelig gjenhør med gruppen, som uunngåelig nok er blitt bedre med alderen. 

Som et lyn fra intet er vi blitt gjenforent med A-Laget, en av byens originale toneangivende rapgrupper. 
De startet med sine legendariske mixtapes – gratis, uoffisielle album som de jevnlig slapp på nett og som jeg selv fikk på en USB i mattetimen for over ti år siden. 

Siden den tid har de formet det ledende hiphopkollektivet NMG/G-huset, som etter hvert er blitt en inkubator for byens raptalenter, og huser blant annet Jonas V, Angelo Reira og Kamelen. 

A-Lagets tre medlemmer har tre vanvittig ulike stiler og forskjellige talenter. 

Vågard er kjent for sine kverulerende, ofte poengterte og referansetunge tekster levert med bransjens dypeste røst. 

Store P har gjort seg kanskje enda mer berømt enn opprinnelsesbandet med sitt eget soloprosjekt og som produsent for ferskere artister. 
Hans speise stemme, flyt og metaforbruk er umiskjennelig, som på én av tre nye låter fra bandet, «Hold ut»: 

«Eg kan ikkje lese, kan ikkje det der alfabetet, kan ikkje stave hvis eg ikkje har bokstaver, eg kan forklare om du gir meg noen vokaler.» 

Den som kanskje gjør seg minst gjeldende på det nye, enormt ettertraktede materialet til A-Laget, er Girson. 

Og nettopp «Hold Ut» er den mest vellykkede av de tre låtene. 
Dette er en oppdatert versjon av A-Laget, «A-laget 2018», kan man godt si. 
Store Ps touch på produksjonen er mer tilstedeværende, og kanskje mest imponerende er Vågards transformasjon til trap-rapper. 

Sistnevnte fortsetter med å utfolde seg kreativt i alskens retninger, som på «Våknet opp for tidlig», hvor han lar autotune bøye stemmen overraskende smidig. 
Hans tekster er mer utsøkte enn tidligere; de er velfunderte og fremkaller ofte ettertanke og et smil. 

Den siste av de tre låtene, «Coco Chanel», er en sløret og mer typisk låt som smyger fint inn i rekken av småsleske låter i deres katalog. 
Gitaren liksom løfter tyngden fra skuldrene på den dype, tunge beaten. 
Kombinert med Store Ps absurde, feberfantasiaktige rapping, er den intet mindre enn perfekt for en svett sommer som dette. 
