Sjarmløst
Du skal lete godt for å finne en romantisk komedieklisjé som ikke misbrukes i «Something Borrowed». 

FILM: 
En middels god romantisk komedie er som regel mer underholdende enn en tilsvarende actionthriller: 
Selv om de jentevennlige klisjeene ofte trakteres på det mest fantasiløse vis, er det alltid plass til noen visdomsord og et par ekte følelser man kan kjenne seg igjen i. 
En likegyldig actionfilm, derimot, er gjennomført høylytt og dum. 
Generelt sett. 

Rachel White (Ginnifer Goodwin) er singel advokat i New York og fyller tretti. 
Darcy (Kate Hudson), hennes bestevenninne siden barndommen, skal gifte seg med Dex (Colin Egglesfield). 
Problemet er at Rachel og Dex er gamle venner siden studiene og liker hverandre ganske godt. 
Skal vår heltinne velge vennskap eller kjærlighet? 

Noe stjålet Selv om denne trekanthistorien foregår på Manhattan, på koselige barer og i the Hamptons, tar det ikke mange scenene før «Something Borrowed» viser seg å være komplett uengasjerende. 
Det skyldes dels at alle karakterer, detaljer og vendepunkter i historien er brukt til døde i andre middelmådige romantiske komedier. 
Men det skyldes like mye at ingen av de tre hovedpersonene har noe i nærheten av en personlighet. 
Hadde de enda vært smellvakre og glamorøse. 

Kalkulert 

«Something Borrowed» er en bukett visne roser som får «Gossip Girl» til å framstå som «Anna Karenina», en underlig tom affære som gir «chic lit»-sjangeren et enda dårligere rykte — ingen liten bragd. 
For jenter rundt tretti må denne daffe filmen føles ekstremt irriterende. 
Her trekker regissør Luke Greenfield inn 90-tallsfavoritter fra Counting Crows og Radiohead for å akkompagnere en gjeng tafatte løgnere som man blir stadig mer lei av. 

Tanken synes å være at Kate Hudsons usympatiske, substansløse whatever-karakter har sine gode sider og at det finnes nok jenter der ute som vil være nysgjerrige på hvordan det skal gå med den puslete Rachel og pappagutten Dex. 
Optimisten i meg sier at det kalkulerende, men talentløse teamet bak «Something Borrowed» tar feil. 
