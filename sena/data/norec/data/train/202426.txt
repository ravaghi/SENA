Asus USB-N66 trådløs adapter
Innebygd antenne og nettverkskort er ikke alltid den beste løsningen. 

En interessant, men ikke spesielt gunstig utvikling, er at rutere med trådløst nettverk har utviklet seg voldsomt de siste årene og byr på hastigheter som vi knapt trodde var mulig. 
Problemet er at det som skal motta signaler fra disse ruterne ikke på langt nær har utviklet seg tilsvarende. 
Det ser heller ikke ut til at det står spesielt langt opp på prioriteringslista hos produsentene. 

For at du skal få best kommunikasjon med en ruter må klienten matche ruterens egenskaper, det er jo på alle mulige måter en toveis kommunikasjon det er snakk om. 

Men når så du sist at egenskapene hos antenner og trådløst nettverkskort ble trukket fram i annonser eller spesifikasjoner for bærbare PC-er eller annet trådløst utstyr? 
Nettopp. 

Det er fortrinnsvis dyrere bærbare PC-er beregnet på bedrifter som har gode antenne- og nettverksløsninger, med tre antenner og nettverkskort som støtter dette. 

Ja, du kan faktisk bytte nettverkskort i en del bærbare, og det koster ikke mer enn noen hundrelapper. 
Men du kan ikke montere flere antenner, hvis du ikke er brutalt fingernem. 

Så den enkleste og beste løsningen for å få optimalt mottak er en ekstern trådløs klient, som kan plasseres uavhengig av selve PC-en. 

Asus USB-N66 

Utseendet på denne er praktisk talt identisk med EA-N66 som vi har testet tidligere. 
Den ser futuristisk og karakteristisk ut, og ligner ikke på noe annet vi har sett. 

Forskjellen er at denne er en USB-enhet, som det tydelig framgår av navnet. 

Den har en USB-kontakt og en bryter, og får strøm fra USB-tilkoblingen. 
Bryteren velger senderstyrke og kan i følge Asus gi 3 ganger så stor effekt og 150% større rekkevidde. 

Installasjon 

I motsetning til nettverks-utgaven EA-N66 som installeres fra nettleseren, må du installere driver og styreprogram fra CD som følger med for Windows, MacOS og Linux. 

Du kan velge om du skal bruke den innebygde støtten i operativsystemet eller Asus sitt eget styreprogram for å velge nettverk og tilkobling. 

Installasjonen var rett fram og i boks, uten problemer. 

Ytelse 

Vi testet denne mot Asus sin nyeste ruter, som også støtter 802.11ac - som kan gi omtrent halvparten av kablet Gigabit nettverk! 
En slik ytelse får du bare med klienter som støtter 802.11ac, men også ytelsen hos 802.11n vil bli forbedret med disse ruterne. 

Og ytelsen var rett og slett det raskeste vi har målt med 802.11n. 

Sammenligner vi med Linksys AE3000 som klient er den litt under i målepunktet i stua (her gir den vesentlig bedre ytelse enn med en 802.11n ruter). 

Men Asus er overlegen på dekning i målepunktet i kjelleren. 

Konklusjon 

Har du problemer med dårlig trådløst mottak på din bærbare er Asus USB-N66 en strålende løsning! 

Asus USB-N66 
