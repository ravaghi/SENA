Månelyst
Sivert Høyem: 
Moon Landing 

Madrugada-punktumet er satt, og Høyem ser seg ikke tilbake. 

Det hviler en aura av en slags nyfunnet optimisme på Moon Landing, og kanskje skyldes dette at Madrugada-æraen nå er et tilbakelagt kapittel. 
Derfor føles dette på mange måter som hans første ekte solodebut, for der Ladies And Gentlemen Of The Opposition og Exiles gjenlød kraftig av moderbandet, er det en annerledes Høyem vi møter nå. 

Sammen med en bande som består av Cato Salsa, Kalle Gustafsson-Jerneholm (The Soundtrack Of Our Lives), Børge Fjordheim (Cloroform) og saksofonist Eirik Hegdal låter han her mer luftig enn høytidelig, mer leken enn formbundet - noe albumets to bestespor "Arcadian Wives" og "What You Doin' With Him" viser. 

Det er allikevel et mildt stilskifte vi snakker om her, og røttene er fortsatt godt plantet i amerikansk rockjord. 
Det formidable, nær-niminutters åpningssporet "Belorado" setter an tonen med sitt Route-66-kjørevennlige driv og hoiende refreng, og derfra og ut bølger Moon Landing mellom det sentimentale, nedtonede ("The Light That Falls Among The Trees") og det nestenmuntre ("High Society", med albumets beste saksofonsolo). 

Uten et hovedband å skjele mot føles Moon Landing som Sivert Høyem ekte solodebut: det låter friskt, optimistisk og inspirert. 
Gleder meg til å følge veien videre. 

Se også hva som hendte da han var på besøk hos oss for å spille akustisk og snakke om Moon Landing her 
