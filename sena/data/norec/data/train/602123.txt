Hardt og brutalt
Publikum var middels engasjert i det som skjedde på scenen da headlineren Taake spilte fredag kveld. 

SOUTHERN DISCOMFORT 2014 

Når: 
Fredag kveld 

Hvor: Kick, Kristiansand 

Med svarte skinnbukser og ansiktsmaling entrer Taake scenen mens en folketone spilles over anlegget. 
Like etter kommer hovedpersonen selv — «Hoest» - ut på scenen iført en svart kappe, foret med noe som ser ut som det norske flagget. 
Det er duket for skikkelig norsk black metal.Taake ble dannet av Hoest på starten av 90-tallet, men bandet ga ikke ut sitt første album før i 1999. 
Deres siste album er ”Norges Vaapen” fra 2011 ble nominert til Spellemann. 
Sjangeren befinner seg innen black metal, men også elementer fra trash og progressiv metal er å finne i musikken. 

Dobbeltpedalen slår inn i sjela mens Hoests vokal er den typiske gjenkjennelige lyse og diskante. 
Han går teatralsk rundt på scenen mens resten av bandet headbanger med sitt lange hår svevende rundt. 
Det er akkurat slik vi forventer at det skal være på en slik konsert. 
Uttrykket er hardt og brutalt. 

Bandet er samspilte, og selv om det meste er rett fram black metal-riffing, imponerer de med gode overganger. 
Publikum er middels engasjert i det som skjer på scenen. 
Noen ivrige fans headbanger, men de fleste står rett opp og ned. 
Det blir ikke helt den store stemningen gjennom konserten, og Hoest klarer ikke å få dem helt med.Det ble selvfølgelig stor jubel da låten «Myr» ble spilt, men da konserten avsluttet brått, ble publikum satt ut, og Taake fikk ikke den applausen de fortjente. 
