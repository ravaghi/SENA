Beretningen om morens kamp
Hva gjør en mor når sønnen dømmes til døden i et fremmed land, i en rettssak som fremstår som et absurd teater? 

Kari Hilde Hodne French tok opp kampen. 
Hun kommer fra en internasjonal familie og har bred erfaring fra mange land selv. 
Men hun hadde aldri før vært i Kongo, og behersket ikke fransk. 
Plutselig ble hun kastet inn i en prosess som skulle ta mesteparten av tiden og energien hennes gjennom åtte år. 

Hun fikk til slutt sønnen Joshua French hjem levende. 
Kameraten Tjostolv Moland kom ikke hjem i live. 

Boken er svært detaljrik, og teksten er bra gjennomarbeidet. 
Vi får innblikk i kommunikasjonen mellom aktørene i saken på en helt ny måte. 
For eksempel skrev de meldinger i kode på et tidspunkt. 
«Bokpakken fra vår kusine i Bergen er sendt. 
Gi vår bror beskjed.» betød at Erna Solberg hadde bekreftet at Joshua French var i et fly på vei hjem til Norge. 

Vi får inngående beskrivelser av hvordan det var å leve i fengselet, og møtene og kampanjen for å få fangene løslatt. 

Historien om de to unge mennene som forsøkte å etablere seg i sikkerhetsbransjen i Afrika er kjent for de fleste, og grundig analysert også i journalistiske bøker. 
Der andre forsøker å finne svar på hvorfor de to unge mennene var der og hvordan sjåføren deres ble drept, er dette en bok som trekker i en annen retning. 

I denne teksten er kampen for å få nordmennene hjem det altoverskyggende perspektivet. 
Dermed vektlegges det urettferdige og absurde i behandlingen Moland og French utsettes for. 

Det er i det hele tatt en bok som mer søker å beskrive hva som skjedde etter arrestasjonene, enn et forsøk på å forstå hvorfor de ble arrestert og hva slags virksomhet de drev med. 
Det er en mors suverene rett å ta dette perspektivet, og på de premissene er det også en lesverdig bok. 
French stiller andre spørsmål enn journalistene, og er svært kritisk til det hun oppfattet som sladder og ryktespredning fra media. 

Hva slags sjanger er dette? 
Forlaget plasserer boken i samlekategorien «Dokumentar, historie og biografi». 
I dette spennet ligger den vel nærmest selvbiografien. 
Dette er xen mors beretning om en katastrofe som rammet sønnen og familien. 
