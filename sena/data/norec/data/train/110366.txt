El Caco «Heat»
(Black Balloon / Tuba) 

Et riffbeist av de helt sjeldne! 

Ingenting er hyggeligere enn å konstatere at tålmodige slitere som El Caco (fem album på åtte år) endelig får full klaff og fortjent oppmerksomhet uten å hyle høyt om den selv. 
Selve låten «Heat Heat» har forberedt oss på at viktige ting har skjedd siden sist med stoner-trioen som nå har fått inn Fredrik Wallumrød fra Span på trommer; her synger nemlig Øyvind Osa med en glød han ikke har hatt i stemmen før. 
«Heat Heat» fremstår som den ultimate bastardkrysningen mellom Rush og Tool, og er heldigvis symptomatisk for resten av platen. 
Paletten er utvidet - de tykke, brautende riffene er der fremdeles, men meloditeften er perfeksjonert. 
Stemningsbildene er dypere og mer ladet, dynamikken unik for det som fremdeles kun er en trio, men som har et lydbilde verdig et seksmannsband. 
Jeg kan vanskelig tro at du får bedre norsk hardrock enn El Caco i 2009! 

ANBEFALTE KJØP: 
«Heat Heat», «Individuals», «Am I Wrong», «The Glow», «Grinding The Diamond» og «One Week». 
