«Aquaman»:Vassen vannhelt 

James Wan har gjort suksess med sine skrekkfilmer, men «Aquaman» er dessverre et skrekkeksempel på hvor galt det kan gå når en går seg vill i spesialeffekter og glemmer historieformidlingen. 

Kjente og flinke skuespillere er ikke nok til å redde filmen. 
Det virker også som de sliter med å levere dialogen med en troverdig mine, og hvorfor Nicole Kidman har sagt ja til rollen som dronning av Atlantis vet jeg ikke, men hun kler rollen dårlig. 

Filmene basert på DC Comics’ karakterunivers er generelt mye mørkere enn filmene basert på Marvels univers som er fulle av humor, og nå virker det som om Warner Bros. prøver seg på samme oppskrift. 
Dessverre er det stort sett mer flaut enn morsomt. 
Vitsene er uoriginale, og timingen er skikkelig skivebom. 
Jason Mamoa fungerer bra som Aquaman, men han får heller ikke vist sitt fulle potensial og må hoste opp mye dårlig dialog. 

Det tar for lang tid før filmen kommer ordentlig i gang, og når det endelig skjer noe blir det overflod. 
To forskjellige skurker, hvor ingen av dem er særlig spennende, og bokstavelig talt et hav av spesialeffekter og heseblesende action. 
Midt i det hele utspiller det seg en kjærlighetshistorie, men kjemien mellom Mamoa og Amber Heard (prinsesse Mera), er ikke mer elektrisk enn ei middels sparepære. 

Premiere 25. desember 

Av Cathrine Sordal 
