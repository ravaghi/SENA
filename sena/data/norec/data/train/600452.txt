De rike mot de fattige
"Elysium" er nok en postapokalyptisk film hvor jorden, som vi kjenner den, har gått under. 
Denne gangen med Matt Damon i hovedrollen som foreldreløse Max, og i regissørstolen sitter mannen bak "District 9", Neill Blomkamp. 
Han har også skrevet manuset. 

Året er 2154 og det eksisterer to typer mennesker. 
De rike, som bor på en perfekt romstasjon hvor de aldri blir syke eller gamle, og de fattige, som bor på en ødelagt og overbefolket planet med dårlige framtidsutsikter. 
Hele livet har Max ønsket å komme seg opp dit – til Elysium. 

(Anmeldelsen fortsetter under bildet) 

Det som skiller denne filmen fra andre i samme sjanger, er hovedsakelig at hovedpersonen ikke er noen typisk helt. 
Han melder seg ikke frivillig til å redde verden, men gjør det han gjør for å redde sitt eget skinn – i alle fall i starten. 
Manuset er også velskrevet, og er du en science fiction fan, bør du ikke gå glipp av "Elysium". 
Den bringer et par nye elementer til sjangeren, og har samtidig fanget følelsen til eldre klassikere som "Mad Max Beyond Thunderdome". 

Klasseskilleaspektet er en interessant og tankevekkende vri , og historien drukner ikke i spesialeffekter som så mange andre filmer i den sjangeren gjør. 
Skuespillerne er troverdige, og Sharlto Copley ("District 9" og "The A-Team") er akkurat så fabelaktig ekkel som en superskurk skal være. 
