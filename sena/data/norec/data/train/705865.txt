Teenage kicks
Sløtface på sitt beste er virkelig noe å skrive hjem om. 

En hjemmebanekonsert et døgn før Spellemann-opptreden er kanskje ikke der du tar ut Absolutt Alt, men vel og bevares: 
Sløtface er blitt et feiende flott band. 
Absolutt best er de når de setter opp tempoet og byr på kantete danserock. 
Bandet har noen fabelaktige, høyenergiske låter der de kombinerer melodisk pop og pønkdriv. 
«Try» er kveldens høydepunkt. 
Her angriper Haley Shea mikrofonen samtidig som hun holder forholdsvis strengt på melodien. 
Sammen med henne jobber et bestemt og treffsikkert komp og en oppfinnsom gitarist. 
Du merker at de har spilt mye og likevel har masse av teenage kicks-mentaliteten i god behold. 

Vokalist Haley Shea kombinerer fandenivoldskhet med humør og en knallgod rockestemme. 
Hun har kort og godt alt som skal til for å stå der og styre butikken. 
Det samme gjelder resten av bandet. 
Albumet «Try Not To Freak Out» viste også at de har låtene. 
Sløtface har enkelt og greit alle kortene på hånden. 
De må bare spille dem ut riktig. 
Denne kvelden på Tou når nok ikke opp på lista over deres aller beste konserter, men selv da er de gode. 
Popen deres er smekker, rocken drivende og pønken hissig. 
Til og med litt bråkete shoegazing gjør en kjapp opptreden. 
Når de setter dette sammen riktig, noe de ofte gjør, og tar et magadrag, da er de virkelig gode. 

Djevelen og femmeren sitter i detaljene, og denne kvelden var det litt her og der som hindret at vi gikk helt euforiske hjem. 
Vokalen, og koringen, mister pitchen litt for ofte. 
Det er en del av pakken at alt ikke skal være 100 prosent klokkereint absolutt hele tiden, den uhøvla vokalen skal være med, men de har nok hatt kvelden der de har gjort dette enda litt skarpere. 
Litt grautete lyd i starten gjorde også at både gitaren til Tor-Arne Vikingstad og bassen til Lasse Lokøy kokte litt bort i kålen. 
Til tiltaltes forsvar skal det sies at Scene 1 på Tou gjentatte ganger har vist seg som et sted der god rockelyd ikke kan lages. 
Et litt stivt Tou-publikum brukte i alle tilfeller lang tid på å bli varme i trøyene. 

Det sagt, Sløtface viser at de langt på vei fortjener både hypen og alle lovordene som sendes deres vei. 
Når alt klaffer, og det gjorde det tidvis denne kvelden, er de et forfriskede, energisk og godtspillende kraftpopband som fint kan spille i toppserien. 
