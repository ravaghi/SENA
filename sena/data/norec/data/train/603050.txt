Aktuell spenning
Det er vanskelig å tenke seg en mer relevant thriller enn "Searching" akkurat nå. 

"Searching" er historien om en tenåringsjente som forsvinner og faren som desperat prøver å finne henne igjen. 
Og mer er det, som alltid når man snakker om et kriminalmysterium, vanskelig å si uten å røpe for mye. 
Men i dette tilfellet spiller også filmens form en helt avgjørende rolle. 

Her er det ikke brukt et eneste konvensjonelt kamera. 
"Searching" er i sin helhet satt sammen av e-poster, tekstmeldinger, telefonsamtaler, FaceTime-videoer, YouTube-klipp, Google-søk og alt det andre som dokumenterer jentas liv og som faren må gå gjennom for å finne ut hva hun har drevet med, hvordan hun har hatt det og om hun virkelig var den personen han trodde hun var. 

Dette er ikke halvparten så sært som det kanskje kan høres ut. 

Dels forteller "Searching" en genuint spennende historie – undertegnedes tanker gikk innimellom til Gillian Flynn-thrillerne "Gone Girl" og "Sharp Objects" – og dels er virvaret av skjermbilder lett gjenkjennelig fra hverdagen til de fleste av oss. 

Man blir sittende som på nåler så lenge det varer. 
Og etterpå gjør man seg noen tanker om hva vår nye, digitale virkelighet egentlig gjør med oss. 
