Katastrofefilmen alle må se
Om man først skulle tvinge alle i hele verden til å se én film, burde den filmen antakelig være "En ubehagelig oppfølger". 

DOKUMENTAR 

"En ubehagelig oppfølger" 

USA 2017 

Originaltittel: 
An Inconvenient Sequel: 
Truth to Power 

Regi og manus: 
Bonni Cohen, Jon Shenk 

Medvirkende: 
Al Gore 

Musikk: 
Jeff Beal 

Aldersgrense: 9 år 

10 år er gått siden Al Gore og samarbeidspartnerne hans vant en Oscar for klimadokumentaren "En ubehagelig sannhet". 
Men fremdeles reiser eks-visepresidenten kloden rundt og snakker med forskere, statsledere og mennesker som har fått føle naturens vrede på kroppen, fremdeles holder han foredrag som kan ta nattesøvnen fra en hver som har fått tildelt hjerte og hjerne. 

Med en blanding av harde fakta og bilder fra apokalyptiske branner, syndeflodlignende oversvømmelser og tørkekatastrofer av bibelske dimensjoner, får Gore frem sitt viktigste poeng: 
Å gjøre noe for å snu utviklingen er ikke et spørsmål om politikk, det er et spørsmål om moral, sunn fornuft og vår egen overlevelse. 

Gore gjør en nærmest heroisk innsats for å etterlate seeren med en følelse av håp snarere enn av frykt. 
Men det enkle faktum at spådom etter uhyggelig spådom har gått i oppfyllelse i årene etter "En ubehagelig sannhet" – samt, ikke å forglemme, at amerikanerne har prestert å velge en beinhard klimafornekter til sin øverste leder – gjør denne filmen til en advarsel med enda større kraft. 
