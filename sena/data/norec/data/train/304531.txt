Vinnis rørende låt skriker etter en bedre sanger
«Halve meg» er Vinnis «Cry Me a River». 

LÅT: 
Gjennom «Det store korslaget» og «Hver gang vi møtes» har Øyvind «Vinni» Sauvik gjort som rapkollega Tshawe Baqwa - tatt steget fra hitlistene og inn i selveste folkesjela. 

Da er det kanskje bare passende at Paperboys-rapperen på førstesingelen fra sitt kommende norskspråklige album gjengjelder omfavnelsen ved å slippe det norske folk helt inn i sitt mykeste og såreste indre? 

For «Halve meg» er, som den selges inn, en brutalt utleverende og personlig låt, som handler om Vinnis ferske samlivsbrudd. 

Vi får høre om dopbruk og overdreven festing, og en oppvåkning som ikke kommer før det er for sent og dermed ender i tårer over separasjonspapirer. 

Ingenting legges imellom, og matchet med Tommy Tees elegante produksjon dominert av en naken, skarp beat og en skjør synthlinje, blir det hele jammen meg ganske rørende. 

«Halve meg» er på sett og vis Vinnis «Cry Me A River», men forskjellen er bare at Justin Timberlake er en gudbenådet sanger, og det er Vinni definitivt ikke. 
Den raspete rappingen og skjødesløse sangen føles rett nok ærlig og direkte, og det er forståelig at Vinni vil framføre låten selv. 

Men både beat og melodi skriker etter litt fløyelsmyk r'n'b-vokal. 
Remiks? 
Ja takk. 
