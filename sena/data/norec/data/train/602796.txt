Noe lignende har vi ikke hørt før
Dette er både rått og flott. 
Tre av våre mest ettertraktede jazzartister har slått seg sammen, og de slår seg virkelig løs. 

Det betyr ikke at dette er så eksperimentelt eller avantgardistisk. 
Nei, det betyr at de skaper musikk som egentlig ikke ligner på noe annet. 
De bruker sine jazzferdigheter til å lage vokaljazz, som egentlig ikke er så veldig jazzete. 
De kjører på med en rocka holdning med en intensitet som er forlokkende og forførende. 
Av og til er det lett å tenke at dette er soul. 
Men det er så mye mer enn det, også. 

Gurls består av Rohey Taalah, som nyter stor suksess med bandet Rohey. 
Ellen Andrea Wang spiller bass. 
Hun har også sitt eget band, og spiller i tillegg i Pixel. 
Saxofonist Hanna Paulsberg har gitt ut tre album med Hanna Paulsberg Concept. 
Hun har skrevet alle låtene her. 
Alle tre har en lang liste med store internasjonale navn som de har spilt med. 

Det var egentlig Emilie Nicolas som startet Gurls. 
Nå er hun ute, men er likevel med på den stilige låten, "Dis Boy". 
De åtte andre sporene er også verdt å få med seg. 
Ikke minst den funky åpneren, "Worried Bout Ya" og den langt roligere, "The Boy Who Came To Town". 
Man behøver ikke like jazz for å like Gurls. 
