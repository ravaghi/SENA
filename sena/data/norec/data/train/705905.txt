Tragikomisk studie i komplett idioti
Filmen om Tonya Hardings absurde liv er en velspilt og interessant, men litt overfladisk studie av USAs klassesamfunn, sannhet, dårlig smak og komplett idioti. 

I, Tonya 

Sjanger: 
Biografisk dramakomedie. 
Nasjonalitet: USA 2017. 
Regi: Craig Gillespie. 
Manus: 
Steven Rogers. 
Skuespillere: 
Margot Robbie, Sebastian Stan, Allison Janney, Paul Walter Hauser, Julianne Nicholson, Bobby Cannavale, Mckenna Grace. 
Lengde: 
2 timer 1 min. Aldersgrense: 12 år. 

Vi må bare innse at ikke er vettene og alle Norges gullmedaljer verden husker fra Lillehammer-OL i 1994. 
For kontroversene mellom de to amerikanske kunstløpsstjernene Tonya Harding og Nancy Kerrigan er en av tidenes største idrettsskandaler. 

Nancy Kerrigan ble en drøy måned før OL slått med en jernstang over kneet, og fikk en skade som nesten kostet henne OL-deltakelsen. 
Etter hvert viste det seg at erkekonkurrenten Tonya Hardings ektemann, og kanskje også Tonya selv, hadde noe med angrepet å gjøre. 
Etter OL ble Tonya utestengt fra kunstløp på livstid, og ellers forvist til et liv i fattigdom, skam og skjensel. 

Da Tonya Hardings var nesten fire år, troppet hennes bannende, kjederøykende mor opp i ishallen og påsto at datteren hadde kunstløptalent. 
Hun hadde rett. 
Senere pushet hun datteren til bristepunktet, men ikke på en god måte. 

Den alltid formidable Allison Janney gjør sitt livs rolle som denne grusomme, kontrollerende kvinnen, uten formildende trekk, men likevel med en humoristisk aura. 

Idiotifisert humor 

Med knekt selvbilde er tenårings-Tonya mer enn klar for å gifte seg med den voldelige tullingen Jeff. 
Og når det er tid for «hendelsen», inntar Jeff, hans imbesile og troløse kompis Shawn og noen innleide skurker arenaen. 
Her får filmen, som til nå har vært en historie om strev, fordommer og fordømmelse i udannede fattig-USA, en idiotifiserende slapstickhumor, som gir assosiasjoner til Coen-brødrenes «Fargo». 

Filmen har en rammehistorie i mockumentary-form. 
Humorbruken i filmen er farlig nær å være klassenedlatende, og den går også på bekostning av dybde hos de mest sentrale personene. 

Den vanligvis så glamorøse Margot Robbie gir et herlig sammensatt og troverdig portrett av Tonya Harding. 
Det er tydelig at Tonya selv fisker etter sympati når hun forteller om livet sitt. 
Det lykkes hun også langt på vei med også. 
En kan ikke annet enn å beundre jenta som nådde så langt i en så konform idrett som kunstløp med alt hun hadde imot seg. 
Se her, alle velfødde, norske vinteridrettsutøvere med fete sponsor- og utstyrsavtaler! 
Tonya Harding sydde selv for hånd de heslige kostymene alle lo av, selv når hun var tatt ut i den amerikanske OL-troppen. 
Kunstløpdommerne syntes ikke trashy 
Tonya var en god nok ambassadør for sporten, og dømte henne ofte bort. 
Men Tonya sto på sin rett til å være seg selv. 

Alltid andres feil 

Samtidig finner Tonya seg også godt til rette i offerrollen, der alt det kjipe som skjer i livet hennes er andres feil. 

Filmens manus er basert på intervjuer med Tonya og hennes eksmann Jeff. 
Deres versjoner av hva som skjedde står ofte i direkte motsetning til hverandre. 
Så istedenfor å grave etter «sannheten», har Steven Rogers valgt å bruke parets ulike opplevelse av sannhet som et interessant virkemiddel i filmen til også å drøfte begrepet «sannhet». 
Fiffig gjort. 
Så blir det opp til publikum å velge hva og hvem vi skal tro. 

Men en ting av det Tonya sier i filmen er i hvert fall sant: 
«Først ble jeg elsket en liten stund. 
Så ble jeg hatet. 
Og så ble jeg en vits». 

«I, Tonya» nyanserer bare delvis det inntrykket. 
