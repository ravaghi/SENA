- En ufin blanding av monsterhiten «Get Busy» og tranceversjonen av Bryan Adams' «Heaven»
Festklar sellout-dancehall fra Sean Paul. 

ALBUM: 
Det hele begynner så dub-tastisk med Damian Marley-gjestede «Riot» og Juicy J-åpningen på «Entertainment 2.0», men når Nicki Minaj-verset fra samme låt sklir over i reggaeton-dunkende «Pornstar», kickstartes brått partyfaktoren man nesten må regne med fra den gamle dancehall-helten Sean Paul i 2014. 

Ikke at dette nødvendigvis trenger å være et uoverkommelig problem, og 41-åringen leverer da også flere overbevisende spor på sjettealbumet «Full Frequency». 

Dessverre bikker mye av skivas siste halvdel over i en heller døv affære, takket være spor som «Other Side of Love», «Turn It Up» og «It's Your Life». 

Sistnevnte er produsert av norske Stargate, og best beskrevet som en ufin blanding av Sean Pauls 2003-monsterhit «Get Busy» og DJ Sammys tranceversjon av Bryan Adams-klassikeren «Heaven». 

Men til tross for det tidvis krampaktige fokuset på en type musikk de fleste forbinder med norsk russefeiring, klarer Sean Paul faktisk likevel å dra festen i land. 

Dancehall-fans oppfordres likevel til å holde seg langt unna. 
