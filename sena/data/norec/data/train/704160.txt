Det gnistrer fortsatt av ham
Richard Thompson briljerer alltid på gitaren, og denne gang har 63-åringen fra London tatt turen til Nashville. 
Buddy Miller er produsent, men det er i det store og hele fortsatt folkrock vi snakker om. 
Rammen er samtidig vid. 
Vi får en trampende blues-visitt i åpningskuttet "Stony ground", en Hendrix-avstikker i "Sally B", Stuart Duncan på fele i "Where's home" og Alison Krauss i koret på "The snow goose". 
Andre steder er det Siobhan Maher Kennedy som sørger for koringen. 
Tekstmessig handler det i stor grad om det vanskelige forholdet mellom mann og kvinne, der ting har en tendens til å falle i grus mens kjærlighet blir hat og sødmen blir bitter. 

En flott plate, slik vi venter av Thompson. 

Beste spor: 
"Salford sunday", "Antoher small thing in her favour", "Saving the good stuff for you". 
