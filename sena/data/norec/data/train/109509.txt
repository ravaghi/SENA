Robert Riefling «Norsk Utøvertradisjon 1945-2000 Vol.4» 

(Simax/Musikkoperatørene) 

Den klare Riefling. 

Pianisten Robert Rieflings karriere strakte seg over et langt liv, og han spilte inn over 60 plater. 
Han var meget aktiv helt til det siste, og liveopptakene som danner grunnlaget for denne doble Beethoven-CD'en er gjort i årene 1979-1986. 
På albumet får vi klaversonater op. 
109, 110 og 111 og klaverkonsertene nr. 3 og 5. 

Riefling var viden kjent for det djerve spillet sitt, der objektivitet og troskap til verket var langt viktigere enn subjektive tolkninger og følelsesmessige eksesser. 
Det kommer ikke minst til uttrykk når han spiller Beethoven. 
Jo visst er det trøkk i dette, det er hele tiden klarheten og raffinementet i spillet som dominerer. 
Det glitrer i diskanten. 
All dynamikk er ytterst velformulert, og til og med i den ganske majestetiske keiserkonserten i Ess-dur er uttrykket preget av streng kontroll. 

Men nettopp fordi han klarer å dra frem alle lag og strukturer som ligger i selve musikken, blir dette spennende og meget velklingende. 
Det er overhodet ikke vanskelig å forstå at Riefling hadde den posisjonen han hadde - og har. 
