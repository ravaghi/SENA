Askepott på videregående
Den latinamerikanske tøffejenta med bebifjeset, barbiebrystet og de rå dansegolv-movene treffer stjerneprinsen JP, som er feira popstjerne og trenger noen fine damer rundt seg. 

Mary har rullebrett og blir kjørt i hippie-VW, men på tross av at hun åpenbart er det kuleste latinamerikanske stuntet siden Pinochet, blir hun undertrykt av fostermora Dominique, som er en slags eldre-Britney og går i kalifornisk velstandspels som aldri ble flådd for å holde varmen. 

I heimen finnes de dumme, stygge døtrene. 
På skolen gjør cluelessene dagen vanskelig, men Mary er så kul at da hun danser med JP bak ugjennomsiktig speil, er de straks laga for hverandre. 
Siden dette er en Askepott-film blir det både ball og masker. 

Dette er usjenert ungdomsromantikk, og den tar ikke hensyn til det alle vet: 
Du gifter deg aldri med pene gutter og popstjerner, for i løpet av få år er de feite, kokain-sniffende utroskapsmaskiner. 

Mary spilles av Selena Gomez, som er et fjes fra Disneys omfattende tweeny-satsing. 
JP spilles av Andrew Seeley, som synger stemmen til Troy i «High school musikal». 
