Far og sønn og rusen
"Når jeg faller" er ikke bare en uvanlig stilsikker debutfilm, den gir også et troverdig bilde av livet som rusmisbruker. 

Du kan ikke se det på ham, men Joachim er rusmisbruker. 
Den velstelte, helt vanlig kledde unge mannen, som har jobb på en restaurant i Oslo, må stadig stikke seg vekk for å røyke heroin. 
Den store livsomveltningen kommer når han blir nødt til å overta foreldreansvaret for sin åtte år gamle sønn. 

"Når jeg faller" er produsert av studenter ved Den norske filmskolen på Lillehammer og skrevet av regidebutant Magnus Meyer Arnesen i samarbeid med Kristiansands utrettelige Kristian Landmark. 

Handlingsmessig byr ikke filmen på de store overraskelsene. 
Men på sitt nøkterne, uhysteriske vis – "Trainspotting" er dette ikke – lykkes den likevel i å berøre: stemningen er elegisk høstlig, hvert bilde er stilsikkert komponert, virkelighetsbeskrivelsen er troverdig og Preben Hodneland (sist sett i 2016-filmen "Alt det vakre" og "The Book of Mormon" på Det Norske Teatret) begår en sterk prestasjon i den krevende rollen som Joachim. 

Hvis "Når jeg faller" sier noe om norsk films framtid – og det er jo akkurat det den gjør – er det at vi har mye å glede oss til i årene som kommer. 
