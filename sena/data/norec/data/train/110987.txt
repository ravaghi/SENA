Mangler momentum
Hva skjedde her? 

Konsert: My Chemical Romance Sted: 
Oslo Spektrum Publikum: 
Ca 3300 Aktuell plate: 
«Danger Days: The True Lives Of The Fabulous Killjoys» Sommeren 2007, et halvt år etter knallalbumet «The Black Parade», sto Gerard Way og My Chemical Romance på Hovefestivalen og loddet ukjente dybder i mørkkledde, svartsminkede norske emo-kids med et storslagent og offensivt konseptuelt sirkus tuftet på pønk og glade melodier. 
I går, snart et halvt år etter sitt ferske album, «Danger Days...», tuslet de nærmest uinspirerte inn på scenen foran et glissent og ikke altfor ekstatisk Spektrum, tilsynelatende uten tro på det de holder på med for tiden. 
Med et lydbilde som var det skarpeste og spisseste på denne siden av NM i motorsag. 

Dermed fikk vi fastslått en gang for alle at «Danger Days» er en flopp i Norge, for øvrig med kun to uker på VG-listen. 
Og at kidsen fra Hove har blitt eldre, og at den nye emo-generasjonen kanskje har andre helter. 
Symptomatisk nok var det nettopp låtene fra «The Black Parade» (16 uker på VG-listen) mot slutten av det ordinære settet som reddet litt av kvelden - «Mama», «Famous Last Words», tittelkuttet, «Teenagers» og ikke minst «House Of Wolves». 
