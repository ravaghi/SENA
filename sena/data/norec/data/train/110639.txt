Sol over Woody
Solen skinner gavmildt over Woody Allens passelig umoralske dagdrøm. 

HANDLER OM: 
Vicky og Christina er to amerikanske jenter med utsikt til et par måneders opphold i spanske Barcelona. 
Vicky er prydelig og ordentlig, forlovet og knipsk. 
Christina adskillig mer utagerende. 
Så når kunstneren Juan Antonio byr på flytur og elskov - gjerne med begge samtidig på begge deler - begynner eventyret. 
Juan Antonio er en ildfull tilbeder. 
Men han har en alvorlig feil: 
Han er aldri blitt ferdig med sin vulkansk følelsesfulle, tidligere kone, Maria Elena. 
Han kan ikke leve med henne. 
Og ikke uten. 

DOM: Woody Allen lager én film i året; det er blitt om lag 40 av dem. 
Hans hovedbegrunnelse for overhode å lage dem, er at de gir ham storartet distraksjon fra den ellers gjennomført deprimerende tilværelsen kalt «livet». 

Denne gang er han ute på en absolutt solbadet, varm og sensuell flukt med vakre mennesker i vakre omgivelser og livsnyting og erotikk - stort sett uten grenser - som innhold. 
Det er pratsomt og underholdende og virkelig fint å se på. 
Og etikken er like tvilsom som den er logisk: 
Hvis alle vet hva alle gjør når alle gjør som de lyster, er det da noen fare - for noe som helst? 

Vel, farene ligger der. 
Blant annet kan overfladiskheten ligge nær. 
Og livstretthet og melankoli får alltid gode kår, når drømmen er over. 

Men, for et voksent publikum: 
Det er virkelig fint så lenge det varer! 
