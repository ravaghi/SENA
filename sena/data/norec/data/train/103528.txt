Dilated Peoples:«Neighborhood Watch» 

(EMI) 

LA-hip hop med mening og trøkk. 

Dilated Peoples fra Los Angeles sysler med hip hop av det klassiske slaget; skarpe, kontante og funky beats og et par rappere som har vett og innsikt nok til å bidra med noe annet enn latterlig selvskryt. 

«Neighborhood Watch» er det tredje albumet til DJ Babu og rapperne Evidence og Rakaa Iriscience, som tilhører hjembyens hip hop-undergrunnsmiljø. 

Niks, Dilated Peoples plukker ikke opp arven etter gangster-rappere som Easy-E, Ice Cube, Ice-T og Snoop. 
Isteden serverer trioen hip hop av samme tapning som Run DMC, Eric B & Rakim og Gang Starr. 

«One nation under many gods and justice for all who feels miserable» rapper Evidence på supre «Big Business» hvor han ønsker å fremstå som en slags hip hop-utgave av Michael Moore. 

Direkte smittefarlige er The Alchemist-produserte «Marathon», «Coffein», «Who's Who», «This Way» hvor ultrahippe Kanye West leverer varene, sprø «Closed Session» og «DJ Babu In Deep Concentration». 

Digger du navn som Jurassic 5 og Blackaliscious, kan du trygt forsøke Dilated Peoples. 

ESPEN A. HANSEN 
