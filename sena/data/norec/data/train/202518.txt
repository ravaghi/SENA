Philips GC4491 strykejern
Et strøkent strykejern er manges drøm til 17. mai. 
Her er et av dem. 

Det sies at klær skaper mennesker, og de må selvfølgelig være strøkne og strøket. 
17. mai er for mange selveste generalprøven, når bunadsskjorten skal strykes og jernets funksjonalitet settes på prøve. 
Det samme gjør eierens evner til å bruke verktøyet. 
Et godt jern trenger nødvendigvis ikke være lykken i seg selv, men det er et godt utgangspunkt. 

Tungt og solid 

Philips GC4491 er et dampjern som selv en mann kan bli glad i, om vi skal tro propagandaen. 
Vi så jernet første gang under IFA-messen i Berlin, og klarte ikke unngå en omtale. 
Jernet skal inneha alle de egenskaper som er nødvendig for et godt jern, og kommer i en boks som i seg selv skal være nok til å vekke mannens interesse. 
Selve boksen ser ut som en verktøykasse, solid sådan. 
Så solid er den at den til og med skal takle å ta imot et glodvarmt jern, dersom brukeren har det travelt. 
Men selv om jernet kommer i en boks med håndtak, så er det viktig å påpeke at dette ikke er et reisestrykejern. 
Tvert imot. 
Jernet er til dels både stort og klumpete, og veier mer enn vi hadde håpet på, selv når det er tomt for vann. 
Vekten går rett og slett utover håndterbarheten. 

Smarte funksjoner 

Jernet har godt med funksjoner, og vi er forelsket i flere av dem. 
Blant annet har det en tupp som tar imot store fliker og snipper. 
I tillegg har tuppen dampfunksjon i selve tuppen, ikke bare under. 
Selv om det går utover vekten, så er det også å se som en fordel at vannbeholderen kan ta mye vann. 
Man må jo ikke fylle jernet fullt hver gang. 
Selve påfyllingstrakten er også god, med stor åpning som det er lett å treffe. 
Så langt, så bra. 

Ikke fullt så smart 

Forelskelsen var ikke til å unngå da jernet første gang ble dratt opp av boksen. 
Kuleleddet der kabelen går inn i jernet er et ”må ha”. 
Hvem har vel ikke stått og tvinnet opp en tvinnet kabel ved å la jernet henge etter kabelen en stund. 
Med dette kuleleddet burde kabeltvinning være en saga blott, men den gang ei. 
Det samme skjer her også, og når kabelen i seg selv er både tykk og relativt stiv, så kommer floka raskere enn du aner. 
Som gammel gardist, og 17. mais selvskrevne strykejernsfører har jeg lagt til meg en teknikk som burde være bombesikker med tanke på kabeltvinning. 
Selv den fungerte ikke her. 

Krevende 

Et jern i svart utførelse er bare tøft, men når varmeregulatoren har fått mørkerøde tall og bokstaver på sort bakgrunn, så er det ikke like tøft lenger. 
Det blir nesten umulig å se innstillingene, og drømmen om et hvitt jern med sorte tall og bokstaver kommer raskt tilbake. 
For øvrig, jernet trekker 2400 watt på det meste, noe som tilsier at det krever en 10 amperes kurs helt alene, eller så går sikringene dine. 
En ulempe med mange dampjern er at de oppfører seg ofte som eldre menn. 
Det hender det lekker litt. 
Da er det godt at drip-stop funksjonen fungerte prikkfritt, og vi var aldri utsatt for at jernet slapp vann på noe tidspunkt. 
Til og med den delen av dampen som var ønskelig var lett å kontrollere. 
En skyvekontroll foran håndtaket sitter ergonomisk til, og er lett å betjene. 
I tillegg har jernet en sprutefunksjon som sprer vannet fint og jevnt, så fuktkontrollen må totalt sett sies å være svært god. 

Tommelen sier.. 

Når vi legger sammen fordeler og ulemper, så er hovedfunksjonen for jernet blant egenskapene som står klart på plussiden. 
Deretter er det den nevnte merkingen, vekten, og kabelen som dessverre faller inn under det mer negative. 
Når prisen er i aller øverste sjikt blant håndholdte jern, så lever det ikke helt opp til forventningene. 
At det kommer i en flott boks er i utgangspunktet spennende. 
Spørsmålet er om den kommer til å bli brukt, eller om jernet tas ut og boksen forlates i en eller annen bod. 
Da har den heller ingen verdi. 
Prisen på Philps GC4491 er oppgitt til 699 kroner, men et strykejern er nå engang et enkelt produkt, og skal gjøre en enkel jobb. 
Vår mening er at du får et rimeligere jern som gjør en like god jobb til en langt rimeligere penge. 

Lei av å stryke skjorter? 
Siemens' Iron Man gjør jobben for deg. 

Philips Azur GC4491 
