Samsungs dyreste telefon byr på det meste
… men om det er verdt prishoppet, er et annet spørsmål. 

Da Samsung lanserte Note 7 i fjor, gikk alt skeis. 
Kort tid etter at vi hadde testet telefonen, tikket rapportene inn om telefoner som begynte å brenne på grunn av en designfeil i batteriet, og enden på visa ble at Samsung tilbakekalte alle solgte enheter og stoppet salget. 

Dermed er det i praksis to år siden siste Note-telefon – Note 5, som ble lansert i 2015. 
Den kom dog aldri til Norge, hvilket betyr at vi her til lands må helt tilbake til 2014 for å finne Note 4 som den forrige. 

Den første utgaven kom i 2011, og den kunne skilte med en skjerm på hele 5,3 tommer, noe som den gangen var langt større enn andre telefoner, men som har blitt en ganske vanlig størrelse i dag. 
I 2011 var det for eksempel iPhone 4s som kom omtrent samtidig, med sin 3,5 tommer store skjerm. 

Her er et bilde av dem side om side fra bildearkivet vårt. 
Mange synes Samsungs krumspring var helt vanvittig: 

I dag er Note 8 fremdeles en stor telefon, men ikke gigantisk. 
Skjermdiagonalen er riktignok 6,3 tommer, men det er bare 0,1 tomme mer enn S8 plus fra samme selskap, og med et høyde/bredde-aspekt på 18,5:9 og avrundede, tynne rammer på sidene, fortoner disse telefonene seg heller som høye 5,5-tommers telefoner i hånda. 

Note 8 er faktisk 3mm smalere enn iPhone 7 Plus og 2mm smalere enn Xperia XZ Premium med sin 5,5 tommers skjerm: 

Fantastisk skjerm 

Og mens vi snakker om skjermen, er den, som på tidligere Samsung-modeller, særdeles god. 
AMOLED-teknologien gir et dypt sortnivå, svært god kontrast og knallsterke farger (om du vil). 
Som på S8-telefonene har den HDR-støtte, som du nå også får i Netflix-appen. 

Dessuten har den svært mye lysstyrke å by på, slik at det også går fint å bruke den i sterkt sollys, noe som også hjelpes av lite gjenskinn i glasset. 

Og den strekker seg altså ganske nærme skjermkanten i alle retninger. 
Skjermen dekker nesten 83 prosent av det totale fotavtrykket – blant de aller beste. 

I likhet med de siste par års toppmodeller fra Samsung er også Note 8 vanntett – selv med pennen ute. 

S Pen gir mange muligheter 

Den kanskje største grunnen til å kjøpe Note 8 er at den, som navnet tilsier, kommer med en penn innabords. 
Den bor som vanlig i en egen hule i bunnen av telefonen, og når du trykker på den og trekker den ut, spretter det opp en meny på skjermen med ulike funksjoner. 

Funksjonen vi liker aller best er muligheten til å skrive/tegne direkte på skjermen når den er slukket (og telefonen låst) dersom man trenger å ta et kjapt notat, men det er også mye annet å like her. 

Med penn får man en langt annen presisjon hva gjelder å tegne figurer, skrive håndskrift/signere, fargelegge områder og lignende – i Pen Up-appen som følger med, kan man blant annet fargelegge mandalas-tegninger hvis man liker den slags tidsfordriv. 

Som før finnes det en rekke funksjoner knyttet til det å ta skjermbilder og tegne oppå, du kan velge et utsnitt av en video og lage en animert gif direkte og mer til. 
En ny mulighet er å tegne en tegning og deretter sende tegneprosessen som en animert gif til noen andre. 

Dessuten oppdager telefonen at pennen fra den er et par centimeter over skjermen, så du kan utføre funksjoner som å oversette tekst eller forstørre et område av skjermen bare ved å nestenberøre med pennen. 

S 
Pen glir fint over skjermen og har godt nok med ulike trykknivåer (4096) til at tegninger og den slags kan gjøres pent, for dem som er flinke til sånt. 

Fingeravtrykk bak 

Som på de øvrige S8-modellene har de tynne rammene rundt skjermen tvunget Samsung til å plassere fingeravtrykksleseren på baksiden av telefonen. 
Men der de fleste produsenter plasserer den midtstilt horisontalt, har Samsung valgt å sette den ved siden av kameraet. 

Og det er rett og slett utrolig klønete; i hvert fall for undertegnede, som foretrekker å holde telefonen i venstre hånd (selv om jeg er høyrehendt). 
Det gikk å venne seg til det med S8, men den økte størrelsen i S8 Plus og Note 8 gjør at det er enda litt mer tungvint å låse opp telefonen med venstre pekefinger. 

Alternativt kan man bruke ansiktsgjenkjenningen, som vi i Dinside og mange andre har vist hvor lett er å lure, eller iris-scanningen introdusert på Note 7, som krever at du holder telefonen ganske rett foran ansiktet, på 30 centimeters avstand og helst ikke skal bruke briller, kontaktlinser eller ha sola bak deg. 

Med andre ord, og kanskje vårt største ankepunkt – Samsung har gjort det unødig tungvint å låse opp telefonen; en fundamental funksjon som de fleste av oss gjør mange titalls ganger i løpet av en dag. 

Svært lik S8 Plus ellers 

Nevnt er at Note 8 ikke skiller seg mye fra S8 Plus. 
Skjermen er 0,1 tomme større diagonalt og buen langs sidene litt brattere (så det flate området blir litt større). 

Maskinvaremessig er det også ganske likt, men med et par unntak: 

Den økte RAM-mengden gjør Note 8 enda litt mer kapabel til å ha flere ting gående samtidig, men til tross for at den er 0,5mm tykkere, er batterikapasiteten bittelitt mindre på Note-telefonen enn den er på S8 plus. 
Noen kjempeforskjell er det ikke – de færreste vil ha problem med å få den til å vare en hel dag, men de færreste vil også klare å lade annenhver dag. 

Prosessoren er den samme, og det betyr at Note 8 er blant de aller raskeste telefonene på markedet, der alt foregår lynraskt og selv de tyngste spillene flyter fint. 
Kameraet starter og fokuserer kjapt, og bytting av apper, navigering i menyer og alt går som en lek. 
Hva gjelder lagringsplass har begge telefoner 64 GB og minnekortstøtte. 

Hva skal vi med Bixby? 

Bixby er Samsungs egen taleassistent som ble lansert med S8-telefonene. 
Funksjonen har fått en helt egen knapp som du enten kan trykke på én gang for å vise en strøm av kontekstuell informasjon, eller holde inne for å snakke; a la Siri. 

Siden S8-lanseringen har den nå fått støtte for engelsk, så du kan bruke den til de vanlige triksene, som å spørre om været og den slags, men Bixby klarer ikke å henge med i konteksten når vi stiller spørsmål nummer to, for eksempel der vi først spør om hvem som er statsminister i Norge og deretter «how old is she?». 

Ei kan vi be om å spille en spesiell sang i Spotify, se en serie på Netflix eller lignende, slik Google Assistant kan by på. 

Bedre blir det ikke når vi ber Bixby om å «show me my photos». 
Det klarer den ikke, fordi den riktige kommandoen er «open the gallery and show me my photos». 

Dermed er vårt inntrykk at Bixby ikke er like god som Google Assistant (som allerede er bakt inn i Android), og da må vi bare spørre oss selv hva som er vitsen. 

Irriterende er det også at vi en gang i blant kommer borti Bixby-knappen når vi drar telefonen opp av lomma, slik at telefonen henter opp Bixby-innholdet og forsinker opplåsingen. 

Endelig en Samsung med to kameraer 

Både HTC, LG, Apple, Huawei har lenge hatt to kameraer på baksiden av telefonen, og Note 8 er den første Samsung-telefonen med et slikt oppsett. 

Her har Samsung gått for Apples variant, med ett «vanlig» kamera og ett med lengre brennvidde tilsvarende 2x optisk zoom. 
Som hos Apple er ikke det andre kameraet like lyssterkt som det første, og bildebrikken er også mindre for å unngå at dette kameraet stikker ut (skulle sensorene ha vært like store, måtte brennvidden, altså avstanden til bildebrikken, vært det doble). 

For mens hovedkameraet har lysstyrke på svært gode f/1,7 (det samme kameraet som i S8-modellene), har tele-kameraet lysstyrke på f/2,4 og slipper dermed inn ganske nøyaktig halvparten så mye lys. 
Tilsvarende tall på iPhone 7 Plus er f/1,8 og f/2,8; altså mindre lyssterke objektiver. 

Brikkestørrelsene er henholdsvis 1/2,55" på det vanlige kameraet og 1/3,6" på tele-kameraet. 
Men begge kameraer et optisk stabiliserte, noe Apple kun tilbyr på det vanlige kameraet i iPhone 7 Plus. 

Og en ting vi liker godt - om du vil kan du ta bilde med begge kameraene samtidig! 
Dette kan du forresten også med Nokia 8. 

Som hos Apple kan det være at hovedkameraet brukes selv om du zoomer inn, dersom lysforholdene er dårlige og telefonen da mener at et digitalt forstørret bilde fra vidvinkelkameraet vil være bedre enn det fra tele-kameraet. 
Du kan imidlertid tvinge bruk av tele-kameraet ved å velge den nye «direktefokus»-funksjonen. 

Det er altså en funksjon de fleste dobbeltkamera-løsninger har, der man med to objektiver kan kalkulere dybdeinformasjon i bildet og lage en uskarp bakgrunn; en slags «fake» utgave av det man ville ha fått med et speilreflekskamera med større fysisk brennvidde. 

Note 8 krever ikke at motivet er et ansikt, men har ikke mulighet til å velge fokus i etterkant slik det er mulig med Huawei-telefonene. 
Du kan imidlertid styre hvor uskarp bakgrunn du vil ha i etterkant. 

Funksjonen leverer jevnt over gode resultater, på høyde med tilsvarende løsninger fra Apple og Huawei, men på findetaljene rundt hår og lignende, er det lett å avsløre at dette er ikke tatt med et systemkamera. 

Under får du noen bildeeksempler tatt med direktefokus (bildene kan inspiseres på nært hold i dette Google Foto-albumet): 

Konklusjon 

Det er mye å like ved Note 8 – den har fremragende ytelse, en flott skjerm, et svært godt kamera og et delikat design. 
Telefonen er rik på funksjoner og støtter alt fra trådløs lading til pulsmåling ved å legge fingeren på en egen sensor på baksiden. 

Pennen er det som i hovedsak skiller Note-serien fra S-serien, og den oppleves god i bruk og gir mange gode funksjoner på toppen. 

Men du skal være veldig opptatt av nettopp denne pennen for å kjøpe Note 8. Foruten den og kameraet, skiller telefonen seg svært lite fra S8 Plus, som i skrivende stund ligger nesten 3.000 kroner under i pris, riktignok der sistnevnte har sunket i pris siden den ble lansert tidligere i år. 

For det pristillegget synes vi Samsung kunne ha gjort forskjellen større, som å gi Note 8 større internlagring eller la DeX følge med i Note-pakka; ikke bare til dem som forhåndsbestilte. 

Og til 9-modellene, Samsung: 
For guds skyld – flytt den fingeravtrykksleseren 'a. 
