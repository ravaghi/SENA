Kultband som tåler comeback
Bergensbandet Pompel & The Pilts gjorde det meste riktig. 
Her hører du hvordan. 

Bergen har fostret mange gode band, men ikke alle av dem har kjent sin besøkelsestid. 

Pompel & The Pilts var blant dem som ga seg mens leken var god. 
Bandet holdt koken fra 1988 til 1994, men rakk å slippe et knippe solide utgivelser og spille konserter som sikret dem kultstatus og den samme innflytelsen på kommende generasjoner bergensrockere som The Aller Værste!, Gjennomslag og Radiofantomene. 

Pompel & The Pilts låter har vært samlet på utgivelser før, men med unntak fra enkelte spor fra «Kjellerteipen» (1988) og «Leif i Hulen» (1989), er dette så nærme en komplett samling vi har kommet til nå. 
Pompel & The Pilts lagde enkel poprock med røtter i bluesrocken, og som mange andre band fra samme tidsrom hadde også Pompel & The Pilts et lite anstrøk av punk og nyveiv. 
Likevel har Pompel & The Pilts tålt tidens tann langt bedre enn mange av deres samtidige. 
De «dumdumboyske» låtene byr sjelden på de store overraskelsene, men de har som regel noen uventede progresjoner og en og annen atypisk vending for sjangeren. 

Som tekstforfatter brukte Per Arne «Piddi» Fjeldstad et enkelt, poengtert og nøkternt språk, noe som gjør at «Mine fineste klær», «Mannen med saksen» og «Hansen» kan låte relevant den dag i dag. 
Piddien klarte også å finne det musikalske i bergensdialekten, noe som gjorde at han ikke måtte kjempe mot sin egen stemme, slik mange bergensartister fremdeles gjør. 

«Skostredet Forever« dokumenterer bandets utvikling, fra det pønkete og ustø til nærmest perfeksjonert gatepop, på en bred og god måte. 
At bandet nå fant det for godt å inkludere noen liveopptak fra deres første konsert noensinne — på Hulen i mars 1989 - er også svært hyggelig; bandet haster av gårde fortere enn hva godt er, men klarer likevel å jage låtene i mål. 
Kontrasten til de mer kontrollerte, sobre poplåtene fra 1992-albumet «Det ingen andre vil ha», kunne ikke vært større. 
Men det er nettopp dét som gjør «Skostredet Forever» til det historiske dokumentet det er blitt. 

Samtidig er det litt ergerlig at albumet strengt tatt bare hadde trengt et par låter ekstra for å bli til den definitive P&TP-samleren det kunne ha vært. 

Mange band kan lære mye av «Skostredet Forever». 
Det viktigste de kan ta med seg, er at det er lov å gi seg på topp. 
Forhåpentlig har Pompel & The Pilts også dette i mente når de feirer seg selv på Garage 22. desember. 

Det er de færreste kultband som tåler en ekte gjenforening. 
