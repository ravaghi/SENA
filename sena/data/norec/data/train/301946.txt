Tones hjertesmerte
Aktuell med ny singel. 

LÅT: 
«Maybe it's true, maybe it's too soon and just another Heartkill», synger Tone Damli på sin nye singel «Heartkill». 
Det handler om farene ved å kaste seg hodestups inn i et nytt forhold. 

Tatt i betraktning at låten, i følge henne selv, ble spilt inn på sensommeren i fjor, kan det kanskje ha relevans til hennes nye sivilstatus på det punktet. 
Som kjent ble det da offentliggjort at hun hadde fått seg ny kjæreste i Markus Foss etter bruddet med Aksel Hennie. 

Musikalsk er det ikke de store overraskelsene å snakke om. 
Tone har funnet sin plass det ufarlige voksenpop-segmentet hvor skarpe kanter, radikale produksjonsgrep og fremoverskuende løsninger er en ikke-sak. 
Det er selvsagt ingen som krever eller forventer at Tone skal gå fullstendig fra konseptene, men det hadde vært moro å høre henne utfordre seg selv og ta et steg ut av komfortsonen for en gangs skyld. 

Det krever mye å tilføre låter av denne typen det lille ekstra som kreves for at den skal gjøre inntrykk i et såpass velprøvd terreng som Tone beveger seg i her. 

«Heartkill» er lettbeint pop med luftige vokallinjer, polert komp og nette synthmelodier som garnityr. 
Refrenget er fengende nok i seg selv og sangen har en oppskriftsmessig fremdrift, men det er ikke nok til å måle muskler med de andre tungvekterne i samme startgrop. 
