Flukten som livstidstilstand
BOK: 
Åtte fortellinger om vietnamesiske flyktninger i USA, og om alle flyktninger overalt. 

Viet Thanh Nguyen: 
Flyktningene. 
Noveller. 
Oversatt av Hilde Lyng. 
205 sider. 
Solum Bokvennen. 

Flere ganger prisbelønte Viet Thanh Nguyen (f. 1971), født i Vietnam og oppvokst i USA, og selv båtflyktning, har skrevet åtte overbevisende fortellinger om de utfordringer som flyktninger står overfor i møtet med en ny kultur og virkelighet. 
Mennesker drives på flukt av så mange grunner, i Nguyens tilfelle av amerikanernes demokrativennlige teppebombing, slik det også kan argumenteres for at Storskog 2015 var et resultat av den sosialdemokratiske norske bombingen av Libya. 

Nguyen forteller om den mystiske mrs Hoa, med fingrene fulle av gullringer og en jomfru Maria på dashbordet, som samler inn penger til kampen mot kommunistene, ”som verken tror på Gud eller penger”. 
Her er den litt stakkarslige Arthur som har fått leveren til en flyktning og deretter føler han står i evig takknemlighetsgjeld til donorens etterkommere, og som slik ender med å bli både skuffet og svindlet. 

Her er det arrangerte ekteskapet, der hun er 19 og han 33, og der hun forblir lojalt ved hans side når demensen rammer ham. 
Her er den tidligere bombeflypiloten som reiser til Vietnam for å besøke sin datter, som er lærer der, og det kommer naturligvis til en konfrontasjon mellom far og datter. 
Og her er historien om en mann med to barnekull, et i Vietnam og et i USA, der hans vietnamesiske barn ser med tiltakende sjalusi på at faren tydeligvis er mer glad i sine amerikanske barn, enda han ikke har sett dem på 27 år. 

Felles for disse elegant komponerte novellene, ved siden av en interessant tematikk og en solid oversettelse av Hilde Lyng, er et rikt og treffsikkert språk som på et par setninger risser opp hele livsløp, skjebner, situasjoner og konflikter, og også bidrar til persontegningen og miljøskildringen. 
Dette er mennesker med bagasje. 

Nguyen praktiserer en særegen teknikk og turnerer utvungent disse høyst lesverdige novellene om brutte familiebånd, ødelagte parforhold, hemmende språkløshet, kulturkollisjoner og flukten som en livstidstilstand, som samtlige avsluttes på en åpenbarende og tankevekkende måte, og omfatter ”alle flyktninger, overalt”, slik bokens tilegnelse lyder. 
