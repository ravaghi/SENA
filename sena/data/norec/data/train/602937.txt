Vi er alle i slekt
Spennende om menneskets skjulte forhistorie. 
Men krevende forklaringer om genetikk. 

I år er det kommet enda en bok om gener, menneskets opprinnelse og mulige fremtid. 
«Sapiens» av Yuval Noah Harari var en av Vestens mest solgte sakprosabøker to år på rad. 
Nylig kom oppfølgeren «Homo Deus», om dystre fremtidsutsikter knyttet til koplingen av kunstig intelligens og biogenetikk. 

Nå har den britiske genetikeren Adam Rutherford utgitt sin variant av sapiens, der han gir oss det siste på forskningsfronten om menneskets opprinnelse, om vår nåtid og om vår fortsatt pågående utvikling. 
Og her er mye nytt. 

Også han har tidligere utgivelser og fjernsynsprogram bak seg, så han er vant til å popularisere. 
Men selv om han bruker en muntlig, tidvis lett fleipende stil og er flink til å forenkle, har boka lange passasjer som blir for tekniske for en uskolert leser. 
Her er også for mange ord og tidvis for mange gjentagelser, så boka kunne med fordel vært kortet ned uten at attraksjonen hadde gått tapt. 

For spennende er det Rutherford forteller. 
Den første myten han vil avsanne, er den om en strak utvikling fra ape, via krokbøyd menneskelignende vesen til oppreist, tenkende og snakkende menneske. 
Det går visstnok ingen rett linje fra apene til oss; heller en haug med krokveier. 
Men vi stammer uten tvil derfra. 

«Krokveiene» forklares med at mennesket har utvandret mange ganger fra Afrika og har støtt på en rekke andre menneskeaper på vår vei som vi har hatt sex med og fått unger med. 
Han sier det nå er vanlig å regne med at det har eksistert sju arter i slekten Homo, hvorav mange har levd samtidig og har paret seg med hverandre. 
Derfor har vi moderne mennesker ca. 2 prosent neandertalergener. 

Rutherford viser at det kan være større genetiske ulikheter mellom folk med lik hudfarge i dag enn mellom svart og hvit, og finner det derfor meningsløst å dele folk inn i raser. 

Genetikk er komplisert og sammensatt , og gener kan nesten aldri forutsi noe som helst. 
De bare angir en sannsynlighet for noe. 
Og siden genene våre kontinuerlig muteres, er det ingen som vet hvordan historien ender, konkluderer forfatteren. 
