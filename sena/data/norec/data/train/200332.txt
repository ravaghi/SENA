TEST:Philips Cinema 21:9 56PFL9954 

En våt drøm for deg som elsker film i stua. 

Det koster å kjøpe seg glad, og med en pris på 40.000 kroner er denne Philipsen en av de dyreste TV-ene du får på dagens marked. 
Så er den verdt det? 

Spør du meg er svaret ja, men det avhenger egentlig av hvor mye du ser på film. 
For en ting er sikkert: 
Med denne TV-en i stua får du en gedigen filmopplevelse som er de færreste forunt. 

Store ord, ja, men etter å ha testet TV-er i flere år blir man kresen; og dette er rett og slett imponerende moro. 

Kinoformat i stua 

Det første du legger merke til er selvsagt størrelsen. 
For ikke bare er den på hele 56-tommer, det store gullegget er at Philips har lagt de ekstra tommene på sidene. 
Dette er altså en langt bredere TV enn alt du tidligere har sett på markedet. 

I motsetning til en standard widesceen-modell på 16:9-format, kan du her briske deg med 21:9 format  som rett og slett er en åpenbaring når du ser på film. 
I praksis er det kun projektormarkedet som gir deg samme format, og det er tross alt ikke alle som vil ha dette, samt det obligatoriske filmlerretet i en vanlig stue. 

For der vanlige widescreen TV-er i 16:9 format viser de aller fleste spillefilmer med en sort stripe over og under bildet, så brukes her HELE bildeflaten ettersom svært mange filmer er tatt opp i filmformatet 2,35:1. 

Når du ser film er selvsagt størrelse viktig, og Cinema 21:9 er på hele 56-tommer. 
Lurer du på hvor stort det egentlig er, så har denne TV-en omtrent samme bildehøyden som en 42-tommer, men den er altså rundt 50% bredere. 
(Hvordan dette fungerer i praksis kommer vil tilbake til lenger ned, men først loser vi deg gjennom de andre gullkornene du får på denne TV-en.) 

Proppet med finesser 

For i tillegg til innebygget digitaltuner for kabel (Canal Digital) & bakkenett (RiksTV) og hele fem HDMI-innganger, er TV-en selvsagt utstyrt med Ambilight-systemet til Philips. 

Dette er kort fortalt LED-pærer på baksiden av skjermen som lyser opp veggen i samme takt og med samme farge som vises på skjermen. 
Spesielt til film mener jeg at dette øker opplevelsen, og det er flere som hevder at det også øker den opplevde kontrasten TV-en klarer å levere. 
Som linse- og brillebruker konstaterer jeg for øvrig at Ambilight er mer avslappende for øynene mine, noe som er en klar fordel om du i likhet med undertegnede har en tendens til å bli sittende foran det nye stuealteret i time etter time. 

Ambilight-funksjonens intensitet og fargespekter kan imidlertid både senkes og også slås helt av via en knapp på fjernkontrollen. 

21:9-modellen er for øvrig proppet med ALT det Philips klarer å levere av bildeforbedringskretser. 
Vi nevner blant annet 200 Hz Clear LCD, HD Natural motion som sikrer deg sømløse panoreringer, og Nett-TV funksjon. 
Alle disse finessene har vi vært borti tidligere, så i denne omgangen konstaterer vi bare at de gjør jobben og at dette er en enkel TV å justere bildet på. 
(Video av Nett-TV-funksjonen får du her) 

Det store spørsmålet er selvsagt hvordan 21:9 TV-en fungerer i daglig bruk, og det er derfor dette vi har prioritert i denne runden. 

DVD & Blu-ray på Cinema 21:9 

Det er ingen heksekunst å få god bildekvalitet når du ser på Blu-ray film. 
Det høyoppløste filmformatet klarer faktisk å pifffe opp filmopplevelsen selv på de slappeste TV-ene, og har du en TV av god kvalitet, er det rett og slett glimrende. 

Og her glitrer 21:9 TV-en. 

TV-ens oppløsning på 2560/1080 (standard HD er 1920/1080) tilsvarer 2,37:1, og skaleringen er det altså TV-en som tar seg av. 
Og etter vår oppfatning gjør den en meget god jobb: 

4:3 sendinger strekkes til 16:9, og 16:9 sendinger kan strekkes til 21:9 på ikke mindre enn tre måter: 
Superzoom (strekker bildet sideveis), Cinema 21:9 teksting (strekker bildet slik at også underteksten vises) og ikke minst Cinema 21:9 (som strekker bildet sideveis og i høyden). 
Vil du heller se bildet uskalert kan du selvsagt også gjøre det. 

Også DVD-filmer vises på en glitrende måte, og med all den velkjente bildeteknologien som denne TV-en besitter var det strengt tatt ingen overraskelse. 

Etter å ha hatt denne TV-en på test i over en måned, er det bare å konstatere at det har vært full jubel når vi har invitert til filmkveld, og alle som en har foretrukket TV-bildet i full utstrekning. 
Det sier egentlig alt. 

I praksis startet vi alltid filmene våre i uskalert TV-bilde (omtrent det samme bildet som en 42-tommer), for så å aktivere 21:9-bildet via fjernkontrollen i det sekundet filmen starter. 
Er du like glad i å se film som oss er det bare å glede seg, for forskjellen i bildestørrelse er rett og slett enorm. 
Det er faktisk lenge siden vi har kost oss så mye i hjemmekinoen. 

Men hva med TV-sendinger? 

Vi var svært spent på hvordan dette ville fungere, ettersom det fortsatt finnes en del 4:3 sendinger dere ute. 
Som vi nevnte tidligere vil nemlig et vanlig 4:3 bilde strekkes til 16:9 format, mens 16:9 sendinger skaleres opp til å dekke hele skjermen om du lar TV-en stå på autoformat. 
Det er selvsagt mulig å låse bildet i standardformat, og selv om bildet da er helt glitrende, får du altså sorte striper på siden av TV-bildet. 

Svaret er ganske enkelt at dette er fint lite å bekymre seg over. 

I praksis endte vi opp med bruke hele bildeflaten omtrent 90 prosent av alle TV-kvelder. 
Det betyr definitivt at du må inngå noen kompromisser, men skaleringen som utføres av Philips TV-en er rett og slett så god at fristelsen til å fylle hele det brede bildet ble for stor. 

La det likevel ikke være noen tvil om at det er høyoppløst innhold som gjør seg best på denne TV-en. 
Bildekvaliteten er imponerende, og selv om du av og til må justere litt for å få på plass tekstingen må vi bare konstatere at vi har brukt langt mer tid på Discovery HD, BBC HD, Animal Planet HD og National Geografic HD enn det de strengt tatt fortjener... 

Perfekt til konsollspill 

Som en LCD-TV er det ingen overraskelse at dette også er en glimrende spill-TV. 
Faren for innbrenning er lik null, og det eneste minuset vi kan komme på, er at du kanskje bli solbrent av fargespekteret som slår mot deg... 

Her lot vi rett og slett TV-en stå på autoformat, noe som ga oss full oversikt over menyene og ikke minst fylte TV-bildet helt ut når vi spilte Call of Duty på vår Xbox360. 
Her var det rett og slett alt for lett å slå i hjel alt for mange timer, og det eneste minuset vi kan komme på er faktisk at vi brukte litt tid på venne oss til det store skjermbildet - de første timene ble det rett og slett litt overveldende. 

Vi koblet også til vår bærbare PC via HDMI-inngangen, og så lenge vi ikke så på film/video, foretrakk vi her å se bildet uskalert i 1920/1080-oppløsning. 
Se bildespesialen lenger ned for eksempler. 

Til teknikkfantastene der ute kan vi også nevne at dette er en av de LCD TV-ene med raskest responstid noen gang, Philips oppgir nå 1 ms, så lagging kan du altså glemme. 

Konklusjon & oppsummering 

Dette er rett og slett en åpenbaring av en TV for filminteresserte med penger på bok. 
Og vi er ikke alene om å mene dette: 
På lørdag ble det nemlig offentliggjort at Cinema 21:9 i kombinasjon med den matchende Blu-ray spilleren (som kan flytte underteksten) ble kåret til årets største hjemmekino-innovasjon av Eisa-juryen for 2009/2010. 

Det eneste vi strengt tatt savner er LED-belysning, som hadde gitt et enda bedre sortnivå enn du får med den tradisjonelle LCD-belysningen. 
På dette punktet er nemlig vår LED-favoritt 9803 fortsatt en uovertruffen vinner, men den kan altså ikke skilte med den flotte bildeflaten. 

Ser du derimot mest på vanlige TV-sendinger bør du imidlertid tenke litt annerledes, for med den høye prisen vil da en tradisjonell 16:9 modell være et bedre valg. 
Valgets kval her altså, men dette luksusproblemet er til å leve med. 
Heldiggriser... 

Psst: 
Testen fortsetter under konklusjonsboksen: 

NB: 
Viktig info: 

Som du ser på bildene hadde vi vår test-TV på bordstativ, men det er ingen tvil om at denne modellen bør henges på veggen. 
Ikke bare er det langt mer elegant, men du vil også få maksimal effekt av Ambilight-funksjonen. 
Merk deg imidlertid en ting: 
For å kunne bruke de fire HDMI-kontaktene på baksiden må du imidlertid kjøpe det originale veggfestet. 
Av en eller annen merkelig grunn har nemlig Philips satt disse rett etter hverandre slik at plassen kan bli noe knapp. 

I god Philips-tradisjon er for øvrig menyene lette å forstå og du får altså alt av finesser, inkludert DLNA- (ikke testet full ut enda vi kommer tilbake til det) og Nett-TV funksjon som du får video av her. 

Vi kommmer forøvrig tilbake til denne TV-en denne uka, da med video, for virkelig å vise hvordan TV-en fungerer i praksis - FØLG med, med andre ord. 
Har du spørsmål om 21:9 modellen kan du bruke debatten under, så skal vi prøve å svare etter beste evne og ledig tid:-) 

Trykk på lenkene for å se flere tester og hjemmekino-nytt fra dinside.no og på dingz.no 

Eller bla deg gjennom alle bildene fra testen her: 
