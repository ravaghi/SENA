Voksen Cowboy-love
«BROKEBACK MOUNTAIN». 
Regi: Ang Lee. 
Med: 
Heath Ledger, Jake Gyllenhaal, Michelle Williams, Anne Hathaway, Randy Quaid. 
Am. drama. 
11 år (egnet voksen) 

Et overrumplende finstemt spill og samspill, en dyp og vedvarende ambivalens, storslått natur og en tragisk, aldri uttalt ensomhet preger handling og hovedpersoner i «Brokeback Mountain». 
En film langt mer dyptgående og alvorlig enn kjappe forhåndsformuleringer har skapt inntrykk av, regissert av «Snikende tiger... »-regissør Ang Lee, basert på en novelle av den robuste forfatter Annie Proulx (bl.a. «Shipping News»). 

For dette handler på intet vis om de mucho macho cowboys fra the good ol' pioneer days - i heftige ritt gjennom støvskyer med kvegflokken over prærien. 

Det finnes ikke noe kjapt og lettvint - langt mindre sensasjonspreget - over det forhold som mer eller mindre tilfeldig oppstår en iskald uværsnatt i fjellene, men som skal komme til å vedvare resten av deres liv. 

Denne høyst flerdimensjonale lovestory tar til i 1963, da ennå intet innbød til åpenhet om utradisjonell kjærlighet, især ikke på den amerikanske landsbygda. 

Jake Gyllenhaal og Heath Ledger er de to nittenåringer som møtes ved en gudsforlatt utpost i Wyoming, der de begge søker sommerjobb hos en større rancheier. 

De sendes som eneste gjetere for en saueflokk i de nærliggende, mektige fjell med hver sin spesifikke oppgave. 
Bare til måltidene møtes de - avmålt og lett skeptisk til hverandre. 

Intet peker mot erotisk dragning eller seksuelle geysirutslipp - før de en uværsnatt må dele telt og ullteppe og plutselig befinner seg i heftig sexkamp, nærmest som rammet av lynnedslag. 
Oppbruddet neste morgen blir hastig, avskjeden kort: 
- Jeg er ikke homo, sier Ennis (Ledger). 
- Ikke jeg heller, svarer Jack (Gyllenhaal). 

Ikke desto mindre: 
Forholdet utvikler seg i takt med sommeren. 
Så reiser de hver sin vei. 

Begge gifter seg, får barn. 
Fire år går. 
Når de møtes igjen, overrumples de av samme heftighet. 
Intet er over. 
Smertelige dobbeltliv begynner. 

Gyllenhaal og Ledger imponerer med sitt samspill og hver sine slett ikke enkle roller - Gyllenhaal med sin følsomhet, Ledger med et robust ytre som den stillfarne, innadvendte Ennis - en mann vi følger der han i stigende grad forbitres og sjelelig forkrøples av sitt dobbeltliv, sin hemmelighet og et liv han ikke kan leve til fulle. 

Ellen Margrethe Sand 
