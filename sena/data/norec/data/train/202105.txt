Microsoft Touch Mouse
Er ikke hjulet lenger aktuelt? 
Kan berøring erstatte? 

Skrollehjulet var en genial oppfinnelse, og det var Microsoft som var først ute med det, allerede i 1993 ble det oppfunnet, men først med IntelliMouse i 1996 og Office 97 året etter ble det en populær standard. 

Men det har dukket opp nye måter å styre bevegelse på, og berøringsflater har vi hatt i lang tid, helt siden 90-tallet i forskjellige varianter. 

Tidligere var disse flatene følsomme for trykk, og mange fant dem ubehagelige å bruke i lengden. 
Men etter at de kapasitive styreflatene kom har ergonomien blitt akseptabel for de aller fleste. 

Apple var først ute med berøringsflate på sin Magic Mouse i 2009. 
Vi testet den i november og den vakte bare måtelig begeistring hos vår testjournalist. 
Andre har funnet den utmerket i daglig bruk, og den er fremdeles standard med alle stasjonære Mac-er som selges. 

Nå har Microsoft kommet med sin utgave, og den bærer det klingende navnet Touch Mouse. 

Egenskaper 

Touch Mouse har en fasong som ligger godt i hånden. 
Du hviler håndflaten på den og styrer med fingertuppene. 
Bare ganske små bevegelser er nødvendige for å ta kommando, og repertoaret er ganske omfattende. 

Musa er ikke kresen på overflater, den fungerer like godt på musmatter som på skrivebord, buksebeinet eller til å med på den speilblanke svarte foten på den ene skjermen vår. 

Det er to glideflater på undersiden, lokk over batteriene og en "garasje" til den lille USB-mottakeren (som ikke er Bluetooth). 

Tyngden er akkurat passe, men vi synes fjæra i klikkemekanismen er litt i strammeste laget, og at slaglengden også er en anelse lenger enn vi umiddelbart setter pris på. 
Men dette er typiske vanesaker, og helt avhengig av hvilke mus man er vant med. 

Responsen på pekeren er svært presis, og aksellerasjonen over større skjermflater, eller to skjermer, er også ypperlig med standardinnstillingene. 

Instillinger 

Betjening 

Det er bare en felles klikkemekanisme, men berøringsfølsomheten kjenner av hvilken side av musen du klikket på. 
Hjulet er erstattet av en strek på midten, og skroller jevnt og fint gjennom alle programvinduer ved en lett berøring med pekefingeren. 

Tommelen kan også brukes til å styre fram og tilbake f.eks. i en nettleser, i PDF-filer osv. 

Men den støtter også bruk av flere fingre, og bruker du to fingre kan du minimere/maksimere programvinduer når du beveger dem opp og ned. 

To fingre sidelengs styrer snap og unsnap av vinduer plassert ved siden av/inntil hverandre. 

Tre fingre opp og ned veksler mellom Instant Viewer, (oversikt over alle programvinduer som er startet) og skrivebordet. 

Det tar litt tid å venne seg til disse gestene, avhengig av hvordan man bruker maskinen og hva slags arbeidsrutiner og vindushåndtering man er vant med. 

Det er også mulig å bruke disse gestene til spesifikke kommandoer i brukerprogrammer 

Konklusjon 

Microsoft Touch Mouse er en behagelig mus med egenskaper som kan gjøre den daglige bruk mer behagelig når man har fått de nye mulighetene inn i fingrene. 

Den er svært presis, rask og fast i fisken. 

Microsoft Touch Mouse 
