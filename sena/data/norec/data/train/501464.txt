Overskuddshorn
Perfekt balanse 

BORTSKJEMTE BERGENSERE har mange band å holde styr på. 
I hypens umiddelbare terrorvelde kan band som Real Ones derfor tidvis forsvinne fra radaren, men maskineriet putrer og går. 
Fra tid til annen stikker de heldigvis hodet opp og minner oss om hvilket fantastisk band de faktisk er. 
Et snaut snes år siden bandmedlemmene begynte å leke sammen for første gang er de bedre enn noensinne. 

For hver utgivelse har bandets lydbilde modnet; popteften er blitt sterkere, og viljen til å eksperimentere likeså. 
«First Night 
On Earth» er et naturlig skritt videre fra bandets to forrige utgivelser. 
«All For The Neighbourhood» var for avhengig av standardløsningene, mens bestillingsverket «EKKO» (instrumental) ble noen hakk for formålsløst i plateversjon (det gikk langt bedre da musikken slapp løs på en scene), men nå har Real Ones' mange tilløp endelig smeltet sammen til en helhet det oser kvalitet av. 

ORIENTALISTISK ROCK er ikke akkurat nyskapende. 
Siden slutten av 60-tallet har altfor mange band rotet seg fullstendig bort i en uspiselig suppe av sitarer og tablaer. 
Psykedelia er ikke alltid et gode; se bare på The Pretty Things. 
Men så altså Real Ones. 
Fremdeles er det mye The Band, The Flaming Lips og Edgar Broughton Band å spore (sistnevnte ligger sterkt i bunn på den nydelige «Yaya», og godt er det), men aldri før har bandet klart å få låtene til å kommunisere så godt med hverandre som her. 
Ingen stilendring virker underlig; ballroom-aktig rock glir ubemerket over i soulpreget dronepop og derfra via meditativ, nordamerikansk folkemusikk paret med florlett, orientalsk suggesjon, til country og blomsterrock. 

DEN FORRYKENDE «Bridges»; den smektende «Saskatoon»; den drømmende «Sister To All» (med en Susanne Sundfør i storslag) — hver eneste låt har en klar og tydelig signatur. 
Her er mye å dechiffrere, det formelig velter ut spennende vellyd fra Real Ones overskuddshorn. 

La gå at albumet ikke byr på noe revolusjonerende nytt, det moderne lydbildet til tross. 
Det magiske ved platen er måten bandet spleiser de ulike virkemidlene på, og hvordan de halvveis lurer lytteren til å tro at terrenget er kartlagt for å slå forsiktig om og vri det hele over i noe nytt og uventet (men likevel fullstendig naturlig). 
«First Night 
On Earth» er kulminasjonen av alt det Real Ones har drømt om siden de satte kursen mot India for første gang. 

PETTER LØNNINGEN 

Er du enig i hva vår anmelder syntes om platen? 
Kom med dine synspunkter i kommentarfeltet under 
