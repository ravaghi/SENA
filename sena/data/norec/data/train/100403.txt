Tim:Lübeck 

Absolutt lovende norsk rock på norsktendenser. 

SJANGER: ROCK «Lübeck» (Nordic Records) Aller mest minner Oslobandet Tim om en norsk utgave av Kent med sine tunge, melodiøse gitarvegger, men det norske språket - og ikke minst vokalist Morten Fredheims fraseringer - gjør at ekko fra både CC Cowboys og DumDum Boys også dukker opp. 
Eller Johndoe, selv om Tim ikke har den samme urbane tekstkloen som Jonas Skybakmoen. 
Disse sammenligningene er egentlig positivt ment, men de kan nok også oppfattes som et savn av en enda sterkere Tim-personlighet. 
Debuten åpner svært sterkt, men faller litt i intensitet midtveis. 
Tekstene er gjennomgående gode - korthugde og tidvis underfundige bilder hvor storbypulsen banker hørbart i skyggene. 
«Lübeck» har såpass mange gode tendenser at det blir spennende å følge Tim i tiden fremover. 
Anbefalte kjøp: 
«BHB», «11 etasjer», «Midt i byen», «Sover». 
STEIN ØSTBØ 
