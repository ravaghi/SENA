Film:Campingvogn killers 

Britiske filmnerder er de mest nerdete filmnerdene i hele den vide verden, og Ben Wheatley er en av de største. 

I «Sightseers» har han tatt en gammel filmarketype - det forelskede paret som dreper seg gjennom «road trip»'en; se alt fra «Badlands» (1973) til «Natural Born Killers» (1994) - og satset på at det å sette den til den engelske landsbygda, altså et sted der «romantiske» seriedrapsturneer sjelden finner sted, er komisk nok til en hel film i seg selv. 
Det er det nesten. 

Tina og Chris er det ikke lenger unge, men ferske og ufikse paret som legger ut på campingvognferie for å slippe unna den grå hverdagen (spesifikt Tinas gustne mor). 
De skal på tur i Yorkshire-traktene, og gleder seg til å besøke trikk- og blyantmuseene. 

Allerede under besøket på det førstnevnte går det imidlertid fryktelig galt. 
Chris irriterer seg - du verden, som han irriterer seg - over en lømmel som søpler ned det offentlig stedet, og bestemmer seg for å ta ham av dage. 
Bom! 
Lømmel under campingvogn, døende. 

Deretter går det slag i slag. 
Paret begynner å dyrke sin respektive psykopati, og oppdager gledene ved post-drapssex. 
Chris, en slags morderisk utgave av Karl Pilkington, klarer å overbevise seg selv om at «mord er miljøvennlig». 
Tina har strikket (!) seg et undertøyssett med fransk åpning. 

Det er en film basert på én idé, sågar en ganske simpel idé, og Wheatley klarer kunststykket å virke nedlatende mot sine arbeiderklassekarakterer, samtidig som han åpenbart ønsker å slå oppover. 

Filmen går tom for overraskelser for fort, men det er mye stygg, sort humor å hente her. 

MORTEN STÅLE NILSEN 
