Spillanmeldelse:«The Sims Medieval» 

(VG Nett) 
Med «The Sims Medieval» har spillmakerne tatt et skritt tilbake til Middelalderen - og et langt skritt fremover. 

Stien av Sims-spill de siste årene har blitt kjedeligere og kjedeligere - forutsigbar og lite nyskapende. 
Av og til har det vært et lite lysglimt i skogen, men stort sett har det vært grått og stusselig. 

Så kommer «Sims Medieval» - og brått er det som å se rett inn i soloppgangen. 
Ja, det er fremdeles simmene med de snåle stemmene, som er giftesyke og blir sure av synkende blodsukker. 
Men det er også så mye mer! 

For det første er det en kraftig oppussing av grafikken. 
Simmene er mer levende og detaljerte, og hele middelaldermiljøet er sjarmerende og godt laget. 
For det andre spiller du ganske annerledes enn i tidligere simsutgaver. 

Du begynner som monark i et kongerike, og får utdelt ditt eget slott. 
Men her er det ingen tid til å hvile på tronen. 
Det første du må gjøre er å sette deg et mål for kongeriket. 
Skal det bli det rikeste i verden? 
Eller kanskje det fredeligste? 

Det er dette målet du skal jobbe mot gjennom hele spillet, og det gjør du blant annet gjennom å løse ulike oppdrag. 
Dette gir spillet et eget driv, og en etterlengtet følelse av mål og mening. 
Jeg forstår nå at det er nettopp det jeg har savnet i tidligere Sims-spill - et konkret mål å jobbe mot. 

Et oppdrag kan for eksempel være å lage medisin av plantemiksturer, så du kan gjøre mennesker friske. 
Når du har lykkes i oppdraget blir du belønnet med poeng, som du kan bruke til å sette opp nye bygninger. 

For hver ny bygning du setter opp følger det med en sim, som du selv kan spille. 
Setter du opp en kirke eller et sykehus for eksempel, følger det med en lege eller en prest, som du kan være med på å forme slik du vil. 

Du må altså både styre kongeriket ditt i stø kurs mot målet, samtidig som du må detaljstyre simmene, så de hele tiden har det bra. 
Hvis simmene ikke har det bra, går det dårlig med kongeriket - og går det dårlig med kongeriket, går det dårlig med simmene. 

Du kan ikke spille alle simmer fritt, spillet er med andre ord mer styrt og mindre dukkehus-preget enn tidligere. 
Du spiller derimot noen betydningsfulle simmer, som har viktige oppgaver å utføre. 

Presten må for eksempel holde seremonier, og smeden skal slipe sverd. 
Gjør de en dårlig jobb, risikerer de å bli satt i gapestokken, der de får tomater slengt i fjeset. 
Skjer dette mange nok ganger, blir de forvist fra kongeriket. 

Jeg elsket «The Sims» en gang i tiden, og gammel kjærlighet ruster tydeligvis ikke. 
«The Sims Medieval» har sandblåst bort all rusten, og de varme følelsene er tilbake. 

THE SIMS MEDIEVAL Plattform: 
PC og Mac Genre: 
Simulasjon Alder: 12 Utvikler: 
The Sims Studio Utgiver: 
Electronic Arts Mer info 
