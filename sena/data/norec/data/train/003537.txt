Ghost Busters (Blu-ray)
Fremdeles knakende god underholdning! 

Ghost Busters er en herlig blanding av komedie og spøkelseseffekter, og selv om filmen er 25 år gammel, holder den i massevis. 
Dette er fremdeles knakende god underholdning! 

Ghost Busters kom altså i 1984 med to av datidens store komikere i spissen, nemlig Dan Aykroyd og Bill Murray. 
Filmen kunne også by på andre mer eller mindre kjente fjes som Sigourney Weaver, Rick Moranis og Harold Ramis, mens Ivan Reitman regisserte. 

Jakter spøkelser i New York 

Filmen handler om tre professorer i parapsykologi, Dr. Peter Venkman (Bill Murray), Dr. Raymond Stantz (Dan Aykroyd) og Dr. Egon Spengler (Harold Ramis). 

Alle mister jobben, og bestemmer seg for å tilby sine tjenester som spøkelsesjegere. 
De oppdager snart at noe stort er i ferd med å skje i spøkelsesverden, og at New York er hovedsenteret for det som skal skje. 

Fantasifulle effekter 

Ghost Busters er gnistrende god fordi den genuint morsom. 
Jeg lo sikkert mer av filmen nå enn for 25 år siden, den har artige figurer og skarp dialog skrevet av Aykroyd og Ramis. 

Den har også fantasifulle effekter som holder seg godt. 
I 1984 var mye av dette rent pioneerarbeid, og det er morsomt å se Richard Edlunds effekter se bra ut også på det avslørende Blu-ray-formatet. 

Høydepunkter på rekke og rad 

Men det viktigste er den vittige Ghostbusters-trioen, altså Murray/Aykroyd/Ramis, og hvordan de akkompagneres av spreke biroller fra Weaver, Moranis, William Atherton og ikke minst Annie Potts som sekretær. 
De gir oss høydepunkter på rekke og rad! 

Selv den spesielle Ghostbustersmobilen blir en slags figur i filmen. 
Glem heller ikke lydsporet, med Ray Parker Jrs irriterende, men uforglemmelige tittellåt, og Elmer Bernsteins lekne orkestermusikk! 

Ok bilde og lyd 

Billedkvaliteten på denne Blu-ray-utgivelsen er ok. 
Det er kanskje mer grovkornet støy i mørke bilder enn på nyere filmer, men det er ikke altfor plagsomt. 
Lyden er også ok, men blekner mot mer moderne lydspor. 
Jeg skulle gjerne hørt en sprekere lydmix. 

Men teknisk er dette uansett den beste utgaven av Ghost Busters du noen gang har hatt muligheten til å se. 
Filmen er varmt anbefalt, og det er ingen spøk! 

Se filmen på NRK3, lørdag 5. juni kl. 2125 
