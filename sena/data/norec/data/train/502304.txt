Filosofisk selvransakelse
Agnes Ravatn skriver både lett og morsomt om å være etiker i estetikerens tid 

Agnes Ravatn har skrevet en morsom, informativ og analyserende bok for alle som ikke har lest filosofi, alle som har lest litt, alle som har lest mye. 

Og ikke minst alle ex.phil-studenter som hadde tenkt å rekke opp hånden og si «eh, men er det ikke sånn at...» i neste forelesning. 

I essaysamlingen «Stoisk uro» stiller hun seg spørsmålet om hvordan man kan etterleve den teoretiske filosofien i praksis, og skriver, med enkelte unntak, morsomt og lett om temaet. 

I forordet tar hun forbehold om at det i all hovedsak er «skrive- og nedrakkingsglede [...] som dominerar i desse tekstane». 
Og dette følger hun fint opp. 

Essayene er ikke bare et forsøk på å undersøke, forstå og forklare ulike filosofiske retninger, men også etterprøve dem. 
I prosessen både dekonstruerer og latterliggjør hun filosofene, og oftest blir det lattervekkende. 

Utgangspunktet for boken er enkelt: 
«Er det berre meg eller er faget filosofi litt skuffande?» 

Det har alle føresetnadar for å vere det mest interessante i verda, men så blir det likevel alltid akkurat litt for abstrakt, for kjedeleg, for tungt og umuleg å relatere til eige liv». 

Målet har vært å skrive tilgjengelig og ujålete om relativt tung filosofi, og det har Ravatn klart. 

Hun beveger seg uaffektert mellom de to potensielt uforenlige størrelsene filosofi og liv. 
Best er hun når hun blander høy- og lavkultur, som i genistreken å forklare Platons huleligning med NRKs realityprogram «Dating i mørket». 

Boken er delt i to, der første del undersøker ulike filosofiske retninger. 
I åpningsessayet, «Stoisk uro», veksler hun liksom tilforlatelig mellom seg selv og Seneca, og stoisk filosofi og realityserier som minner om gladiatorkamper. 

Dette er både kostelig og gjenkjennelig, og setter en høy list for resten av boken. 

De neste tekstene, om skeptisismen og Kants kategoriske imperativ, er imidlertid mindre engasjerende. 

Men også her glimter Ravatn til med beskrivelser som «det vandrande frisøruhellet René Descartes» og – og her må jeg innrømme at jeg lo høyt – «[d]et er forresten typisk Kant først å klage på Jesus, for så å kome med eit enda dårlegare forslag sjølv». 

Innføringene hun gir i de filosofiske utgangspunktene gjør essayene lettleste og tilgjengelige for alle, hvilket de sarkastiske oppbruddene også bidrar til. 

Etterhvert går det lenger mellom disse oppbruddene, og her er det som om tekstene mister piffen, samtidig som hun dykker lenger ned i den filosofiske materien. 

I andre del tar Ravatn for seg Søren Kierkegaards stadielære. 
Hun åpner med å konstatere det som delvis allerede er blitt sagt: 
At filosofien ikke kan gi noen entydige, helhetlige svar på hvordan hvert enkelt menneske skal leve livet sitt – eller hva de ønsker å oppnå med livet. 

Tekstene går likevel inn i Kierkegaards beskrivelse av hvordan ulike typer mennesker, estetikere og etikere, lever – og hvordan de kan klatre opp til et høyere erkjennelsesnivå. 

Disse prøver Ravatn ut i ulike «etiske arenaer»: 
Å ta ansvar for egne valg, å være et miljøbevisst menneske, samfunnsdebattens og pressens natur, humor og samvittighet. 

Denne delen bærer et sterkere preg av selvransakelse, og har tydelige fellestrekk med «Operasjon Sjølvdisiplin» fra 2014. 

Boken både begynner og slutter samtidsdiagnostiserende. 
Og forfatteren går langt i å kritisere hvordan internett påvirker konsentrasjonsevnen, pressen, og samfunnet. 

Selv om hun erklærer seg selv som internettentusiast. 
