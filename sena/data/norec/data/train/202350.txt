Apple iPod (5. generasjon) 30 GB
Den nye iPoden kalles populært iPod Video. 
Omsider kom altså videostøtten til verdens mest populære håndholdte musikkmaskin. 
Men er ikke Apple lovlig sent ute? 

"Revolusjonen fortsetter", står det å lese på de norske nettsidene til Apple Store. 
Men den nye iPod-spilleren representerer ikke noen revolusjon. 
Mange konkurrenter har hatt støtte for video lenge, og har dessuten mer å by på av ekstrafunksjoner. 
Da er vi mer enig i påstanden lenger nede på siden: "som musikk for øynene". 
Og der er vi ved sakens kjerne. 

Bedre dum og deilig..? 

Det betyr nemlig ikke så mye at mer klumpete konkurrenter kan by på både opptak, radio, DivX, WLAN og andre smarte funksjoner. 
For der andre har slurvet, har Apple gjort jobben grundig. 
Ikke bare gjelder dette utformingen av produktet, men også innpakningen. 
Apple bruker ikke brun papp, tjukke manualer og lar kabler ligge henslengt på bunnen av en stor eske. 
Neida. 
Du får en følelse av eksklusivitet fra første gang du berører den minimalistiske esken. 
Ingenting er overlatt til tilfeldighetene. 
Det er bare lekkert - fra innerst til ytterst. 

Se flere bilder av den nye iPoden 

Slik har Apple skapt seg en menighet av trofaste fans som omtaler produktene med forelskelse i røsten. 
Men en forelskelse kan som kjent både blende og gjøre blind, og det skal vi passe oss for. 
Her er derfor de kalde fakta: 

Suksesskonsept, nå med videostøtte 

iPod er en serie håndholdte musikkspillere som er tett knyttet til Apples butikk iTunes Music Store. 
Du trenger altså en iPod for å spille av musikken du kjøper og laster ned fra iTunes Music Store, som for øyeblikket er den største onlinebutikken for nedlastbar musikk. 
Du kan riktig nok spille av musikken på PCen/Macen din gjennom klientprogrammet iTunes, men den kan ikke uten videre distribueres videre eller overføres til andre musikkspillere. 

I tillegg til å spille av MPEG4-lydvarianten M4A/M4P kan iPoden også spille av helt vanlige MP3-filer, WAV og et par andre formater, og nå altså både digitale bilder og Quicktime MPEG4-video (MP4). 
Tanken er at man skal kunne kjøpe videoer, i første omgang musikkvideoer, fra iTunes Music Store. 
Det meldes om at løsningen allerede er blitt en suksess, men tjenesten er for øyeblikket ikke tilgjengelig i Norge. 

Det følger heller ikke med programvare for å konvertere videofiler til et kompatibelt format, noe som er direkte svakt, synes vi. 

Sistnevnte er det heldigvis flere løsninger på, vi fant gratisprogrammet Videora iPod Converter, som konverterer fra de aller fleste kilder med godt resultat. 

I esken ligger for øvrig øreplugger, USB 2.0-kabel, en liten bæreveske, hurtigstartguide og CD med iTunes-programvare for både Mac og Windows. 

Flere tekniske data 

Utrolig tynn 

Den nye spilleren kommer i utgaver med 30 og 60 GB harddisk, og i sort eller hvit utførelse med sølvblank bakside. 
Dessverre er både for- og bakside overfølsom for fingeravtrykk, noe som ikke alltid er like elegant. 

Overflaten er like stor som på forrige generasjon. 
men spilleren er blitt vesentlig tynnere, og måler nå utrolige 1,1 cm på 30 GB-utgaven. 
Også 60 GB-utgaven er tynnere enn forgjengeren, og er 3 mm tykkere enn 30 GB-utgaven. 
Skjermen er imidlertid blitt større, den måler nå 2,5 tommer, og oppløsningen er upåklagelige 320 x 240 piksler. 
Innsyn fra sidene er det dårlig med, men sett rett forfra oppleves skjermen som både god og skarp. 

Batterilevetid fortsatt ankepunkt 

Apple oppgir inntil 20 timer batterilevetid ved musikkavspilling, altså 5 timer mer enn forrige generasjon. 
Merk at dette kun gjelder 60 GB-utgaven. 
30 GB-utgaven har vesentlig dårligere batterilevetid, den oppgis til 14 timer, som faktisk er 1 time mindre enn forrige generasjon. 
Video skal du kunne nyte i inntil 3 timer før batteriet må lades (30 GB-utgaven). 

Forkludrer filnavnene 

iTunes er oversiktlig og klarer å håndtere mange tusen spor uten problemer. 
Du kan også rippe dine egne CDer til MP3/M4A-format. 
Synkronisering av musikken på datamaskinen med iPod skjer i utgangspunktet automatisk, men kan med fordel også gjøres manuelt. 
Overføringen går kjapt takket være USB 2.0-grensesnittet. 
Fil- og mappenavn endres og blir uforståelige på spilleren, og derfor kan du ikke uten videre kopiere musikk/videoer tilbake til PCen fra iPoden. 
Det finnes riktig nok programvare som muliggjør dette, som for eksempl MediaMonkey. 

Brukervennligheten er for øvrig meget høy. 
Berøringsmekanismen har flere andre prøvd å kopiere, med svært varierende resultat. 
Eneste innvending vi har er at lydjustering ikke alltid er tilgjengelig - for eksempel når du blar i biblioteket. 

Lydkvaliteten er ikke revolusjonerende god, men holder egentlig plenty til komprimerte lydsignaler. 
Anskaffer du et par kvalitetsklokker kan vi love deg en bedre lydopplevelse, det kan være en nødvendighet på flyet eller under andre støyende omgivelser, siden maks-nivået er litt lavere enn på mange andre spillere. 
Da fjerner du deg riktig nok litt fra det populære iPod-imaget, med sine karakteristiske hvite ørepropper. 

Konklusjon 

Apple har løftet iPod-konseptet til et nytt nivå med denne spilleren. 
Men verken batterilevetid, videostøtten eller den øvrige funksjonaliteten markerer noen revolusjon i forhold til pmp-spillere fra andre produsenter. 
Den er derimot særdeles velformet og gjennomtenkt. 
Prisen er heller ikke avskrekkende, og derfor har vi ingen problemer med å gi den vår anbefaling. 
