Lady Antebellum:«Need You Now» 

(Capitol / EMI) 

Bandnavnet levner ingen tvil. 
«Need You Now» er countrypop så godt som ribbet for - vel, country. 
Honningglasert «middle of the road»-musikk for alle som liker å tenke på de amerikanske sørstatene som ett eneste stort, syrinduftende sett på innspillingen av «Tatt av vinden». 
Dannet og kvasisofistikert, ikledd dyre designerklær og sirlig tredagersskjegg. 
Trioens harmonier er upåklagelig airbrushede, og bandet har den ikke ubetydelige fordelen at de skriver selv. 
Skamløse er de også: 
«Stars Tonight» er partaj-jåkk'n'jåll av ublu harry slag. 
Ikke noe galt i å være mer P4 enn «A Prairie Home Companion». 
Men det finnes en drøss artister som gjør dette mye, mye bedre. 

BESTE LÅT: 
«American Honey» 

MORTEN STÅLE NILSEN 
