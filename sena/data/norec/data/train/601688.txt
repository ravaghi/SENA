For spesielt interesserte
Six strings and the truth. 
(EMI) 

Gitarspillet til Lars Haavard Haugen er gjerne en konsert i seg selv når Hellbillies gjør livejobber. 
Man kan bare se og nyte det han gjør som en av landets beste rockegitarister. 
Og nesten glemme resten. 

Lars Haavard Haugen er en gitarnerd i positiv forstand. 
Hans spill har selvsagt ikke blitt til uten at andre gitarhelter har inspirert ham. 
På instrumentalalbumet «Six strings and the truth» får han regjere scenen og studioet alene. 
I alle fall nesten; Kyrre Sætran og Trond Augland holder rytmen på henholdsvis bass og trommer. 
Gitarmester Haugen takker George Harrison, Richard Thompson, Steve Morse, Albert Lee, Dickey Betts, Jerry Garcia og flere andre for gitarleksjonene de har gitt ham. 

Låtene Lars Haavard Haugen gir oss med strengene sine er derimot ikke så spennende og frodig som gitarspillet hans. 
Dette er for spesielt interesserte. 
Ikke bare det; dette albumet er for folk med spesiell interesse for gitarspill. 
