Fransk forsoning
Det er de godt voksne damene som gjør "Jordmoren" verdt å se. 

DRAMA 

"Jordmoren" 

Frankrike 2017 

Originaltittel: 
Sage Femme 

Regi og manus: 
Martin Provost 

Skuespillere: 
Catherine Frot, Catherine Deneuve, Olivier Gourmet, Quentin Dolmaire, Mylène Demongeot, Marie Paquim 

Musikk: 
Gregoire Hetzel 

Aldersgrense: 
Tillatt for alle 

Claire (Catherine Frot) lever et ordnet liv. 
Hun har en voksen sønn, en hageflekk å pusle med og en jordmorjobb hun utfører på samvittighetsfullt vis. 

Så en dag dukker Béatrice (Catherine Deneuve) opp. 
Hun, som er av en adskillig mer livsnytersk type, bærer kan hende skylden for at Claire sin far tok livet av seg 30 år tidligere. 
Nå er hun blitt alvorlig syk og kommer for å be om hjelp. 

Det er ikke ofte filmer helt og holdent blir båret av godt voksne kvinnelige skuespillere. 
Så går da også veteranene Frot og Deneuve inn i disse rollene med alt de har av levd liv og erfaring. 

Her får de være kloke og dumme, sterke og sårbare, trauste og morsomme og alt annet hele, levende mennesker i en vanskelig situasjon kan tenkes å være. 
Og samspillet dem i mellom er en fryd. 

Når "Jordmoren" likevel ikke gjør uutslettelig inntrykk, er det fordi hovedtrekkene i historien blir vel forutsigbare. 
Regissør Martin Provost ("Violette") bruker over to timer på å fortelle det alle skjønner mer eller mindre med én gang: 
Den som er lukket skal komme ut av skallet sitt og den som har gjort noe galt skal få en siste sjanse til forsoning. 
