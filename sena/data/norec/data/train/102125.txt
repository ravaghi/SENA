Plateanmeldelse:The-Dream - «IV Play» 

Den kåte poeten, uten forspranget. 

ALBUM: 
R&B «IV Play» 
(Def Jam/Universal) 
Mest vellykket gjennom co-skrivingen av andres monsterhiter (som «Umbrella» og «Single Ladies») - men viktigst av alt er Terius «The-Dream» Nash mannen som sparket liv igjen i god elektronisk pulepop. 

Uten ham, ingen Frank Ocean eller The Weeknd. 

På «Love King» (2010) sto han som en auto-tunet kulminasjon av Prince og R. Kelly, men nå legger han til nittitallsharmonier typ Jodeci og Ginuwine. 
Spesielt tittelsporet og «Equestrian» oser av våt og tradisjonsrik sengepoesi. 

Men med et oppheng i å passe inn i gårsdagens klubblandskap, viser Nash for første gang tegn til å ikke ligge foran spillet. 
Og med en haug overflødige gjester glemmer man til tider hvilken artist man faktisk lytter til. 

Men effektiv elektro-erotikk likevel. 

BESTE LÅT: 
«Equestrian» 
