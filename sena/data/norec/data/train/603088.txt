Lukten av popcorn og blod
Halloween-effektene kommer litt tidligere i butikken for hvert år. 
Det samme gjør visst halloween-filmene på kino. 

Av alle skrekkfilmens subsjangre er det ingen som har større begrensninger enn slasheren. 
Fra begynnelsen med "Halloween" (1978) til det kommersielle toppunktet "Scream" (1996), har det alltid handlet om tenåringer som blir forfulgt og drept av maskerte mordere med stikkvåpen. 
"Hell Fest" har ganske nøyaktig én ny vri å tilføre: 
Åstedet er et tivoli med horrortema. 

Spenningsmomentet blir dermed om ungdommene – som er like klineglade og éndimensjonale som alle andre ungdommer i alle andre slasherfilmer – klarer å skjønne at en ekte drapsmann lusker rundt blant tivoliets juksemonstre og makabre pappmasjékulisser. 
Selv om dét ikke er den verste ideen noen sinne, er den langt fra god nok til å holde interessen oppe i halvannen time. 

"Hell Fest" kan kanskje ha en slags pervers nostalgisk appell for 80-tallister som så absolutt alt videosjappa hadde i skrekkhyllene. 
Muligens kan den også fungere som halloween-underholdning for smågothere som ikke engang var påtenkt på VHS-kassettens tid. 

Varig inntrykk kommer likevel ikke denne grunnleggende poengløse filmen til å gjøre på noen. 
