Law Abiding Citizen
Gerard Butler slipper hevnlysten fri! 

Det gir meg en syk form for tilfredsstillelse å se noen ta loven i egne hender og gi skurker det rettsapparatet noen ganger ikke greier, nemlig en skikkelig straff. 
Det skjer også i Law Abiding Citizen. 

Men hovedpersonen går enda lenger for å oppnå det han mener er rettferdighet. 
Det er mulig regissør F. Gary Gray (The Italian Job, Be Cool) vil ha oss til å vurdere vår egen rettferdighetssans, men egentlig er dette en Saw-film, bare med litt mer prat og bedre skuespillere. 

Clyde Shelton (Gerard Butler) opplever marerittet når hans kone og datter blir drept av to innbruddstyver. 

De fanges, men advokaten Nick Rice (Jamie Foxx) inngår en avtale som gjør at den ene går fri. 
Ti år etter skal den andre henrettes, men en hevnlysten Clyde Shelton gjør at ting ikke går som planlagt. 

Han settes i fengsel, men likevel begynner de involverte i saken å dø, både kriminelle og folk i rettsapparatet. 

Når Clyde innledningsvis lar hevnlysten slippe fri i en svært ubehagelig scene, sitter jeg og beundrer det, selv om jeg vet at jeg egentlig ikke burde. 
Men når man fantaserer om den grusomste hevnen som er mulig å gjennomføre, kommer Clyde svært nær. 
Det er her referansen til Saw kommer inn. 

Det er ingen tvil om at han går altfor langt, men det er besnærende å være vitne til hans nøye planlagte og kalkulerte handlinger. 
Jeg vet det er så feil, så feil, og jeg ville naturligvis aldri gjort noe lignende selv, men det er spennende å se fantasien gjennomført på film. 

Men historiens moralske aspekter glemmes ganske raskt, og så handler det først og fremst om hvordan Clyde får utført sin hevn bak lås og slå, og hvem som eventuelt hjelper ham. 

Det blir en katt-og-mus lek, men manusforfatter Kurt Wimmer (Equilibrium, Ultraviolet) har ikke funnet noen ideell løsning på den. 

Det må himles med øyne når noen bruker ett minutt på å utføre noe som det ville tatt en uke å få til i den virkelige verden. 
Troverdigheten er altså lav, men underholdningsverdien får godkjent. 

Gerard Butler er god som Clyde, en pinet mann med en dyp tristhet bak sorte øyne. 
Men Jamie Foxx er forbausende kjedelig som advokaten, og gjør en slett innsats. 
Derfor blir det ikke noe fyrverkeri hver gang disse figurene møtes. 

Jeg skulle ønske at F. Gary Gray fant en bedre match av skuespillere. 
Det ville gjort Law Abiding Citizen til en bedre film enn den har blitt. 
