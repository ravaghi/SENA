Tromsø-kollektiv med kommersiell appell
Grasiøst fra Violet Road. 

ALBUM: 
Singelen «Can You Hear The Morning Singing» har gitt Violet Road god drahjelp i form av tung radiorotasjon denne sommeren, og singelen er også relativt representativ for debutalbumet for øvrig. 

Tromsøbandet omfavner både amerikansk og europeisk vise-folkrock med like stor entusiasme, og har mye til felles med andre geografisk nysgjerrige nasjonale popmakere som The Captain & Me og Real Ones. 

Albumet er et helhetlig og konsentrert utvalg grasiøse melodier generert av mandolin, orgel, trekkspill, ståbass og bærekraftig vokal fra Kjetil Holmstad-Solberg. 

«Violet Road» - både bandet og albumet - har en velprodusert kommersiell appell og det vil kommer flere gode radiosingler fra denne kanten. 

Det bandet (foreløpig) mangler er den tvetydige og skranglete underfundigheten som gjør album innen denne sjangeren virkelig spennende og interessante. 
