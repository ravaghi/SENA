The Captain & Me holder skuta på stø kurs
Avansert verdenspop fra Oslo-band. 

ALBUM: 
The Captain & Me ga slipp på balkanrocken før sitt forrige album, «Migrant» (2011), som var en musikalsk reise gjennom amerikansk softrock, iblandet afrikanske rytmer og annen såkalt verdensmusikk. 

Joik Der er de fortsatt på album nummer fire, men denne gang med joik fra Adjágas Sara Marielle Gaup (åpningen «By Subway»). 
Dessuten er Brasil med på inspirasjonslista, jeg mener å høre en kubansk påvirkning og bandet er også innom nyrike Baku i Aserbajdsjan (på albumets høydepunkt, «Sunday In Baku»). 

Det passer fint inn i bandets verdensmusikkprosjekt. 
Og - lydbildet er stort og omfattende. 

Østerrikske Wien er også viet en sang, og jeg blir umiddelbart minnet om en annen låt med samme tittel fra 1980, «Vienna» med synthbandet Ultravox. 

Hyller Peter Gabriel Den ni mann store «duoen», som ledes av Morten Krane og Even Vaa, har denne gang bestemt seg for å hylle Peter Gabriel fordi han turte å eksperimentere «da alle andre skulle danse etter samme pipe». 

Det er ikke lett å finne åpenbare likhetstrekk med Gabriel, da er det mer nærliggende igjen å trekke fram band som Crosby, Stills & Nash og America. 

Også Linda Thompson får sin hyllest, men det er teksten mer enn musikken som minner om henne. 

Derimot kunne neste låt, «Lost Aden», gjerne vært en duett mellom Richard og Linda Thompson. 

Ikke som andre «Migrant» var et meget vellykket konseptalbum. 
«Peter Gabriel» har mer preg av løsrevne låter og har har ikke helt den samme gjennomslagskraften, dybden og variasjonen, men er nok et eksempel på at The Captain & Me er ulikt de aller fleste andre band. 

Det blir slippkonsert på Parkteatret i Oslo neste lørdag, 22. mars. 
