Trygg og god vinterferie
Barnefilm 

Norge 2014 

Regi: 
Arne Lindtner Næss 

Skuespillere: 
Nora Amundsen, Elias Søvold-Simonsen, Thorbjørn Harr, Janne Formoe, Hilde Louise Asbjørnsen, Markus Tønseth, Tone Johnsen, Hilde Lyrån, Ivar Nørve 

Manus: 
Aleksander Eik 

Musikk: 
Lars Kilevold 

Aldersgrense: 
Tillatt for alle 

Egnethet: 
Barn 

"Karsten og Petra på vinterferie" avsluttes med en sang om promping, men ellers er denne andre filmen basert på bøkene til Tor Åge Bringsværd og Anne G. Holt familieunderholdning av aller tekkeligste slag. 

De to bestevennene skal altså på vinterferie sammen. 
Alt ligger til rette for noen koselige dager på hytta til Petras mormor og morfar. 
Men Karsten er lei seg. 
Han er bekymret fordi mamma og pappa krangler så mye, og dessuten er Petter fra nabohytta mye flinkere enn ham på ski. 
Og når Karsten bestemmer seg for å vise at han duger, han også, blir det dramatikk. 

De minste vil kanskje synes at en sekvens med overnatting i snøhule er litegrann skummel, men ellers er det en trygg – for ikke å si idyllisert – verden Karsten og Petra lever i. 
Her er ingen slemme. 
Alle konflikter lar seg løse bare man får snakket litt sammen. 

Nora Amundsen og Elias Søvold-Simonsen er supersjarmerende i hovedrollene. 
Kosedyrene Frøken Kanin og Løveungen er morsomme. 
Noen sangnummere og litt enkel animasjon liver opp det ellers helt tradisjonelle filmspråket. 
Alle som ser filmen kommer til å tenke at en lang dag på ski fulgt av vafler, kakao og et slag ludo foran peisen, er selve lykken. 
Og det er det jo. 
