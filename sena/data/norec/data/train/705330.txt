Colter Wall:Hvis du savner Van Zandt, Clark og Cash 

Colter Wall er 21, men lyder nærmere 71. 
På en god måte. 

Colter Wall: 
"Colter Wall" (Young Marys/Thirty Tigers) 

Av de 11 kuttene på debutalbumet har Colter Wall fra Saskatchewan i Canada skrevet ni selv. 
De to andre er "Snake Mountain blues" av Townes Van Zandt og den tradisjonelle folkesangen "Fraulein". 
I tillegg nevner han Jimmie Rodgers' "Blue yodel no. 9" fra 1930 i åpningskuttet "Thirteen silver dollars". 
Dette er tidløs folk og country, der kassegitaren og stemmen bestemmer og krydderet er på plass. 

Vi trenger nye historiefortellere som Colter Wall i en verden robbet for Van Zandt, Guy Clark og Johnny Cash, noe som har fått Rick Rubin og Steve Earle til å snakke høyt om unge Wall. 
John Prine og Kris Kristoffersen bør også unne seg et glis. 

Platen er spilt inn i Nashville med Dave Cobb som produsent, en fyr med Jason Isbell og Sturgill Simpson på cv-en. 

Beste spor: 
"Thirteen silver dollars", "Me and Big Dave", "Transcendent ramblin' railroad blues". 
