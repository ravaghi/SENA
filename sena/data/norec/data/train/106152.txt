Frost:«Love! Revolution!» 

(Frostworld/VME) 

GENRE: POP 

Kjærlighet gjør blind; muligens skjer det noe med hørselen også. 

Aggie «Frost» Peterson ble ofte nevnt i samme åndedrag som Bertine Zetlitz på slutten av nittitallet, men fikk på ingen måte en like suksessrik karriere. 
Hennes andre album, «Melodica» (2002), var starten på Frost som et duoprosjekt med kjæresten, technoveteranen Per Martinsen. 
Det var ikke vellykket, og det er det ikke denne gangen heller. 

Det er noe smått sjarmerende nostalgisk over «Love! Revolution!», som et sterkt forsinket postkort sendt fra Ibiza rundt 1998. 
Pop i housedrakt, lett til sinns og med glossy lyd. 
Men det føles lite relevant, og griper sjelden tak. 
De lettvektige tekstene hjelper ikke, ei heller Petersons substansløse sang. 
Platens klare høydepunkt er symbolsk nok en coverlåt, OMDs «Messages», som er så fin at duoen bør vurdere å lage et helt album med sine versjoner av glemte åttitallsklassikere. 

For øvrig er det litt pikant at det meste «Love! 
Revolution!» forsøker på ble gjort mye bedre av Martinsens eks-kjæreste, Anneli Drecker, med Bel Canto for 15 år siden. 

ANBEFALTE KJØP: 
«Messages», «Moody» 
