Pophelten fra Høland
Synger for menigheten, fortjener folket. 

ALBUM: 
Dette er en gyllen besetning: 
Hølands store sønner Jørn og Ole Johannes Åleskjær gjenforent med norsk rocks universalgeni Emil Nikolaisen (Serena Maneesh) for første gang gjennom mesteparten av et helt album siden The Loch Ness Mouses sju år gamle «11-22», samlet rundt den formidable låtskrivingen til førstnevnte. 

Og for et sympatisk stykke musikk: smektende og småskitten soulpop, med eksklusiv klang, ruglete tekstur, stor dybde og pene topper — som et Steely Dan som møter Mick & Keith i svingdøra til Fame-studioet i Muscle Shoals, eller et Beach Boys fra Memphis. 

Nå vil Jørn Åleskjær neppe få - eller ønske å få - den nødvendige karrierehjelpen fra neste sesong av «Hver gang vi møtes». 
Han kan til nød håpe på at Spellemannkomiteen viser sunn dømmekraft. 

Men til dem som skal selge denne plata: dytt kynisk og skamløst fram tittelsporduetten med Elvira Nikolaisen («kjent fra TV2!»), slik at flest mulig kan bli eksponert for en av norsk pops minst profilerte, men av menigheten mest avholdte, låtskriversmartinger. 
