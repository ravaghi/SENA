Laugkrig i Egypt
«Nightfall» er den andre utvidelsespakken på halvannet år til nettspillet «Guild Wars». 
Denne gangen er det Egypt som er åsted for nok en runde laugkrig. 

De som kjenner «Guild Wars» fra før, vil ikke bruke lange tiden på å venne seg til «Nightfall». 
Det er i bunn og grunn det samme spillet som før, med de samme styrkene og de samme svakhetene. 

Ikke misforstå, «Nightfall» gir deg bra valuta for pengene, men ikke forvent noen revolujon innen spillmekanikk eller grafikk. 

Er du derimot ny til serien, er det kort fortalt et nettspill uten månedsavgift, hvor man enten kan spille gjennom en såkalt «RPG»-kampanje, eller kaste seg direkte ut i tøffe kamper mot andre spillere. 

Du trenger med andre ord ikke nødvendigvis bruke hundrevis av timer på å slakte ned millioner av fiender, slik tilfellet ofte er i andre nettspill. 
Iallefall ikke i teorien. 

For å skaffe deg et godt utvalg av ferdigheter og helter, må du nemlig låse dem opp gjennom, nettopp, «RPG»-kampanjene. 
Dessuten er kampsystemet i «Guild Wars» svært hektisk og ikke minst innviklet, så det er kanskje ikke så dumt å bruke litt tid på å bygge opp et godt grunnlag i kampanjene først. 

«Nightfall» byr på to nye klasser, et nytt heltesystem og en splitter ny kampanje. 
Klassemessig er det den halvmagiske, ljåbrukende «Dervish» og den helreligiøse, spydkastende «Paragon» som utvidelsespakkens nyvinninger. 
Begge to er hakket mer avanserte enn de gamle, og gir nye utfordringer og muligheter. 

Heltesystemet er det desidert beste salgsargumentet til «Nightfall». 
Endelig kan man bytte ut de standariserte, livløse støttespillerne med skikkelige helter. 

Disse har egne historier og du kan selv velge hvilke ferdigheter og hvilket utstyr de skal bruke. 
Etterhvert ender du også opp med en hel liten tropp helter å velge imellom, så du mangler ikke akkurat tilpassningsmuligheter i lagoppsettene dine. 

Du kan også kommandere heltene dine rundt omkring og styre handlingene deres i mye større grad enn i forgjengerne. 
I en hektisk kampsituasjon krever dette riktig nok sitt, da du stort sett har hendene overlasset med å beordre din egen karakter. 
Men muligheten er der. 

Dessverre er kampanjen, på tross av en ny, stor, egyptinspirert spillverden, rimelig kjedelig. 
Plottet holder rett og slett ikke mål, selv om oppdragene forsåvidt kan være spennende til tider. 
Du føler ikke at du er en skikkelig vital del av handlingen, og det hele blir aldri særlig spektakulært. 

Er du en aktiv «Guild Wars»-spiller, vil «Nightfall» være et helt greit kjøp. 
De nye klassene gir spillet enda mer dypde, heltene åpner for mer intensive arenakamper og den nye kampanjen gir tross alt et stort antall spilltimer i god, gammel «Guild Wars»-ånd. 

Har du derimot ikke spilt «Guild Wars» før, bør du kanskje tenkte deg om to ganger før du slenger deg fryktløs inn i Elona. 
Spillmotoren og grafikken har begynt å trekke på årene, og spillet er ikke umiddelbart like tilgjengelig og engasjerende for nybegynnere som for eksempel «World of Warcraft». 

Men er du ute etter hektisk og hurtig spiller-mot-spiller kamp, og ikke har noe imot å legge inn litt innsats, kan «Guild Wars: 
Nightfall» by på et av de dypeste og mest tilpassingsvennlige kampsystemene på markedet. 
