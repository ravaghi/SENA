Gode ideer, dårlig kondis
Ambisiøs postrock i bokform fra bandet med Norges nest lengste bandnavn. 

||| 
ALBUM: 
Ambisjonene er på plass hos det oslobaserte sjumannsbandet Youth Pictures of Florence Henderson. 

Deres andre album kommer nemlig med en hel liten bok som omslag, ordentlig innbundet og full av stemningssettende kunst, alt fra enkle blyantstreker til kornete nostalgifoto. 

Og musikken følger opp innpakningen med flere store ideer og et grandiost lydbilde. 

Det dreier seg i stor grad om instrumentalrock som veksler mellom stille, drømmende partier, ulmende støy og symfonisk pomp — fans av Explosions in the Sky og Kranky-katalogen bør med andre ord føle seg trygge i møte med septetten. 

Men det er ikke bare overveldende gitarvegger og såkalt postrock, dette. 

Helt naturlig glir bandet over i mer jordnær indierock, og her er det en rekke holdbare melodier og hviskende vokalpartier. 

Skal vi trekke for noe, må det bli en noe grøtete miks der mengden av instrumenter noen ganger kjemper litt mye om plassen, og at noen av de lengste sporene mister noe kondis mot slutten. 

Albumets melankolske og panorama-aktige grunntone gjør dette uansett til en plate som er velegnet for avskjeder og reiser. 

Et perfekt lydspor til øyeblikket der toget glir ut fra perrongen. 
