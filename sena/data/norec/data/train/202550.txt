Canon EOS 600D
Solid og jevnt over meget godt, men mangler det lille ekstra. 

Canon EOS 600D er testet mot fem andre systemkameraer i samarbeid med TV2 Hjelper Deg. 

Denne artikkelen er en utvidet oppsummering av våre vurderinger, men mer kompakt enn en tradisjonell kameratest på DinSide. 

Canon EOS 600D er det siste skuddet på stammen i Canons populære EOS-serie, og blant nyhetene siden EOS 550D er at 600D er blitt større og har fått et bedre grep, skjermen kan nå vinkles i alle retninger og kameraet har også fått mulighet til å styre eksterne blitser trådløst. 

I tillegg er det gjort endringer i programvaren, blant annet en mer intelligent auto-modus, muligheten for å gi stjerner til bildene (og dernest f.eks. bare bla i de med fem stjerner) og kreative filtre i avspillingsmodus. 

Konstruksjon 

Det er velkomment at 600D har blitt større, for grepskomforten har blitt bedre siden 550D, også takket være en buet bakside til tommelen og en ru overflate som gjør at kameraet sitter godt i hånda. 

Knappene gir god respons ved trykking og fungerer også som snarveier for å justere innstillinger, og de er godt adskilt slik at du sjelden trykker feil. 

At skjermen nå er vridbar synes vi er et pluss når du skal komponere bilder, men dessverre er autofokusen ganske treg ved bruk av live view, som gjør at nytten blir noe begrenset. 
Skjermen har høy oppløsning på 1040000 punkter og gir deg derfor svært gode muligheter til å vurdere skarphet, fokus o.l. etter at bildet er tatt. 

Brukervennlighet 

Canon EOS 600D oppleves som et godt kamera i bruk, der du både kan endre innstillinger via knappene, men også på skjermen ved å trykke på en egen knapp. 
Da kan du bruke piltastene for å bytte mellom de ulike innstillingene og justere dem enten ved å bruke innstillingshjulet eller trykke på valget for å bruke piltastene. 

Kameraet har også norsk språk i menyene, og den høytoppløselige skjermen gjør at teksten er svært lettlest. 
Hovedmenyen er gruppert i faner og fremstår som oversitktlig og grei, selv om den mer avanserte brukermenyen er rotete bygd opp. 

Funksjoner 

EOS-serien blir stadig mer avansert, og 600D kan nå også styre eksterne blitser trådløst. 
I tillegg har du god kontroll på bildeparametere som oppskarping, fargemetning etc., og 600D har også fått kreative filtre som også kan påføres bildene etter at de er tatt. 

Kameraet støtter også videopptak i full HD-oppløsning og kan vise deg et forstørret bilde om du fokuserer manuelt, noe som er høyst nødvendig for 600D, siden autofokusen ved videoopptak både bråker og er upresis. 
En kjekk funksjon er også muligheten til å lagre enkeltbilder fra videooptak, som da får en oppløsning på 2 megapiksler. 

Av andre funksjoner kan nevnes eksponeringskompensasjon helt opp til ±5EV, muligheten for belysningskorreksjon (korrigerer vignettering basert på hvilket objektiv som brukes), samt muligheten til å legge inn navnet ditt slik at bildefilene merkes med informasjon om opphavsrett. 

Ytelse 

Canon-kameraet fokuserer kjapt og presist når du bruker søkeren (og ikke live view), men lå noen små tideler bak de beste i dårlig belysning på dette punktet. 
På seriefoto klarer kameraet 3,7 bilder i sekundet som er helt kurant, men fortsatt et stykke bak de beste. 
Det kan selvsagt også forklares med at oppløsningen på bildesensoren er 18 megapiksler, som gjør at kameraet får mer data å tygge. 
Utløserforsinkelsen er det imidlertid lite å si på, og Canon-kameraet er raskest i så måte der vi kun klarte å måle noen få hundredeler fra vi trykket ned knappen til bildet ble tatt. 

Batterilevetiden er for øvrig oppgitt til 440 bilder etter CIPA-standarden, som er midt på treet i denne gruppen. 

Ved bruk av live view (der du komponerer bildet ved å se på skjermen og ikke i søkeren) er imidlertid autofokusen svært treg. 

Bildekvalitet 

Canon har tradisjon for å være svært gode på signalprosesseringen, og også EOS 600D scorer veldig godt på høye ISO-verdier i dårlig belysning, der bildene holder seg detaljerte og relativt støyfrie helt opp til ISO 6400. 

Lysmåleren er imidlertid ikke like pålitelig, og kameraet har ofte en tendens til å brenne ut høylysene i høykontrastsituasjoner, som det vil finnes mange av i sommerferien. 
I tillegg opplever vi ofte fargestikk i innendørsbildene, og blitsen er noe hard og gir i større grad blekere ansikter og mørkere bakgrunner enn de beste i denne testen. 

Det medfølgende objektivet har god skarphet, men har også ganske synlig kromatisk feilbrytning på vidvinkelbildene, samt noe mer fortegning enn de beste på dette punktet. 

Video 

Videokvaliteten på 600D er svært god og detaljrik, og kameraet henger kjapt med i svingene når man flytter kameraet fra lyst til mørkt område. 
Dog blir funksjonaliteten noe begrenset av autofokusen, som bruker lang tid på å finne riktig fokus, og der kit-objektivet i tillegg bråker slik at det i høyeste grad skjemmer opptaket (manuell fokus eller kjappere/mer stillegående objektiv er derfor å foretrekke). 

Konklusjon 

Alt i alt leverer Canon nok en gang et godt kamera i 600D, med tidvis svært god bildekvalitet, godt brukergrensesnitt og bra med knapper og innstillingsmuligheter. 
I tillegg er grepskomforten forbedret, og skjermen er svært god. 

Vi savner imidlertid det lille ekstra, for i et stadig tightere kameramarked er det lite ved 600D som løfter det et hakk over resten. 

Men et trygt og godt kjøp er det likefullt. 

Canon EOS 600D + 18-55/3,5-5,6 IS 
