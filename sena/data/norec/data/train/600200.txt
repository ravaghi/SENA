Mas på museet
Aldersgrense: 7 år 

Ideen bak «Natt på museet»-filmene er enkel , men slett ikke dum. 
Det burde ha vært mulig å få en god del gøyal, familievennlig underholdning ut av at alle utstillingsobjektene på Naturhistorisk museum i New York hver natt våkner til liv. 
Dessverre har det blitt mer mas og fjas enn virkelig moro ut av det hele. 
Og i film nummer 3 går det for alvor på stumpene. 

Her tar nattevakten Larry (Ben Stiller) med seg hele kostebinderiet — cowboyen, den romerske centurionen, den egyptiske faraoen, Attila huneren, Teddy Roosevelt og alle sammen - til London. 
Sceneskiftet gjør ikke stort fra eller til. 
Det går i slapstick, spesialeffekter og tissende aper denne gangen også. 

Nå er det ikke noe galt i verken slapstick, spesialeffekter eller tissende aper. 
Men filmer som dette bør også ha noe mer ved seg - for eksempel litt sjarm, overskudd eller galskap - og «Natt på museet: 
Gravkammerets hemmelighet» har knapt ett genuint inspirert øyeblikk å by på. 
I stedet resirkulerer filmskaperne gamle gags og satser på at et utall gjestestjerner - blant dem en slitent utseende Robin Williams og en eldgammel Mickey Rooney, begge nå avdøde - skal tilføre et ekstra løft. 
Det gjør de beklageligvis ikke. 
