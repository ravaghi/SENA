En trettimeters reise
Sjarmerende og tilknappet matporno. 

I kjølvannet av The Lunchbox kommer enda en matfilm med heftige innslag av indisk krydder. 
En trettimeters reise er matporno av den tilknappede sorten, der selv de dypeste konflikter kan løses med litt garam masala. 

Regissør Lasse Hallström har laget en pen og filtrert versjon av boka skrevet av Richard C. Morais. 
Steven Spielberg og Oprah Winfrey er blant produsentene. 

Filmen virker helt besatt av å sjarmere, noe den ofte makter, selv om det av og til renner over av safter og sauser. 

Konkurrent med Michelin-stjerne 

En matglad indisk familie havner i en liten fransk by, der de starter indisk restaurant. 

Men rett over gata ligger en restaurant med Michelin-stjerne, ledet av Madam Mallory (Helen Mirren). 

Hun ser ikke blidt på konkurrenten, og starter en krig som etter hvert skal få uventede konsekvenser, blant annet for det indiske kokketalentet Hassan (Manish Dayal) og soussjefen Marguerite (Charlotte Le Bon). 

Jeg får inntrykk av at filmen går etter et visst spekter av publikum, nemlig de som har illusjoner om at alt fra østen er fabelaktig. 
De vet et eller annet om det å leve som ikke vi vet. 

Men samtidig gir historien noen interessante eksempler på kulturkollisjoner, selv om Hallström velger å vise dette på en forholdsvis ufarlig måte. 

Selv i filmens mørkeste øyeblikk føler jeg meg lullet inn i en søtladen visshet om at alt skal gå bra til slutt. 
Derfor virker det ikke som om figurene risikerer noe særlig. 

Interessante kontraster 

Enhver matfilm med respekt for seg selv må inneholde nærgående detaljer av mat i alle varianter, og fotograf Linus Sandgren utfører oppgaven med glans. 

Tilberedt due, lam og kylling glinser i cinemascope slik at sultfølelsen er uunngåelig. 

Samtidig er det interessante kontraster mellom det kryddersterke og fargerike indiske kjøkkenet satt opp mot det mer kontrollerte og tilbakeholdne franske. 

Dette blir også gjenspeilet i hovedfigurene, der den indiske familien er lidenskapelige livsnytere, mens de franske figurene er mer kjølige perfeksjonister. 

Blant disse har Helen Mirren rollen med størst spillerom, der Madam Mallory starter som isdronning, som etter hvert står i fare for å tø opp i møte med indisk ild, i form av Papa, spilt av legendariske 
Om Puri. 

Men mest av alt handler filmen om Hassans vei mot kokkehimmelen, og resultatet er slett ikke verst. 
En trettimeters reise forsøker å være noe for enhver smak, og jeg spiser høflig opp hele porsjonen 
