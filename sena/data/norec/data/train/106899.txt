Diverse artister:«Songs from the last century» 

Guri Egge, sopran, Einar Henning Smebye, klaver m.fl.. Musikk av Wallin, Skouen, Mortensen, Hegdal, Sipusch og Thommessen. 
Pro Musica 

Klang-sang-kunst fra forrige århundre. 

Sopranen Guri Egge er en ganske utrolig tolker av ny musikk. 
Hun er der, hun, midt mellom tekst og musikk, og uttrykker seg dels gjennom ordene, dels tonene - men like mye gjennom klangen i stemmen og nyansespekteret i den. 
På «Sanger fra forrige århundre» er det musikk av noen av vår tids viktigste norske komponister, med tekster av noen av våre fremste lyrikerne - assistert av Rainer Maria Rilke. 
Synne Skouens «Rug», der et Obstfelder-dikt blir tekstlig og musikalsk besvart med et av Cecilie Løveid, er en liten perle. 
I Finn Mortensens «Greners tyngde» er tre sanger bygget over samme dikt av Paal Brekke, og i «Air» kommer en Rolf Jacobsen-tekst fram i et hegdalsk tilfeldighetsspill. 
Olav Anton Thommessens «Overtonen» er et vokaliseverk der Egges klangtolkerevne viser seg på sitt beste. 
Strykere, klarinett og slagverk medvirker nå og da, men stort sett er det Egge og den eminente Einar Henning Smebye som drar dette lasset. 
Et viktig stykke tekst- og musikkhistorie. 
Men mest en uttrykksfull plate. 
