Stilig innpakning - grei standup
Johan Golden er bare nesten klar for å overta makten i kongeriket. 

Showpremiere: 
Diktator! 
Med: 
Johan Golden. 
Regi: 
Vemund Vik. 
Latters hovedscene, Oslo. 

Johan Goldens nye soloshow er habil standup i en svært stilig innpakning med raff tegnefilmintro og heidundrende glamorøs avslutning. 

Ting som irriterer og er gæli’ har du hørt mang en gang på standup-scener rundt om, i Goldens show er samtlige poenger argumenter for å gjøre ham til diktator her til lands. 
DJ Broiler!? 
Buss for tog!? 
Noe må gjøres, folkens! 
Kveldens jobb er altså å påpeke alt som er feil ved demokratiet generelt – og ved Norge spesielt. 
Best er han faktisk når han «tenker stort» om demokratiet og trekker lange historiske linjer. 

Og en av Goldens store styrker er måten han serverer poengene på, som retoriske spørsmål og kraftig trykk på enkelte ord, av typen: 
Vi hadde vel ikke hatt pyramidene i Egypt dersom vi skulle spurt HELE folket om råd, hadde vi vel? 
Ofte ler vi mer av mannen og måten han leverer poengene på, enn poengene selv. 
Da har du jo gjort en del riktig som komiker. 
Golden er også ganske god til å spille poeng-ping-pong, for så å ta sats smashe kraftig. 
Men under premieren opplevde han også en komikers verste mareritt i en fullsatt sal: 
Det blir stille. 
Han tar seg kjapt inn igjen, men rytmen blir skadelidende med slike korte pauser ingen har bedt om. 

Golden sparker i alle retninger og får oss til le av både «stakkarslige» Lars Monsen og blinde som klager over at operataket ikke er tilrettelagt for dem. 
Men å lese opp dialog fra «Paradise Hotel» er vi vel ferdige med nå? 
Altfor lettvint. 
Innimellom lefler Golden litt med kontroversielle standpunkter, men det fjases bort i stedet for å utfordre litt ekstra. 
Jeg hadde definitivt ikke ventet politisk satire à la «Hallo i uken» – kjedelig ville det sikkert blitt også – men litt mer brodd hadde ikke vært å forakte. 
Finalen er i hvert fall storslagen med nykomponert diktator-hyllest over skjermene: 
Jan Eggum, Bjørn Eidsvåg, Hege Schøyen med flere introduserer diktator-Johan som gjør entré og holder sin første folketale i diktator-uniform. 
Da forføres man såpass at man lett kan glemme at det er et helt ok standupshow man har sett. 
