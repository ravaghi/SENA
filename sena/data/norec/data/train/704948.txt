Feil scene
Fleet Foxes ga ut et enestående debutalbum i fjor og har et knippe kremsanger å ta av, men klarte aldri helt å erobrere Hove-publikummet i går. 

Delvis skyldes det at en diger scene foran en støvete sandkasse av en publikumsplass er feil sted for harmonisk viserock. 
Delvis skyldes det bandet selv og deres temmelig hjelpeløse, tafatte pludring mellom sangene. 
Jo da, det er morsomt at gitarist Skyler Skjelset er kvart norsk, men vi trenger ikke lange øvinger på å uttale norske navn av den grunn. 

Med varm kveldssol over Hove lå egentlig alt til rette for en drømmekonsert med Seattle-bandets herlige solskinnspop med psykedeliske overtoner, og det ble da heller ingen dårlig konsert. 
Men for bandet som debuterte til en haug sekserterninger i fjor, lå lista høyere. 
Sceneshowet gikk ut på å la hovedvokalist Robin Pecknold synge et par sanger alene med kassegitar, og det var i grunn bare med på å sløse bort fantastiske «Tiger Mountain peasant song». 

Av og til er ikke veldig bra bra nok. 
Trolig hadde teltscenen eller amfiscenen passet dem langt bedre. 
