Sommerferie for maddafakkas
De joviale bergenserne i KMF nyter perfekt timing med sin nye gladlåt. 

I hele 13 år har Kakkmaddafakka, eller KMF, spredt god stemning gjennom enkle gitarriff, fengende refreng, humoristiske tekster og høy allsangfaktor. 
Fjorårets selvtitulerte fjerdjeplate viste forøvrig en utvikling fra det gjøglete, sjangerløse og "folkehøgskole-tettpakkete" til mer tilbakelent, svalt indiepop-preg à la Young Dreams og Erlend Øye. 

Til tross for sine røtter i regnfulle Bergen har sekstetten sørget for å gi følelsen av sommer og sol til glade nordmenn hele året. 
Dette er i stor grad noe de fortsetter med også her. 
For "All I Want To Hear (ÅÅÅ)" har det lettbeinte gitarriffet, den uhøytidelige koringa og et refreng bestående av "ååå"-ing skreddersydd til å få publikum til å synge med på konserter. 

For det er live Kakkmaddafakka først og fremst har sin sterkeste egenskap med sin unike evne til å underholde samt skape stort engasjement blant sine tilskuere, resulterende i den velfortjente tittelen "Norges beste liveband". 
Det har vist seg gang på gang at den store begeistringen og høye energinivået ikke like enkelt overføres på plate. 

"All I Want To Hear (ÅÅÅ)" er en enkel, tilbakelent og bekymringsfri låt som ikke introduserer noe nytt eller spesielt spennende til KMF-universet, men sklir heller rett inn i rekken av sommerlig bakgrunnsmusikk som kan nytes i parken til felles med sine forgjengere. 
Så er det bare å glede seg til å høre denne godbiten live! 
