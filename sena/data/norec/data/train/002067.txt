Nerdenes vennlige hevn
Real Estate kjæler med frynsete festivalnerver. 

Bak det nesten demonstrativt grå og generiske navnet Real Estate befinner en av Hovefestivalens skjulte bookingperler seg - i det minste om døsig, gitardrevet sommerpop inngår i den musikalske dietten din. 

Det gjør det, ikke overraskende, blant de færreste av årets festivalgjengere. 
Men blant de frammøtte i teltet på Hove denne torsdagen - la oss for enkelhets skyld kalle dem Tromøyas indienerder - er stemningen glad og forventningsfull. 

De fem New Jersey-karenes fremtoning er ikke helt ulik gårsdagens headlinere Shins, verken utseendemessig eller musikalsk. 
Bittersøt hverdagsmagi er omdreiningspunktet for både tekster og melodier, og på sitt beste høres Real Estate ut som en appellerende kombinasjon av Galaxie 500, Teenage Fanclub og Pavement. 

Å utfordre i noen som helst retning står imidlertid ikke på bandets agenda. 
Og selv om den joviale musikken deres er lett å flykte inn på festivalens tredje dag, tenderer den like fullt tidvis mot en avansert form for muzak som truer med å slippe taket og gli forbi. 

Men koselig er det. 
Neste gang ser og hører jeg dog gjerne disse solskinnshymnene fra en utendørsscene. 
Det er i lyset de gjør seg aller best. 
