Lyckliga Sirkus Hellström
Til alle som har tenkt seg på Håkan Hellström-konserten på Rått og Råde i september, er det bare en ting å si: 
Gled dere! 

Nå starter riktignok konserten på Lassa en torsdag ettermiddag klokken 17.15. 
Det er altså en viss fare for at publikum ikke er like feststemt som under lørdagens opptreden — eller for å bruke et mer passende ord: forestilling - som avsluttet Øyafestivalen. 

Det er imidlertid ingen grunn til å bekymre seg for om den 37 år gamle svensken skal levere varene. 
Godt akkompagnert av sine sju medhjelpere på scenen, gjorde Sirkus Hellstöm det som skulle til for å få 8000 publikummere i gassen. 
For er det noe denne mannen kan, så er det å gjøre folk lykkelige. 
Over alt hvor man snudde seg var det store smil og hoppende kropper å se. 

Det hele startet med «Dom där jeg kommer från» mens grassletta foran ham fyltes opp. 
Deretter satte han full fart i blåserne og tam tam-trommene med festlåten «Ramlar». 
Dermed var standarden satt. 

Den svenske popartisten er en entertainer av dimensjoner - og som skapt for store festivalscener. 
Ikke uventet var det «Kom igjen Lena!» som fikk best respons, men låter som «Nu kan du få mig så lätt» og «Känn ingen sorg for mig Göteborg» var ikke akkurat gledesdrepende de heller. 

Til å illustrere forestillingen hadde Hellström med seg en diger TV-skjerm, som vekslet mellom å vise filmklipp, sterke farger og festlige ting som en disco-kule. 

Festen på scenen var over etter halvannen time, men for mange foran scenen var lørdagsfesten langt fra slutt. 
Sirkus Hellström hadde i hvert fall gjort sitt for at veldig mange personer gikk litt lykkeligere ut i Oslo-natta enn de var da de kom. 
