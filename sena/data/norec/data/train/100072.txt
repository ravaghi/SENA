Tom komedie
Ørlite sjarm redder restene av et ellers nesten interessant null av en ungdomskomedie. 

HANDLER OM: 
Tre ubehjelpelige nerder skal begynne i første klasse, videregående. 
Alle febrilske forsøk på å fremstå kule, går rett i dass. 
Og to sisteklassinger gjør selvfølgelig alt de kan for å bedrive mobbing - grensende til tortur. 
De tre kommer derfor på en «glimrende» idé: 
Å leie inn en livvakt. 

Livvakten viser seg, dessverre, å være en boms og en kjeltring av verste skuffe. 
Men kanskje er han god på bunnen? 

DOM: 
Selvfølgelig er han god på bunnen! 
Det dreier seg, tross alt, om Owen Wilson i hovedrollen, en av disse yngre, mannlige komikerne, som Hollywood for tiden gjerne hyrer inn nå noe morsomt skal være. 
Dessverre for Wilson: 
En uunngåelig del av «moroa» er at han skal slås - hardt! - på sin drøyt dimensjonerte nese. 

Filmens store problem er imidlertid at den stort sett handler om akkurat det samme som ca. hundre andre «high school-komedier». 
Ikke mer, ikke mindre. 
Filmen er ikke morsom, den er ikke overraskende, den er til dels ulogisk. 
Det totale havari unngås dog av en viss godmodig sjarm, og at Wilson og hans nerdete «kunder» tross alt er ganske gemenslige mennesker. 

KANSKJE er filmen likevel noe for deg, dersom du likte «Superbad», «Nacho Libre» og/eller «Superhero Movie». 
