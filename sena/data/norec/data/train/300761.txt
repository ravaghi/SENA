Som en passe interessant middagssamtale
TV2s nye kjendisportrettserie er frustrerende sivilisert. 

TV: 
TV2 kliner til i høst, men før rekken av etablerte publikumsvinnere slipper løs er det tid for en nykommer. 

Helt nytt er dette riktignok ikke. 
«Stjernene på slottet» ble første gang laget i Sverige i 2006, og er en slags forløper til «Hver gang vi møtes». 
Her er imidlertid ikke bare musikere velkomne, men enhver som kan kalle seg kjent. 

Fem livshistorier 

På et italiensk slott har TV2 samlet skuespillerne Toralv Maurstad og Dennis Storhøi, håndballspiller Gro Hammerseng, artist Lise Karlsnes og utenriksreporter Fredrik Græsvik. 

Over fem dager får de etter tur samtale om livene sine over diverse måltider, kun avbrutt av løsslupne aktiviteter som dansekurs, krokett og tennis. 
Slik skal vi bli kjent med dem «på en helt spesiell måte», ifølge TV2. 

Så blir vi det? 
Nje. 

Forsiktig og høflig 

For all del, å la kjente mennesker snakke seg imellom er et smart grep. 
Dynamikken blir mer naturlig og avslappet når alt de må forholde seg til er andre som seg selv; ingen skummel, utenforstående journalist. 

Men selv om Lise Karlsnes er ivrig i spørsmålsstillingen, blir det fort klart at det savnes noen som kan drive dette framover, en styrende figur slik Bjørn Eidsvåg var i «En vakker dag». 

Uten blir dette rett og slett for naturlig, og ligner litt for mye på en passe interessant middagssamtale der folk som ikke har møtt hverandre før forsiktig og høflig prøver å bli kjent. 

Personlig med forbehold 

Jo da, Gro Hammerseng snakker fint og personlig om hvordan hun og kona fikk barn, og ønsker for sønnen. 
Toralv Maurstads fortellinger om oppveksten med skuespillerforeldre er fascinerende, og de spontane imitasjonene av faren underholdende. 

Men det er frustrerende hvor motstandsløst det hele blir. 

Bare én gang i de to første programmene ser vi en anelse av kritisk holdning, når Karlsnes lurer på hvordan Maurstad kunne true med å sykemelde seg på grunn av kunstneriske konflikter, mens han tidligere hadde blitt sjokkert over en skuespiller som ville ha fri for å være med på konas fødsel. 

Og hintingen til Maurstads damehistorier blir aldri noe mer enn hinting. 

Tar ikke av 

Sammen med et ganske bedagelig tempo, stort sett beherskede hovedpersoner og aktivitetssekvenser som ikke akkurat kan kalles actionfylte, gjør dette «Stjernene på slottet» til en portrettserie som aldri tar av, og der ekstraordinære mennesker mest av alt framstår som vanlige folk. 
