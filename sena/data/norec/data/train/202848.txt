iPod Shuffle
TEST: 
For et par år siden hadde de fleste tatt den for å være en fjernkontroll til MP3-spilleren, så liten er den. 
Vi har testet bittelille iPod Shuffle! 

Miniatyriseringen innen forbrukerelektronikk ser ikke ut til å ha noen grenser. 
Stadig dukker det opp knøttsmå dingser med flere og bedre {funksjoner} enn sine større forgjengere. 
Det begynner for eksempel å bli lenge siden portable musikkspillere minnet om ghetto blasteren til høyre. 

15 gram 

Men vi behøver ikke å så langt tilbake i tid. 
Hadde for eksempel noen vist oss den nye iPod Shuffle for to år siden, hadde vi nok trodd at det var en fjernkontroll til MP3-spilleren, ikke at det var selve spilleren - 15 gram og 4 cm lang som den er. 

På den annen side: iPod Shuffle er ikke funksjonsrik. 
Det er faktisk så få funksjoner at kritikerne ikke kunne skjønne at det var noen som ville betale for den, da førstegenerasjonen ble introdusert for to år siden. 
Det de glemte var at i de aller fleste kommersielle suksesser er enkelhet selve kjernen. 
Shuffle lokket til seg kjøpere like raskt som T5PC, og vi tviler på at de blir færre når den nye generasjonen nå er i butikkene. 
For den er både mindre og kan fungere langt på vei som et smykke. 

Moteikon 

For å gjøre en kort historie enda kortere: iPod Shuffle har plass til rundt 240 sanger, som den kan spille av sekvensielt eller i tilfeldig rekkefølge, derav navnet: 
Shuffle. 
Ikke noe spesielt altså, men den har imidlertid noen utvistelige fordeler. 
For det første er det en "iPod", som er et salgsfremmende magisk ord i MP3- og motesammenheng, den veier nesten ingenting, kan klypes fast hvor det skulle passe, den er robust og kommer i fem friske motefarger. 
Med hvite ørepropper naturligvis. 

Og glemte jeg å nevne at kona nok en gang sa "wow" da hun fikk se den? 
Forrige gang hun sa det om en teknisk duppedings (det skjer svært sjelden) var da hun fikk se Mac mini for første gang. 
Det er ingen tvil om at designerne hos Apple vet hva som skal til, og denne gangen er det altså den feminine delen av befolkningen som er målgruppen. 
Jeg blir alt annet enn overrasket over at de nok en gang ser ut til å ha truffet blink. 

Ikke for alle 

Vi med tilløp til skjeggvekst rynker nok mye lettere på nesen. 
Det er for eksempel utrolig irriterende med en spiller uten ordentlig navigasjon, spesielt når du ønsker å spille sang nr 240. 
Det blir 239 klikk på next-knappen, det. 
Er du av typen som ønsker kontroll, er dette sannsynligvis det dårligste kjøpet du kan gjøre. 
Her er det bare å la automatikken ta seg av det hele. 

Men innvendingene stopper dessverre ikke der. 
Den knøttlille spilleren er nemlig uløselig knyttet til to ting. 
Den første og mest irriterende heter iTunes. 
Den følger ikke en gang med når du kjøper iPod Shuffle, den må lastes ned fra nettet. 
Ikke så rart kanskje, for programmet sliter om dagen, og er for eksempel fortsatt ikke helt kompatibel med Windows Vista. 
Det er dessuten blitt tungt å dra rundt, og med 10.000 spor i databasen må du i tillegg gjøre noen grep for å "få kontroll". 
For enkelte av oss vil selv verdens mest intelligente automatikk og tilfeldig utvelgelse aldri komme opp mot dra & slipp-metoden. 

Musikkhandelsløsningen som er knyttet til iTunes er derimot den beste på markedet, hvis du synes det er greit å betale penger for musikk som er infisert med DRM-beskyttelse i alle bauger og kanter. 
Du kan forresten lese vår test av iTunes Music Store her. 

Den andre innvendingen er at Shuffle er avhengig av en mini-dokking dersom du skulle ønske å lade batteriet eller overføre mer musikk til den. 
Og det vil man jo innimellom. 
og med dokkingen er den jo plutselig dobbelt så stor, men likevel så liten at du ikke finner den når du trenger den. 

Batteriet er naturligvis mikroskopisk, men holder likevel til 15 timers avspilling. 
Lydnivået er også høyere enn vi hadde forventet (les:høyt nok til bruk ombord i en gammel Polo på høyt turtall), og ørepluggene sitter støtt i øret og gjengir lyden helt greit. 
Ikke oppsiktsvekkende bra på noe som helst måte, men dette er en løsning for komprimert musikk og for mennesker i bevegelse, og da blir lydkvaliteten mindre kritisk - naturligvis. 

Konklusjon 

Raskt oppsummert er dette ikke noe annet enn en svært enkel MP3-spiller innpakket i iPod-drakt, og vips så er den blitt et moteikon. 
Men hvem har sagt at alt behøver å være så innmari avansert? 
