Smart og imponerende SUV
Mitsubishi ASX er Outlanders lillebror. 
Men i skyggen havner den ikke. 

Mitsubishi har solgt mye av den populære SUVen Outlander i Norge. 
Den har vært blant de største bilene i folkeSUV-klassen og det har dermed vært rom for en litt mindre bil under. 
Det er nå fylt med ASX som nylig har kommet til Norge. 

ASX går rett i strupen på de minste bilene i SUV- og crossover-segmentet som Nissan Qashqai, Peugeot 3008, Skoda Yeti og Toyota RAV4. 
I likhet med mange av sine konkurrenter kan ASX leveres både med forhjulsdrift og firehjulsdrift. 

Toppmodellen 

Vi har kjørt en firehjulsdrevet utgave, med den største dieselmotoren på 1,8 liter og 150 hestekrefter. 
En 115-hesters versjon finnes også av denne. 
Den har for øvrig det samme dreiemomentet på 300 newtonmeter. 
Prisen er imidlertid en god del lavere, over 50.000 kroner. 

Vår toppmodell var av typen Instyle+. 
Det står for det høyeste utstyrsnivået og innebærer ting som skinninteriør, navigasjon med hardisk på 40 gigabyte for kart og musikk, stort stereoanlegg, ryggesensor og kamera, samt bluetooth-basert handsfreesystem for telefon, glasstak og xenonlys. 
Full pakke omtrent, med andre ord, og kvalitetsfølelsen innvendig er relativt god. 

Bra pris 

Prisen blir da 391.000 kroner. 
Det syns vi er en bra pris for en SUV med så sterk motor og mye utstyr, selv om du altså sparer enda mer på å klare deg med 115 hester. 

Vårt inntrykk av dieselmotoren er forøvrig veldig godt. 
Den er sterk, smidig, stillegående og sprek. 
Dette oppleves som en moderne motor og blant de aller beste i denne effektklassen. 
1,8-literen drar fint helt fra svært lave turtall og godt opp mot og rett forbi effekttoppen på 4.000 omdreininger. 
300 newtonmeter er tilgjengelig mellom 2.000 og 3.000 omdreininger. 

Presis girkasse 

0-100 kilometer i timen går på 10,0 (10,6 med 115 hester) sekunder og bilen oppleves som frisk. 
Noe av dette skyldes nok også den tettstegede og presise sekstrinnskassen. 
Den har litt lavere utveksling enn det som er vanlig i mange nye dieselbiler, men for norske forhold er ikke det så farlig. 
Kjører du langt på motorvei, kunne det imidlertid vært en fordel med et litt høyere sjettegir også her til lands. 

Forbruk 

Forbruket er ganske lavt i denne bilen. 
0,57 liter og 150 gram CO2 er absolutt godkjent med denne effekten og firehjulsdrift. 
Det er blant de lavere tallene i klassen. 
Noe av dette skyldes at ASX er utstyrt med en såkalt Cleartec-pakke som inkluderer blant annet automatisk start-stopp-funksjon, regenerering av bremseenergi og lettrullende dekk. 

I praksis opplevde vi at det var lett å få kjørecomputeren til å vise tall rundt 0,5 liter ved pen og jevn kjøring. 

Firehjulsdrift 

Ved å vri på en bryter bak girspaken kan du velge mellom forhjulsdrift og firehjulsdrift. 
Firehjulsdriften er av den automatiske typen som fordeler kreftene til bakhjulene etter behov. 
Vi fikk ikke anledning til å teste dette veldig grundig i testperioden, men vårt inntrykk er at det fungerer omtrent som de fleste slike systemer ved at fremdriften sikres, samtidig som man kjenner at forhjulene i utgangspunktet gjør størstedelen av jobben. 
Det finnes også en låsefunksjon som sikrer kontinuerlig kraft til bakhjulene i lavere hastigheter, dersom du virkelig trenger godt grep. 

Forutsigbare kjøreegenskaper 

Kjøreegenskapene i ASX er helt greie for klassen. 
Det er mer karosseribevegelse og en litt slappere oppførsel enn man er vant med fra lavere biler i kompaktklassen, men det gjelder de fleste SUVer. 
ASX er passe kvikk, men ikke spesielt sportslig dersom du presser den. 
Da krenger og understyrer den litt. 
Men oppførselen er trygg og forutsigbar. 

Fin komfort 

Komforten er i grunn mer imponerende. 
Bilen fjærer mykt og virker voksen på veien. 
Ikke så rart kanskje når akselavstanden er den samme som i storebror Outlander. 
Sammen med en fin motor og girkasse, samt et behagelig støynivå, er kjørekomforten imponerende i ASX. 

Selv om ASX bare er 430 centimeter lang, er den ganske romslig innvendig. 
Både foran og bak sitter man godt. 
Den elektriske førerstolen kan justeres svært mange veier og bakseteplassen er merkbart over snittet for folkeSUV-klassen. 
Selv med førersetet i laveste posisjon, kan man stikke føttene godt innunder og ganske langbeinte kan sitte greit i dette baksetet. 
Bagasjerommet er ikke like imponerende, men det holder standarden for de minste bilene i SUV-klassen. 

Mye for pengene 

Alt i alt liker vi ASX. 
Den gir rett og slett mye SUV, utstyr og motor for pengene. 
Aller mest imponerende er kanskje prisen på 115-hesteren. 
Med full utstyrspakke, firehjulsdrift og en helt kurant motor koster den 338.000 kroner. 
Det gjør den til et av de aller beste kjøpene blant folke-SUVene. 
Selv om sterke konkurrenter som Skoda Yeti, Nissan Qashqai og Hyundai iX35, for å nevne noen, også har sterke sider, har ASX ingenting å skamme seg over sammenlignet med disse, ikke minst på grunn av det attraktive prisnivået. 
