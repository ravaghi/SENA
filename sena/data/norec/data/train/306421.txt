Hovedpersonen i TV 2s nye krimserie tar store sjanser.Det gjør ikke serien 

Lovløse tilstander i «Grenseland». 

TV 2s nye krimserie levner ikke mye ære til politiet i grensetraktene i Østfold. 
«Grenseland» er en «Breaking Bad»-historie om en Kripos-etterforsker som synker lenger og lenger ned i myra, mens han forsøker å holde sin korrupte lillebror oppe. 

Nikolai (Tobias Santelmann) er i utgangspunktet en standhaftig vokter av lov og moral. 
Det er iallfall slik han blir presentert, helt i starten av første episode. 
Da har han nettopp fått en populær kollega tiltalt for korrupsjon og medvirkning til drap på en informant. 

«Han er ingen kollega, han er en drapsmann», sier han iskaldt om den erfarne Kripos-overbetjenten, som åpenbart er inspirert av virkelighetens Eirik Jensen. 
Også her er det mange, både i og utenfor politiet, som strever med å tro at han har gjort det han er anklaget for. 

Forvarsel 

Nikolai er dessuten litt for personlig involvert, viser det seg, da han er hemmelig kjæreste med broren til den drepte politikilden. 
Saken blir skjøvet i bakgrunnen etter de innledende minuttene, men blir et forvarsel om hva som skal skje da han drar til Østfold for å slappe av hos familien noen dager. 
Der er lillebroren Lars (Benjamin Helstad) politimann, en jobb han skjøtter sånn passe, i kombinasjon med dårlige økonomiske prioriteringer og aleneansvaret for to barn. 
Da en mann blir funnet død under mystiske omstendigheter, blir Nikolai satt til å bistå lokalpolitiet, sammen med den irriterende grundige etterforskeren Anniken (Ellen Dorrit Petersen). 

«Grenseland» er en mørk serie. 
Så mørk at selv et møte med kjæresten gjøres til noe skummelt: 
En mystisk tekstmelding midt på natta. 
Sakte gange mot en parkert bil i et skogholt. 
Skarpe frontlys. 
Klemmen som avslutter scenen blir et digert antiklimaks. 
Var det ikke mer mystisk? 

Hvis det da ikke er et bilde på hvordan Nikolai blottstiller seg overfor kjæresten, mens han skjuler den homofile legningen sin for familien. 
Men de fleste har noe å skjule i denne serien, familien hans ikke minst, og da Nikolai forsøker å hjelpe dem, tar den ene løgnen den andre. 

Trygt 

Det beste med serien er at den stort sett får til det den prøver på i de tre første episodene. 
Spor og hint porsjoneres fint utover og plukkes kløktig opp igjen. 
Det er ikke lett å forutse hvordan alt henger sammen. 
Minuset er at den ikke prøver på mer. 

Det er noe monotont og ikke minst trygt og tradisjonelt over det hele: 
En politimann som roter seg over på den gale siden. 
Lojalitet versus moral, blod over vann. 
Vi har sett det før, for eksempel i amerikanske «Bloodline». 
Her er ingen digre overraskelser eller mer enn middels fascinerende rollefigurer. 
Jeg tar meg i å savne både Petersen og Santelmanns mer interessante karakterer fra «Frikjent». 
Nikolais mutte steinansikt er kanskje ment å trigge nysgjerrigheten vår, fundere på motivene og moralsynet hans. 
Men moralspørsmålet virker ikke så komplisert som tittelen på serien skal ha det til. 
Nikolai beveger seg ikke i et moralsk grenseland. 
Han krysser grensa tidlig og blir ført videre av strømmen. 
Som så mange krimkarakterer før ham. 

Anmeldelsen er basert på de tre første av åtte episoder. 
