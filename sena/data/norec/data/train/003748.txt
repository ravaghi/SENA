Gnomeo og Julie
Kjipe 3D-nisser og glattpolert Elton John-musikk. 

Dette hadde jeg ikke ventet. 
En animert film med hagenisser og Elton John-musikk basert på William Shakespeare. 

Denne komboen virker kanskje såpass vill at det bare måtte bli morsomt, noe Gnomeo og Julie også er i blant, men filmen prøver ofte altfor hardt på å skape latter. 
Dialogen knatrer som et maskingevær, så jeg knapt rekker å registrere poengene. 

Jeg får heller ikke særlig hjerte for figurene. 
Derfor blir dette en filmopplevelse akkurat midt på treet. 

Rødnisser mot blånisser 

Du skjønner jo hva som er utgangspunktet for historien. 

Men her foregår intrigene blant blånisser og rødnisser i hagene til naboene Capulet og Montague i Verona Drive. 

Blånissen Gnomeo forelsker seg i rødnissejenta Julie, men kjærligheten forkludres av fiendtlighetene mellom nissefamiliene. 

Skikkelig bad taste 

Ideen er kanskje sprekere enn utførelsen. 
Det er ikke til å komme i fra at hagenissers evne til kroppsspråk og andre bevegelser er begrenset. 
Dessuten synes jeg nissefigurer generelt er skikkelige bad taste i enhver hage! 

Filmen presenteres i 3D, med for mørke bilder og udefinerte detaljer som resultat. 
Det er ikke bra. 

Den før nevnte dialogen sitter heller ikke helt som den burde, i alle fall ikke i den norske dubbingen. 
Stemmene gjør som de skal, men det jeg mistenker at den originale teksten rett og slett ikke lot seg oversette bedre. 

For glattpolert musikk 

Filmen er altså co-produsert av Elton John, med hans partner David Furnish som hovedprodusent. 

Det er nok derfor filmen er gjennomsyret av Johns slagere, pluss noen nye låter. 
Johns figur gjør også en morsom gjesteopptreden. 

Men jeg synes ikke filmversjonene av musikken er spesielt gode. 
Det blir litt for glattpolert, og jeg skulle ønske de kunne brukt originalversjonene. 

For barnslig film 

Det finnes spreke actionscener her, og humor som småbarn vil le av, men jeg savner et voksnere lag, som for eksempel Pixar er flinke til å sy inn i sine historier. 

Dette blir til syvende og sist for barnslig for meg. 
Gi gjerne barna en sjanse til å se denne filmen, men ikke forvent å bli imponert selv. 
