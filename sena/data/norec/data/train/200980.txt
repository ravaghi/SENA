Reinspikka kjøreglede!
Nye Subaru WRX STI er noe av det mest underholdende du kan kjøre med trekk på alle fire. 
Den gjenoppståtte rallybilen er blitt bedre på de fleste måter - bortsett fra på ett punkt. 

En Subaru etterfulgt av bokstavene «WRX STI» betyr noe spesielt for alle med et snev av bilinteresse. 

Det var i en bil med den logoen på koffertlokket Petter Solberg tok VM-tittel i WRC, og den herjet i årevis i rallyløyper i inn- og utland under modellbetegnelsen Impreza. 
Men nå er modellnavnet kuttet ut, slik DinSide omtalte tidligere. 

Bilen vi står foran heter nå kun WRX STI (ja, I-en skal være stor). 
Formen er atter gjort om til sedan etter at Impreza WRX 
Sti fra 2008 var kombi. 
Den skal konkurrere mot Audi S3, BMW M135i xDrive og VW Golf R. 

300 turbohester 

Så hva er det denne nykommeren har å by på? 
Jo, det er en fullblods kjøremaskin med sylskarp presisjon i alle ledd med en 2,5-liters firesylindret boxermotor som yter 300 turbohester. 

De bidrar til en 0-100-spurt på 5,2 sekunder og en toppfart på 255 km/t. 

Motoren er den samme som i forgjengeren uten noen effektøkning, kun mindre optimaliseringer. 
Lanseringen av bilen er lagt til Stockholm, der vi først prøver ut den på en liten bane. 
Det skal ikke mange meterne til før vi merker at Subaru har dreid til presisjonsskruen flere hakk. 

Stikkordet er stivere 

For det første er styringen tung og helt enormt presis. 
Japanerne har redusert utvekslingen vesentlig, dermed har du fått en styrefølelse på høyde med Porsche 911. 

Karosseriet har fått et løft. 
Ikke bare på designet, som nå får bilen til å se både fullkommen og tøff ut, men også vridningsstabiliteten. 
Stikkordet er stivere. 
30 prosent, for å være nøyaktig. 
Utstrakt bruk av høyfast stål er grunnen. 

Enda mer sportslig versting 

Videre er fjæring, stabilisatorstag, dempere og mye annet i understellet gjort fastere for en mer presis kjøreopplevelse. 
Det fungerer, kan du trygt si. 

WRX 
STI er blitt enda mer sportslig samtidig som den er blitt noe mer komfortabel. 
I sum har vi fått en mer anvendelig spreking enn noen tidligere versting-bil fra Subaru. 

For et annet fremskritt er akselavstanden som nå er økt 2,5 cm. Det gir bedre beinplass i baksetet, hvor voksne nå kan sitte uten problemer, og det bidrar til bedre komfort ute på landeveien. 

Se video med utvikling av bilen her, der de blant annet tester den på Nürburgring. 

You need a browser that can handle Iframes to be able to view this page. 

Det virkelige problemet 

I Norge vil bilen kun tas inn i en topp utstyrt versjon med blant annet elektriske skinnseter, soltak, navigasjon, ryggekamera, LED-lys og Harmon/Kardon-stereo. 

Forsetene omslutter fører og passasjer utmerket, men jeg skulle gjerne sett at førersetet kunne justeres et par centimeter lengre ned og at sitteputen kunne vært lengre. 

Skal vi trekke fram det virkelige problemet til WRX STI, så er det støy. 
Det er nemlig mye hjulstøy som slipper gjennom og allerede i 100 km/t må du heve stemmen betraktelig for å nå frem til passasjeren. 

Til å grine av 

Der ligger Subaru langt bak selverklærte konkurrenter som Audi S3 og BMW M135i xDrive. 
De er begge biler bygget med enda mer komfort og tilsvarende, eller enda sterkere ytelser. 
De er dessuten til alt overmål billigere enn Subaruen. 

For her kommer vi til den andre nedturen. 
Prisen på bilen i Norge blir nemlig 879.900 kroner. 
En bilinteressert stakkar kan begynne å grine av mindre. 
Spesielt når vi finner ut at samme bil i Sverige koster 344.000 kroner og kun 280.000 kroner i England. 
Buuhuuu! 

Ingen grønn bil 

Men hvorfor er prisen så hinsides? 
Hater vår avgiftsminister Siv Jensen merket Subaru? 
Nei, svaret ligger nok i motoren. 
CO2-utslippet er 242 g/km, og det er veldig høyt sammenlignet med konkurrent BMW M 135i xDrive, som ligger på 182 g/km. 

Tyskeren har attpåtil større motor (3-liters sekssylindret motor på 320 hk), den veier omtrent det samme og er sterkere fra 0-100 km/t. 
Audi S3 med 2-liters firesylindret motor på 300 hk har CO2-utslipp på 162 g/km. 

Ikke drivstoff-effektiv heller 

Forbruket til WRX STI avslører også at dette ikke er en særlig drivstoff-effektiv bil. 
Forbrukstallene viser for bykjøring 1,4 l/mil, langkjøring 0,84 l/mil og blandet kjøring er oppgitt til 1,04 l/mil. 
Erfaringsmessig kan jeg allerede nå fastslå at de fleste vil slite med å kjøre denne ned mot én liter bensin prer mil. 

Bensinforbruk er dessuten ofte høyere i praksis enn i teori, noe som er avslørt tidligere. 

Men bryr egentlig de knappe fem kundene som kommer til å kjøpe denne bilen i år seg noe om det? 
Nei! 
Vil de stå der og måle Subaruen opp mot finessen og den langt bedre interiørkvaliteten konkurrentene tilbyr? 

Nei! 
Subaru WRX STI er og blir en bil for entusiastene. 

Still den opp slik du vil 

De som ikke trenger å vise for all verden at de har penger til å kjøpe en dyr bil, men de som vet å prioritere kjøreopplevelse fremfor alt annet. 
For i Subaruen kan du stille opp bilen slik du vil. 

Active Torque Vectoring flytter kreftene til det hjulet med best grep, slik at du kommer deg mest mulig effektivt gjennom svinger. 
Mellom setene sitter systemet Driver Controlled Center Differential, slik som på tidligere WRX STI-utgaver. 
Det lar deg regulere momentfordelingen mellom hjulene, og du kan selv sette opp bilen slik du ønsker. 

Ekte sportsbil 

Utstyr som dette er med på å gjøre Subaruen svært avansert, og en bilkjøper uten forståelse for dette vil ha liten glede av det. 
Entusiastene som kjøper den vil neppe syte over interiørkvaliteten eller mangelen på automatgir eller dobbeltclutch-kasse. 

For Subaru WRX STI fås kun med en sekstrinns manuell kasse, slik en ekte entusiast- og sportsbil skal og bør være utstyrt med. 
WRX STI blir er og en spydspiss for merket og vi gleder oss vilt til å prøve den på norske veier. 
