Filmanmeldelse:Dansk dragemoro 

Danmark har fått dilla på historiske filmer og jammen har de ikke tatt sjansen på å hoppe på «Game of Thrones»-bølgen også! 

«Skammerens datter» er nok en langt lettere variant, men fungerer utmerket på sine egne premisser, for nesten hele familien.Basert på en fantasy-serie av Lene Kaaberbøl handler den om den unge jenta Dina (fortryllende portrettert av Rebecca Emilie Sattrup). 
Hun har arvet evnen til å se inn i sjelen til folk når hun stirrer dem i hvitøyet: 
Hun ser hva de har gjort av ugjerninger og får dem til å skamme seg over dem. 
Hun kommer til landet Dunark som herjes av en svært blodig arvestrid i fyrstefamilien: 
Tronarvingen Nicodemus (en fordrukken Jakob Oftebro, gjør masse ut av rollen på kort tid) arresteres som mistenkt for mord. 

Den neste i rekken, skumle, rødhårede Dragan er en pådriver for å få ham dømt og ta over tronen fluksens. 
Men skammeren og hennes datter ser ei noe ondt bak Oftebros forfyllede ytre. 
Klarer de å redde egne liv, og folket fra den onde Dragan? 
Det går kjapt unna i «Skammerens datter». 
Handling er prioritert fremfor etablering av karakterer og relasjoner, men dyktige skuespillere skaper figurer du tar med deg ut av kinosalen. 
Etappene i filmen glir fint inn i hverandre. 
Og selv om man har voldsomt imponerende drager tilgjengelig faller man ikke for fristelsen det er å smelle på med krutt og kanoner. 
Vi snakker sofistikert effektbruk, og de forskjellige etappene filmen er delt inn i flyter fint i hverandre. 
Tsjekkia har vist seg som et perfekt for middelalder-settinger – så også her. 
Hvis den effektive og actionfylte historien mot formodning ikke skulle fenger, går det nemlig fint an å drømme seg bort i scenografien. 

ØYSTEIN DAVID JOHANSEN 
