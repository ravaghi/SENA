Katzenjammer:«Le Pop» 

Potensialet er stort, og countrypopkunst som «Tea With Cinnamon» og «Play My Darling, Play» lover godt for fremtiden. 

Problemet er at Katzenjammer vil så altfor mye, mer enn hva godt er, på sitt debutalbum. 
Det høres ut som bandet har latt seg inspirere av alt fra engelske drikkeviser til The Dixie Chicks via spaghettiwestern og balkanpop. 
Spennvidde kan stundom være av det gode, men «Le Pop» hopper for bredt, lander i spagaten og oppleves litt parodisk til tider. 
Platas rolige innslag er suverene. 
Når tempoet skrus opp blir det anmassende. 
Det eneste temposterke sporet som virkelig fungerer er «hiten» «A Bar In Amsterdam», men det må nok forventes en viss debatt på verdensveven rundt et eventuelt plagiat av Bad Religions «21st Century (Digital Boy)». 
Katzenjammer er helt sikkert knakende festlig live. 
På debutplaten mangler de dessverre både retning og rød tråd. 
Det er likevel ingen vits i å avskrive bandet etter første forsøk. 
Til det er talentet for stort. 

ANBEFALTE KJØP: 
«A Bar In Amsterdam», «Tea With Cinnamon», «Play My Darling, Play». 
