Er dette Mike Patton som fremfører Danny Elfman-komposisjoner?
Nei, det er Major Parkinsons tøylesløse galskap. 

||| 
ALBUM: 
Burleskrockerne i Major Parkinson fortsetter dypdykket ned i den forvridde virkelighetssoppfatningen til den oppdiktede karakteren Johnny Parkinson på andrealbumet «Songs From A Solitary Home». 

Den narrative galskapen akkopagneres fremdeles av lirekassevennlig sirkusrock, kabaretkunst i Tom Waits-land og progressiv rock med metalltendenser som gjør at Major Parkinson til tider høres ut som en Mike Patton som fremfører Danny Elfman-komposisjoner. 

«Hearts of Hickory» er i alle fall beviset på at «Tre nøtter til Askepott» ble behørlig nedprioritert i det Major Parkinsonske hjem på julaften for et par runder med «A Nightmare Before Christmas». 

Men slik spastiske psykiatriske tilfeller noen ganger må kle på seg tvangstrøya, kan det hende at Major Parkinson tjener på å være enda litt mer fokuserte på neste runde - all den gøyale William Shakespeare-parafraseringen (There's something rotten in the state of being me) og «Carnivalé»-estetikken til tross. 
