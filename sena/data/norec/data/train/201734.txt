Packard Bell dot m 11,6-tommer
Packard Bell vant testen i januar med sin "Dot". 
Hva sier vi etter å ha testet den nye generasjonen? 

Hva som er liten nok og stor nok, lett nok og tung nok er vanskelig. 
De første mini-bærbare var for små for mange, derfor dukket det opp maskiner både ett og to hakk større. 
Noen produsenter har klart å lage disse modellene både nette og lette, og er det plass i veska uansett så betyr ikke noen få gram ekstra all verden. 

Packard Bell har maskiner over hele linja, vårt testeksemplar heter "dot m" og har en skjermstørrelse på 11,6 tommer. 
Vekten er 1419 gram med et 6-cellers batteri. 
Dermed havner den i den større og tyngre delen av maskinutvalget. 

Dot m på benken 

Packard Bell dot 3G vant vår test av 8 minibærbare i januar. 
Men Packard bell har flere andre modeller å by på. 

Den første 11,6-tommeren vi så kom fra Acer og vi ble begeistret over dette formatet. 
Packard Bell ble kjøpt opp av Acer i fjor, men her er det ikke snakk om samme maskin med to forskjellige merkenavn. 
Acer Aspire One og Packard Bell dot m er to forskjellige maskiner, det er helt klart når man setter dem ved siden av hverandre. 

Spesifikasjoner 

Venstre side av maskinen: 

Høyre side av maskinen: 

Dot m kommer i sort, blank plast med matt sort underdel. 
En blank liten krom-detalj på "lokket" ser ut som en slags spenne, og matcher hengslene. 
Så langt ser den absolutt bra ut. 

Batteriet trekker derimot til seg oppmerksomheten på en noe mindre fordelaktig måte, det stikker ut knappe 2 centimeter bak resten av maskinen. 
Det ser ut som et spesialbatteri for ekstra lang brukstid, men det er altså standardbatteriet. 

Skjermen er glinsende blank, dessverre, men oppløsningen er høy, hele 1366x768. 
Betraktningsvinkelen er begrenset, men ikke dårligere enn på de aller fleste andre bærbare. 
Selv om batteriet stikker såpass langt ut blir den ikke vanskeligere å balansere på brettet i et trangt flysete, når du må vippe hele maskinen bakover for å kunne lese på skjermen. 

Fordelen med 11,6-tommers skjerm er at tastaturet ikke blir så trangt, det er bare 2-3 millimeter smalere enn bokstavelen på et vanlig bordtastatur. 
Tastene er mindre dype, men helt ok å skrive på. 

Pekeplaten er god, knappene er en vippeknapp med litt for stor dødsone på midten, men det fungerer. 
Skrollingen i høyre felt var også kurant. 

Maskinen har ellers god balanse, den har ingen tendens til å vippe bakover. 
Batteriet som stikker ut sørger for dette. 

Ingen kraftkar 

Maskinen fungerer utmerket til enkle oppgaver, men sliter når du gir den for mye å hanskes med. 
Avspilling av video i standard DVD-format gikk greit, men vifta kom stadig på. 
De fleste andre mini-bærbare klarer å spille av HD-video i 720p, men det ble for tungt for denne maskinen. 

Grunnen er ganske enkelt svakere prosessor og større skjermflate, her sitter det en Z520 på 1,33 GHz og 1366x768 krever mer futt å fylle enn 1024 x 600 som de mindre maskinene er utstyrt med. 

En Atom N270 som sitter i f.eks. Samsung NC10 klarer nesten 1500 poeng i PCMarks 05, mens Z520 ikke leverte mer enn 1065 poeng. 
Det er en vesentlig forskjell. 

Lang batteritid 

Med alle strømsparingsfunksjoner slått av klarte maskinen å være på i 441 minutter, altså 7 timer og 21 minutter. 
Med kontinuerlig avspilling av video klart den 344 minutter, det er altså 5 timer og 44 minutter. 

Dette er meget gode batteritider, og dette skyldes selvsagt både stort batteri og svakere, men mindre krevende prosessor. 

Konklusjon 

Prioriterer du lang batteritid framfor best ytelse er denne maskinen midt i blinken. 
Om ytelsen er god nok er individuelt, den klarer jo alt bortsett fra spill og HD-video og det er tilstrekkelig for de aller fleste. 

Baksiden er at den sliter der hvor kraftigere maskiner bare kjører videre. 
Da begynner vifta å kjøre og det høres. 

Forøvrig er maskinen slank og lett å håndtere, litt tyngre enn vi hadde ønsket, men dette skyldes batteriet. 

Adobe Photoshop LE følger med maskinen, det er også et pluss. 
