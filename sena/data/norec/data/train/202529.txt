Apple iPod Photo
Samme, gamle iPod, men med farger? 
Omtrent, men ikke helt: 
Den ferskeste iPod-utgaven har en del nye muligheter. 

Det er ikke så lenge siden den nye, slankere utgaven av iPod ble introdusert. 
Den hadde et nytt, trykkfølsomt navigeringshjul, var tynnere og hadde bedre levetid enn den tredje generasjonen av spilleren. 

Den nye utgaven dukket opp i butikkene før jul. 
Det er ikke en femte generasjon, men en litt forbedret versjon av fjorårssommerens modell. 
Den ser mer eller mindre helt identisk ut, men den store nyheten er at nå har iPoden fått fargeskjerm. 

iPod photo kan kjøpes i to utgaver: med 40 GB og 60 GB harddisk. 
Den er altså rettet mot seriøse musikksamlere eller de med store bildesamlinger. 
Muligheten for å vise frem bilder er nemlig en av fordelene med iPod photo (noe som navnet tilsier). 

Lik utenpå 

Den nye modellen har den samme hvite fargen som de tidligere modellene, det samme flotte navigeringshjulet og den samme lekre designen. 
Den er imidlertid noe tykkere enn fjerdegenerasjons-modellen. 
Vekten er på 181 gram, den er altså noe tyngre enn den siste utgaven, som veide 158 gram. 

Fargeskjermen har en oppløsning på 220x176 piksler og viser 65.000 farger. 
Det er selvsagt hyggelig å kunne se de enkle og minimalistiske menyene til Apple i farger, men det viktigste er at bildene du legger inn vises bra. 
Og det gjør de. 

Fotoalbum i lomma 

Du må som vanlig legge inn iTunes-programvaren når du installerer iPoden, og den versjonen som følger med har også støtte for bildeoverføring. 
Det er relativt enkelt, det er bare å velge hvilke mapper som skal overføres, og flyttingen går raskt unna takket være FireWire- eller USB 2.0-tilkoblingen (kabler for begge varianter følger selvsagt med). 
Det er også støtte for å overføre fotoalbum laget med Adobes Photoshop Album og Photoshop Elements. 

Bildene finner du liggende i sine respektive mapper i Bilder-menyen på iPoden. 
Går du inn på mappene, får du opp miniatyrer av samtlige bilder, og derfra er det bare å klikke seg inn på de aktuelle filene. 
Du kan også bla gjennom bildene ved å trykke på frem- og tilbake-knappene på navigeringshjulet. 

Dessverre er det lite du kan gjøre med bildene du har liggende på iPoden. 
Det går ikke an å zoome inn eller rotere, eller tilpasse dem på noen måte. 
Det du imidlertid kan, er å lage en lysbildeserie med bildene, som fremvises med angitte intervaller, bakgrunnsmusikk og stilige overganger. 
Og det morsomme er at du kan koble iPod Photo til en TV, og vise lysbildeserien der. 
Det er en mulighet vi liker veldig godt. 

Prikken over i'en ville vært støtte for minnekort eller en annen enkel måte å overføre bilder direkte fra et digitalt kamera. 
Selv om det finnes tilleggsløsninger som lar deg gjøre det, blir bildene da kun lagret som filer, og det er ikke mulig å vise dem frem på skjermen. 
Skal du se på bildene, må de gå via iTunes på PCen. 
En unødvendig begrensning, synes vi. 

Bildemulighetene er altså en hyggelig nyhet, men løsningen er ikke perfekt. 
Vi hadde likt mer fleksibilitet og kontroll over bildene. 

Musikk også 

Som musikkspiller er iPoden den samme gamle. 
Den er en drøm å navigere, du har godt med EQ-alternativer for optimal lyd og du kan lage spillelister på sparket. 
Den eneste, lille nyheten er at fargeskjermen kan vise coveret til skiva du hører på for øyeblikket. 

Vi synes fremdeles at iPod ikke er det beste alternativet når det gjelder lyd. 
Den spiller lavt (men det problemet kan enkelt løses), det er lite bass og lydbildet er ikke like spenstig som på en del andre spillere vi har prøvd. 

Apple har videre klart å skvise enda mer ut av batteriet, som nå skal være i 15 timer, så lenge du holder deg til musikkavspilling. 
Kontinuerlig lysbildefremvisning skal være i fem timer. 

Konklusjon 

iPod photo er et kult tillegg til Apples ekstremt populære jukebox-serie. 
Fargeskjermen gjør stor forskjell, og den vil nok tiltrekke seg oppmerksomhet, akkurat som de tidligere modellene har gjort. 

Men dette er et produkt for spesielt interesserte, spesielt på grunn av prisen. 
40 GB-utgaven koster 4.790 kroner, mens 60 GB-varianten går for hele 5.690 kroner. 
Og for å være helt ærlig, funksjonaliteten du får her står ikke helt i stil med prisen. 
iPod photo er et luksusprodukt, du kan for eksempel kjøpe en lignende spiller fra Asono for ca. 3.500 kroner (riktignok med mindre disk, men med flere muligheter). 
Du bør også sjekke ut den nye Archos Gmini, som vi holder på å teste i disse dager. 

Så foreløpig er det enklere for oss å anbefale den klassiske iPoden, og så får vi håpe at photo-utgaven går ned i pris etter hvert. 

Oppdatert: 
Forrige uke ble prisene på iPod endret. 
Nå finnes ikke den omtalte 40 GB-spilleren lenger, men en 30 GB-versjon til 3.290 kroner, og 60 GB-versjon til 4.190 kroner. 
