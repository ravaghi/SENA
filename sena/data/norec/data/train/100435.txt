Global mosaikk
Veldig sært, men vakkert fra et moderne Casablanca. 

HANDLER OM: 
Trafikkpolitikvinnen Kenza er forelska i leiemorderen Kamel. 
Deltidsprostituerte Souad holder fest i leilighetene der hun er vaskehjelp. 
Unge Hicham har et desperat ønske om å rømme til Europa. 
De lever alle i det moderne Casablanca, en støyende, farlig by som har funnet sin egen rytme - i skjæringspunktet mellom Nord og Sør. 

DOM: 
Handlinga er ikke det viktige her. 
Den er relativt uinteressant, og kommer uansett kjapt i bakgrunnen for det visuelle. 
Filmen er overtrukket med en leken bruk av virkemidler. 
Koreografien er vakker, innimellom er scenene til å miste pusten av. 
Det skapes en moderne poesi i byens bevegelser: 
I en rundkjøring, et kjøpesenter. 

«WWW» harselerer med klassiske filmtemaer og bruker en surrealistisk musikkvideoestetikk for å si noe om livet i dagens Casablanca. 
Den nordafrikanske byen preges av en slitasje mellom impulser fra Nord og Sør, og filmen føyer seg således inn i en rekke av flernasjonale mosaikkfilmer som tematiserer den «globaliserte tidsalderen», som for eksempel fjorårets «Babel». 
Personene i filmen lever mellom drømmene sine og den ofte absurde, brutale virkeligheten. 
Der infrastruktur mangler, har de måter å få livet til å gå rundt: 
De organiserer buss- og telefonleie, finner sine fristeder på forlatte tak og i tomme leiligheter. 
Og hele tida er Casablanca tilstede, i et brus av lyd og bevegelse. 

Regissøren har dårlig kontroll på virkemidlene, og som nevnt er det så som så med historien. 
Dette er en smal kunstfilm som grenser til å passe best på en utstilling. 
Samtidig er den frisk, utfordrende og kompleks. 
Du veit om du er en sånn en som vil like det her. 
