TEST:SqueezePad 

Har du iPad og streamer musikk og nettradio via Squeezebox er det denne du skal ha. 

Har du en stor musikksamling, hører på nettradio eller musikktjenester som WiMP eller Spotify? 
Da er Squeezebox-produktene til Logitech definitivt verdt en titt. 
De takler nesten alt av formater, er enkle i bruk, og gir deg god lyd til en helt akseptabel pris. 

Squeezebox-produktene kan i tillegg styres via ulike applikasjoner både til iPhone og Android-mobiler, men etter å ha prøvd flere ulike løsninger er vår konklusjon at det aller beste er å bruke iPaden. 
Og forklaringen er enkel: 

iPadens batteri varer i timevis (9-10 timers bruk), til sammenligning går iPhonen fort tom for batteri midt i festenMye større skjerm gjør det også langt enklere når du skal manøvrere deg gjennom dine gedigne spillelister. 

SqueezePad i bruk 

SqueezePad lastes ned direkte fra AppStore til iPaden og koster 55 norske kroner. 
I tillegg må du som sagt ha et Squeezeprodukt, selve brukte jeg Squeezebox 
Duet og Touch under denne testen. 

Hvis du allerede har Squeezebox har du allerede registrert deg og lastet ned Squeezeserver-programvaren. 
Du bruker det samme passordet også på iPaden. 
Hvis du er ny bruker kan du også registrere deg direkte via applikasjonen. 

Dette er relativt selvforklarende, men merk deg en ting: 
I applikasjonen må du velge om du skal koble deg direkte til MySqueezebox.com (for kun nettradio eller WimP), eller om du vil streame musikk direkte fra din egen musikksamling. 
Du kan også endre dette underveis, noe som er praktisk om du ikke orker å slå på PC-en hver eneste gang du skal høre på musikk. 

Se hvordan alt ser ut i vår gigantiske bildespesial: 

Har du flere Squeezebox-enheter kan styre dem alle via SqueezePaden. 
Ved å trykke øverst i venstre hjørnet får du opp dine enheter, og velger f.eks. mellom å styre stue-enheten eller radioen på kjøkkenet. 

Jeg valgte først å gå inn på min egen musikksamling, og her er det full pott. 
Menyene er akkurat som du er vant til, og ikke minst: 
Responsen er lynkjapp. 
I praksis har jeg bedre respons med SqueezePad enn jeg har med originalfjernkontrollen til Squeezebox Duet. 
Det er et tankekors for Squeezebox 
... 

Den store fordelen på iPad er selvsagt at alt blir så mye større, og at det dermed er enklere å få oversikt over valgene du har. 
SqueezePad fungerer kun i landskapsmodus, og du har da menyen til venstre, mens høyre del av skjermen er dedikert album/artist-bilde av det du hører på akkurat nå, i tillegg til play/pause og skipping mellom låtene. 
Trykker du på coverbildet blåses det opp i stort format, og her kan du også snu iPaden slik at du endrer format. 
Lekkert og praktisk, spesielt om du har fest. 

Betalingstjenestene Spotify og WiMP fungerer også bra (se bildespesialen for eksempler). 
Du har full tilgang til alle funksjonene du ellers er vant til, og større skjerm gjør det også langt enklere å bruke søkefunksjonen. 
Det er tross alt en smalere sak å skrive på iPaden enn på en mobiltelefon eller via en liten fjernkontroll fra stua. 

Den første uken jeg hadde programmet brukte jeg kun Spotify, men siden abonnementet mitt der har gått ut har jeg i det siste hoppet over til WiMP, mye fordi den også fungerer uten at du trenger å ha slått på PC-en. 

Svakheter 

Ser vi kun på selve SqueezePaden er det svært få ting å irritere seg over. 
Ok, miniatyrbildene kan lastes enda litt raskere, men dette er pirk. 
Jeg klarte heller ikke å aktivere Facebook-funksjonen, men når det er sagt: 
Det er en funksjon jeg knapt nok bruker på Squeezebox uansett. 

Du bør imildertid merke deg et par ting når det gjelder WiMP: 

Det er kun Squeezebox Touch og Radio som lar deg bruke WiMP uten at du også har på PCen (eller din Mac/NAS-disk) i bakgrunnen. 
Når du spiller av musikken på disse produktene får du altså den beste lydkvaliteten WiMP kan gi i dag (AAC i 256 kbps). 

Har du et annet Squeezebox-produkt, for eksempel Duet, må du altså ha på PCen i bakgrunnen og streame musikken via Squeezeserver. 
Det er uheldig for alle musikkentuasiastene der ute, fordi kvaliteten da synker til 96kbps. 
Det er et stort minus. 

Konklusjon 

Likevel, hvis du allerede har et Squeeze-produkt og en iPad er vår dom klar: 
Kjøp den, du vil ikke angre. 
Etter at programmet kom på plass har jeg rett og slett lagt Squeezeboxens originalkontroller i skapet, antagelig for godt. 

Nærmeste konkurrent er Sonos som også har en imponerende lekker Spotify-applikasjontil Ipad, og antagelig er enda bedre på musikkavpilling på flere enheter i ulike rom. 
Sonos er imidlertid også langt dyrere produkter enn Squeezebox. 
