a-Harket
Morten Harket (52) har satt seg fore å forlenge a-has karriere - alene. 

ALBUM: 
POP Morten Harket - «Out Of My Hands» (Universal) 

Det var tydeligvis ikke Morten Harket som ønsket å legge ned a-ha i 2011. 

«Out Of My Hands», det femte soloalbumet hans, tyder i alle fall på at vokalisten langt fra er lei av å slynge den vakre stemmen sin ut over åttitallistisk melankolsk synthpop. 
Platen er et åpenbart forsøk på å videreforedle den gamle triokapitalen på egenhånd. 

Ja, den høstlig billedskjønne a-haske sorgfølelsen ligger faktisk så tjukk over albumet at det føles feil at Waaktaar-Savoys komponistnavn ikke er å se på omslaget. 
I stedet benytter Harket seg av svenske Joakim Berg (Kent) - en enda mer nedstemt type - og, med mindre heldige resultater, Peter Kvint, også han en arbeidshest fra broderlandet. 
Sistnevntes bidrag er de mest anonyme på et album som spesielt i andre halvdel stamper en smule på leirføtter. 

Overraskelser? 
Harket lager motorbåttøffende synthpop av Espen Linds «Scared Of Heights» (og synger finere enn opphavsmannen i falsett, selvsagt). 
«Listening», signert Pet Shop Boys-guttene, er ganske blek. 
Er det en autotune på gullstrupen vi hører i «Just Believe It»? 

Det er jo et aldri så lite problem at den sterkeste låten her er en engelskspråklig gjendiktning av en ti år gammel Kent-låt («Kärleken väntar»). 
Men også a-ha albumene hadde det med å bli grå i lengden. 

Som sanger og popstjerne har imidlertid Harket formen inne. 
Sjekk hvordan han stiger opp fra havet som en bredskuldret Poseidon på omslaget. 
Noen folk er bare født til å gjøre dette her. 

BESTE LÅT: 
«Burn Money Burn» 

MORTEN STÅLE NILSEN 
