FILM:Bøkenes magi 

Fortellingen om vesle Daniels dramatiske møte med eventyrenes verden er blitt en fin visuell fantasi. 
Som animasjon betraktet er den i blant litt treg og famlende, men takket være et vell av figurer fra eventyrenes verden får filmen både liv, innhold og en viss grad av spenning. 

Det jordnære utgangspunkt er en familie som arver et hus etter en gammel tante. 
Hun etterlot seg gode minner og hemmelige skatter. 
En av skattene er et stort bibliotek fullt av førsteutgaver av all verdens eventyr, som Daniel arver. 
For 7-åringen, som ennå ikke kan lese, er dette rene nedturen - helt til det plutselig tyter ut knøttsmå figurer av bøkene. 
Alle er der, Rødhette, ulven, Peter Pan, ulike feer, Pinnochi, Snøhvit og Daniels suverene favoritt, Alice i eventyrland. 
Guttungen har fått en vesentlig oppgave lagt på sine små skuldre; det er hans oppgave å passe på at figurene forblir samlet i biblioteket. 
Mislykkes han, så forsvinner figurene for alltid. 
Uten å være belærende utvikler filmen seg til et visuelt eventyr om bøkenes evne til å få ord og figurer til å bli levende; hvordan fantasi skapes i en lesers eller lytters eget hode. 
Vi befinner oss i et univers med eventyrlige fakta, humoristiske glimt og ganske nifse episoder, men i en noe stiv animasjonsform. 
