I tenåringspopsegmentet er han i en klasse for seg
Men Justin Bieber er fortsatt bare nesten voksen. 

ALBUM: 
Justin Biebers karriere har ikke vært så lang, men til å ha startet den for knappe fire år siden, er det mye han har fått gjort: 
Albumutgivelse, turné, samleplate, juleplate og 3D-konsertfilm, blant annet. 

Like fullt er dette bare hans andre ordinære studioalbum, det første siden gjennombruddet som renvasket, ufarlig 15-åring med barnefjes og englestemme. 

Nå er han 18, og skal i likhet med en håndfull av pophistoriens største håndtere overgangen fra barn til voksen. 

Ikke minst fordi han i motsetning til de fleste av sine samtidige tenåringspopkolleger skal møte forventningene også fra mer musikalsk kresne lyttere enn kjernepublikummet. 

Fortsatt tenåringsappell «Believe» viser Bieber som modnere og mindre sukkersøt enn før, men med tenåringen i god behold. 

Med rene og pene tekster om evig, altoppslukende og lengtende kjærlighet, gjerne med henvisninger til livet som popstjerne delt med en vanlig jente (førstesingelen «Boyfriend»), er låtene som skapt for å nøre opp under fantasiene til yre ungpike-Beliebers verden over. 

Rihanna og Britney Likevel har de en ganske annen musikalsk relevans enn de til segmentkonkurrentene fra Disney Channel. 

I det «Till The World Ends»-aktige åpningssporet, klubb-pop-perlen «Beauty And The Beat» og «Take You» er det snarere det mest drivende fra Britney Spears og Rihanna som får konkurranse, mens vokaltalentet Bieber boltrer seg mot Drake i smakfullt kjølige «Right Here» og den silkemyke balladen «Catching Feelings». 

Fyldigere stemme Stemmen har naturlig nok endret seg de siste årene, og med en større dybde og fyldigere klang har Bieber ristet av seg det barnlige fra sine første utgivelser. 

Men helt borte er ikke den lystige, ufarlige og mindre spennende Bieber, i spor som «Die In Your Arms» og «Thought Of You». 

«Believe» er en moderne symbiose av pop, r&b; og dance, som på sitt beste spiller på de rendyrkede, intense følelsene som gjør musikken tiltalende for både hormonoverstyrte tenåringer og guilty pleasure-generasjonen. 

Men Bieber har fortsatt litt å gå på for å heve seg over popstjernehopen. 
