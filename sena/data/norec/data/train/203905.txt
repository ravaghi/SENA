Norges desidert billigste SUV er slett ikke verst!
Bli med på prøvekjøring av Norges billigste SUV. 
Den svært prisgunstige SUV-en (fra 190.000 kroner), er blitt langt mer tidsriktig enn forgjengeren. 

Nå kommer en helt ny modell og blander seg inn i kompaktsuv-kampen her i landet. 
Modermerket Renault har bestemt at det skal satses sterkere på Dacia også her i landet og nye Duster skal hjelpe dem med det. 
Det er en nykommer i klassisk og tøff SUV-utførelse som kommer med valget mellom diesel- og bensinmotor og for- eller firehjulsdrift. 
En versjon kommer med automat, men dette kan dessverre ikke kombineres med firehjulsdrift. 

Fra 190.000 kroner 

Dacia annonserer Duster som Norges billigste SUV. 
Prisene starter nemlig på 190.000 kroner for 1.5 dCi (diesel) Comfort med forhjulsdrift og du får den med firehjulsdrift fra 258.000. 
Til sammenligning starter en Nissan Qashqai med firehjulsdrift på 341.000 kroner, en ditto Toyota C-HR på 368.000 - og selv en Suzuki Vitara koster deg minimum 315.000 kroner - den har 4x4 som standard. 
I alle tilfeller gjelder at frakt- og leveringsomkostninger tilkommer. 
Duster kommer eksempelvis på 199.900 kroner levert i Oslo. 
Det er fortsatt billig... 

Det er ikke uten grunn at Dacia mener at hovedkonkurrenten deres er... bruktbilmarkedet. 
Da er det et blant annet et godt salgsargument å være en ny bil og dermed ha full nybilgaranti. 

​Dacia Duster er ikke et vanlig syn på norske veier og det skal sies at bilen ikke har vært veldig profilert her i landet. 
Renault-importøren var sene med å starte import av det rumenske under-merket-sitt og vår første test av den tidligste utgaven måtte foretas med et parallell-importert eksemplar. 

Vi hadde tidligere omtalt bilprodusenten Dacia her på Dinside, som en ren kuriositet. 

Har vokst seg sterkere 

Det er gått hele åtte år siden den første Duster ble introdusert i markedet og tiden hadde definitivt løpt fra bilen. 
I mellomtiden har bilen vært en av drivmotorene bak det rumenske merkets kraftige vekst siden Renault overtok bilprodusenten i 1999. 

Den første modellen i regi av Renault var en billig, kompakt sedan, Logan. 
Senere er, i tillegg til SUV-en Duster, modeller som kombien Sandero og fleksibilen Lodgy, kommet til. 
Fra under 100.000 biler i 2004 steg Dacia-salget globalt til 655.235 biler i 2017 - en ny rekord. 

Qashqai-konkurrent 

Nye Dacia Duster er en kompakt SUV, 434 centimeter i lengden, altså blant de mindre i klassen der vi finner modeller som Nissan Qashqai (436 cm) og den nye og svært overbevisende Skoda Karoq (438 cm). 
Den er også 11 centimeter kortere enn for eksempel nye Peugeot 3008 - årets bil i fjor, som vi nylig testet - men 11 centimeter lengre enn nye Volkswagen T-Roc. 

Dette er altså en helt ny modell, men den er fortsatt basert på samme plattform som den foregående Duster. 
Dimensjonene er derfor ganske like. 
Interiøret er romslig nok, uten å være overdådig. 
Det er plass til voksne også i baksetet, selv om det blir snaut hvis personene foran er storvokste, og bagasjerommet er ganske romslig i 4x2-utgaven (forhjulstrekk) - 445 liter og fortsatt bra i 4x4-varianten - 411 liter. 

Kraftig oppgradert inni 

Interiøret er helt nytt, og mye mer tidsriktig enn i den utgående Duster. 
Førermiljøet er sobert og enkelt, og kvalitetsinntrykket er av en billig, men godt sammenskrudd bil - hardplasten har ikke det 70/80-talls «Lada-preget» som kjennetegnet den utgående modellen. 
Man kan snu på flisa og si det virker solid og slitesterkt. 
Likevel: 
Kvalitetsinntrykket når ikke opp til snittet i klassen. 
Men det forventer vi ærlig talt heller ikke til den prisen. 

Samtidig er betjeningselementene oppgradert til akseptabelt moderne standard med dreiehjul for klimakontroll nederst på konsollen, en rad med knapper til de viktigste funksjoner over der, og på nivået under de tre runde luftedysene, multimediaskjermen - som er standard i testbilen med utstyrsgrad Prestige (Fra 240.000 kroner). 
Finish-en er det ikke noe å si på her. 
Rattet kan justeres både i lengde og høyde, men i litt for begrenset grad etter vår mening. 

Av andre ting Dacia har forbedret: 
Setene er ikke svampaktig dvaske som før, men gir brukbar støtte, med noe forlenget sittepute. 
Det er dessuten gjort plass til oppbevaringsrom både her og der, noe eierne av forrige generasjon etterlyste. 
Blant annet finnes en skuff under passasjersetet foran og et mindre rydderom til småting foran girspaken. 

Tidsmessige motorer 

Drivlinjene er godt anpasset bilens posisjonering - i Norge tilbys den med to motorer. 
Bensin: 
En moderne 1,2-liters turbomotor fra Renault, her med 125 hestekrefter og 205 newtonmeter. 
Diesel: 
En velkjent 1,5-liter - også en Renault-motor - på 110 hester og 260. 
Begge gir bilen tilstrekkelig med krefter, og takket være turboladeren er bensinmotoren ikke langt unna dieselen hva angår forbikjøringsevne i nederste mellomregister. 
Bensinmotoren har dessuten et mer behagelig lydnivå, bedre gangkultur - og har selvsagt mer stamina i høyere turtall. 

Men under tyngre forhold fungerer dieselen utmerket. 
Den har mere skyv fra under 2000 omdreininger og opp i et normalt turtallsregister. 
Med firehjulsdrift viser denne bilen seg, utstyrt med dieselmotoren, manuell girkasse og piggdekk, å være en real offroader i vår test på et halvbrøytet jorde. 
Der setter den seg først fast når vi virkelig går inn for det ved å pløye ut i 40 centimeter pakket og tung snø. 
Heldigvis drar traktoren oss fort ut av det hvite element igjen. 

Automat med forhjulsdrift 

På veien finner vi bensinmotoren en anelse triveligere enn dieselen i vanlig bruk, kombinert med en grei sekstrinns manuell girkasse og for- eller firehjulsdrift. 
Men vil du ha automat - den velfungerende sekstrinns EDC-dobbelkløtsjkassa til Renault - er det diesel og forhjulsdrift som gjelder. 

Komfortnivået på vinterveiene opplevdes som helt ut akseptabelt, med et støynivå som også er helt OK - produsenten opplyser at dette er redusert med 50 prosent i forhold til forgjengeren. 
Styringen, en nyutviklet elektrisk servo, fungerer mye bedre enn før og oppleves helt kurant for klassen. 
I klartekst: retningsendringene kommer kontant og som forutsett ved dreining på rattet. 
På vinterveiene der vi kjørte, opplevdes kjøreegenskapene under prøvekjøringen både forutsigbare og betryggende - bilen reagerte som forventet under alle omstendigheter, også på en glattkjøringsbane der underlaget hadde varierende grader av friksjon og typer svinger, doseringer og lignende. 

Mye bil for pengene 

Det er opplagt at innstegsprisen på under 200.000 kroner ikke gir en bil med mer enn det minimale utstyrsnivå (Comfort), de fleste nybilkunder forventer i dag - blant annet snakker vi da om 16-tommers stålfelger og manuelt klimaanlegg. 
Men standard er tross alt eksempelvis tåkelys foran, bakkestartassistent, DAB+ radio, elektrisk betjening av speil og vinduer rund baut, kjørecomputer og til og med fartsholder med hastighetsbegrenser. 

Graden Prestige koster bare 15.000 kroner ekstra og gir 17-toms aluminiumsfelger, navigasjon og 7-tommers berøringsskjerm, blindsonevarsling og - med firehjulsdrift - 4x4-monitor for hellningsvinkler og kompass. 

Dette er utvilsomt svært konkurransedyktig. 
Når det gjelder konkurrenter, er det nærliggende å tenke på andre relativt rustikke SUV-er fra folkelige merker, som pioneren Suzuki og deres Vitara, eller den mindre kjente bilen i tilsvarende klasse fra koreanske SsangYong, Tivoli. 
Men med firehjulsdrift koster de tross alt fra henholdsvis 315.000 og 320.000 kroner. 
Begge er dessuten en halv størrelse mindre. 
Da blir det stjerneklart hvor billig Dacia-SUV-en faktisk er. 

Ingen tvil: 
For den som klarer seg med det essensielle, men ønsker noe nytt, fremstår Dacia Duster som et knakende godt kjøp. 

Og hva om dette er den egentlige folke-SUV-en? 

Tekniske data: 
