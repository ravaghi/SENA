Martha Wainwright:«I Know You're Married But I've Got Feelings Too» 

(V2 / Bonnier Amigo) 

Skjør, sårbar og dessverre litt for svak. 

Det er aldri lett å komme fra en familie som allerede teller sterke artistpersonligheter som bror Rufus, mor Kate McGarrigle, tante Anna McGarrigle og far Loudon Wainwright III, men Martha Wainwright har definitivt en egenstyrke som artist, ikke minst som tekstforfatter. 
Hun har en tidvis svært direkte måte å vise frem sin skjørhet på, der hun beskriver både bitre og lengtende situasjoner fra et sinn som mest av alt er opptatt av å oppleve kjærlighet uten forstillelse. 
Melodiene er dessverre ikke like sterke, og Marthas tynne stemme - et sted mellom Marianne Faithfull og PJ Harvey - vinner mye på innlevelse når tonefølget blir for strømlinjeformet. 
Faktisk kunne hun med fordel utforsket det mer kabaret-aktige lydbildet som hennes bror er opptatt av for tiden. 
Når Martha først gjør det her - på «Tower Song» - tangerer nemlig uttrykket hennes en nakenhet som resten av platen dessverre mangler. 

Anbefalt kjøp: 
«You Cheated Me», «Tower Song» og «Niger River». 
