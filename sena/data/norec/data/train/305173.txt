En perle
Mor, mor, sønn og datter møter sæddonor. 
«The Kids Are All Right» er et gripende familiedrama av den moderne sorten. 

||| 
FILM: 
Nic (Annette Bening) og Jules (Julianne Moore) er gift og har to barn på 15 og 18. 
Nic er lege, Jules har egentlig ingen jobb, men planlegger å bli landskapsarkitekt. 
Laser på 15 ber søsteren Joni om å sjekke ut hvem deres biologiske far er — de har hver sin mor, men samme sæddonor. 
Joni og Laser treffer far (Mark Ruffalo), som viser seg å være en kul fyr som kjører motorsykkel og driver en organisk restaurant. 

Så langt sier dette lite om filmens kvalitet, så la meg bare slå fast at «The Kids Are All Right» er et fengslende familiedrama fra første scene. 
Det tar ikke lang tid før mor og mor introduseres for sæddonor Paul, Jules begynner å jobbe i Pauls hage, Joni og Laser henger med fatter?n og snart blir det trøbbel i paradis. 

Suksess i USA 

Filmen skulle i utgangspunktet produseres i 2006, men regissør og manusforfatter Lisa Cholodenko utsatte oppstarten fordi hun ble gravid — med en anonym sæddonor. 
Budsjettet var på skarve fire millioner dollar og filmen ble ferdig til Sundance-festivalen i januar, før den gradvis ble en suksess på kino i sommer. 

Cholodenko har laget en drama-komedie, en «dramedie», der en god del av komikken oppstår på bekostning av karakterene, særlig Nic og Jules, som opplever en viss slitasje i ekteskapet. 
Dramaet, derimot, oppstår fordi det er vanskelig å ikke føle med de ulike familiemedlemmene i konfliktene som oppstår når Paul kommer inn livene deres. 

En åpenbaring 

Hvis du allerede er en fan av Bening og Moore, vil du ikke være mindre imponert etter denne forestillingen. 
Hele veien handler det om nyanser, mangetydige scener som finner den riktige balansen mellom underspill og overtydelighet, komikk og smerte. 
Ruffalo har hatt en tendens til å overdrive sin mysende, nølende method acting, men her er han perfekt. 
Josh Hutcherson er fin som Laser, men den store åpenbaringen er australske Mia Wasikowska som datteren Joni. 
Hun spilte også tittelrollen i Tim Burtons «Alice in Wonderland» og mye tyder på at hun har en strålende karriere foran seg. 
