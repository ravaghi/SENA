- Jeg ønsket bare å se brasilianere smile
BELO HORIZONTE/OSLO (Brasil-Tyskland 1-7) Uten Neymar og Thiago Silva ble Brasil fullstendig ydmyket og rundspilt av historiske Klose og resten av Tyskland. 

– 
Vi har vunnet, vi er i finalen. 
Det er fantastisk. 

Slik forklarte Tysklands landslagssjef Joachim Löw hva han følte om seieren på pressekonferansen etter kampen. 

På spørsmål fra VG om hvordan stemningen var i garderoben i pausen, da laget ledet 5-0, svarer landslagssjefen følgende: 

– 
Det var ikke eufori. 
Men alle var fornøyde. 
Spillerne var glade og du kunne føle at 1. omgang var representativ for seieren vår. 
Men spillerne viste en reaksjon etterpå, for de måtte fortsatt vise noe for fansen. 
De gjorde de, og vi kontrollerte kampen etterpå, sier Löw og smiler. 

I syv minutter var Brasil inne i semifinalen mot Tyskland. 
Så sa det stopp. 

For da Thomas Müller fikk stå umarkert på en corner i det minuttet, var det starten på Brasils marerittkveld. 

– 
Det er ærlig talt vanskelig å beskrive hva som skjedde. 
Det er som å prøve å forklare noe uforklaring. 
Det gikk fullstendig i svart, sier keeper Julio Cesar, ifølge Football Italia. 

- Min verste dag 

Før halvtimen var spilt, hadde Tyskland nettet hele fem ganger. 
Brasil ble ydmyket og rundspilt på egen hjemmebane, i det som var en reprise av VM-finalen i 2002. 

Den gang var det Brasil som gikk seirende ut av duellen. 
I kveld var de ikke i nærheten. 
Det endte 7-1 til tyskerne i kveld. 

– 
Dette er min verste dag. 
Men at jeg blir husket som han som tapte 1-7, Brasils versta tap noen gang, var en risiko jeg visste jeg løp. 
Livet går videre, sier Brasil-sjef Luis Felipe Scolari på pressekonferansen etter kampen. 

Etter kampen unnskyldte han seg overfor det brasilianske folket. 

– Til folket: 
Unnskyld for denne feilen. 
Vi skal fortsette å jobbe og ære dette laget og spille for tredjeplassen i Brasilia. 
Jeg tar på meg all skyld for dette katastrofale tapet. 

- Ville bare se brasilianere smile 

Også David Luiz var lei seg etter kampslutt. 

– 
Jeg er lei meg overfor alle brasilianere. 
Jeg ønsket bare å se de smile - alle vet hvor viktig det var, sier en gråtkvalt David Luiz i et intervju etter kampen publisert på 3 News. 

Artikkelen fortsetter under bildet. 

– 
Det er en veldig trist dag, men det er også en dag å lære av, sier han. 

Målscorer Thomas Müller kunne etter kampen nesten ikke tro hva som hadde skjedd, og i et intervju vist på TV 2 etter kampen, sa han følgende: 

– 
Det er sinnsykt. 
Alle kamper utvikler seg annerledes, og i denne fikk vi mer rom enn mot defensive lag. 
Etter kampen mot Algerie, ble vi avskrevet. 
Nå blir vi skrytt opp i skyene, sier han. 

– 
Nå må vi fullføre dette og gi gass, så tar vi det, legger Müller til. 

Banens beste ifølge både VG og FIFA, Toni Kroos, virket noe uberørt på pressekonferansen etter kampen, men hadde ikke på forhånd trodd at de skulle valse over tyskerne slik de gjorde. 

– 
Jeg var der, jeg var på banen. 
Selvsagt har det gått opp for meg at vi vant 7-1, men hadde noen fortalt at vi skulle vinne 7-1 på forhånd, hadde jeg ikke trodd på det. 

Han synes synd på Brasil. 

– Ja, selvfølgelig. 
Forskjellene på lagene er ikke så stor som den var i dag. 
Vi presset dem hele tiden, nektet dem å komme i rytme og vi scoret mål. 
Men Brasil kommer garantert tilbake, sier han, og fortsetter. 

– Ingen blir verdensmester i semifinalen, og uansett hvilket lag som vinner av Nederland og Argentina, må vi levere en ny toppkamp. 
Hvis ikke taper vi, men jeg er sikker på at vi får en god finale. 

Artikkelen fortsetter under bildet. 

Aldri før har en vertsnasjon tapt med så store sifre i et VM, og ifølge Opta er Tyskland det første laget som har scoret syv mål i en VM-semifinale. 

– 
Det er altså så utrolig det vi har sett. 
Det er verdens ledende fotballnasjon som har spilt på seg et nasjonalt traume, som de ikke blir kvitt i denne generasjonen, sier VG-kommentator Truls Dæhli i VGs VM-studio. 

– Brasil raknet slik jeg aldri har sett et landslag rakne før, sier Dæhli. 

Nå må vertsnasjonen spille bronsefinale lørdag, samtidig som Tyskland kan ta turen til ærverdige Maracanã for å spille finale på søndag. 

Der møter de vinneren av morgendagens semifinale mellom Argentina og Nederland. 

Historiske Klose 

I løpet av kampens første tretti minutter hadde Thomas Müller skutt seg et steg nærmere å bli VMs toppscorer (har nå fem). 
Dersom han går forbi utslåtte James Rodríguez (endte på seks), blir han den første som har blitt toppscorer i to VM på rad. 

Miroslav Klose var blitt historisk med sitt 16. 
VM-mål, Toni Kroos hadde scoret to og Sami Khedira fikk æren av å avslutte noe som lignet på en pasningsøvelse innenfor Brasils 16-meter. 

På tribunen viste TV-kameraene bilder av brasilianere som gråt, og VGs reporter kunne melde om stillhet blant hjemmelagets supportere. 

Statsministeren: 
- Vondt å se på 

Brasil ble pepet ut til pause. 

– 
Dette er litt vondt å se på, twitret statsminister Erna Solberg. 

Andreomgangen ble ikke bedre for Brasil. 
Den endte riktignok ikke med fem baklengs, men vertsnasjonen klarte aldri å riste av seg det tyske sjokket. 

Innbytter André Schürrle la på til både 6-0 og 7-0, og Brasils egne supportere svarte med å håne egne spillere fra tribunen. 

Helt på tampen fikk Brasil sitt trøstemål, da Oscar reduserte til 1-7. 

Første Neuer-finale 

Kanskje var tapet av både Neymar (skade) og Thiago Silva (utestengt) nok til å vippe Brasil av pinnen. 

På motsatt side sto en glad Manuel Neuer i Tyskland-buret. 
For er det kamper Neuer taper med Tyskland, så er det semifinaler. 

På fire år står Tyskland kun med to tap med Neuer mellom stengene. 
Begge gangene var det i semifinaler - først mot Spania i VM for fire år siden, deretter mot Italia i EM to år senere. 

I kveld ble han klar for sin første finale med Tyskland, og når han måtte i aksjon, viste han klasse - blant annet da han hindret Oscar seks minutter ut i den andre omgangen og dobbeltredningen han vartet opp med mot Paulinho kun to minutter senere. 

Men det er ikke Neuers keeperspill som blir husket etter denne semifinalen. 

Forrige hjemmetap i 1975 

En hel fotballverden er i vantro over måten Brasil ble herjet med av Tyskland i førsteomgang, og til VG sier Rune Bratseth, som på forhånd spådde tysk seier, at han tror det blir depresjon i landet. 

Før kampen hadde ikke Brasil tapt på hjemmebane siden 1975, den gang mot Peru i Copa Amerika - også det i Belo Horizonte. 

Dagens tap svir adskillig mer enn det. 
For bronsefinale gir ikke oppreisning for tapet mot Uruguay i 1950, som hindret vertsnasjonen i å ta gullet forrige gang det var VM i Brasil. 

Flest VM-finaler i historien 

Tyskland derimot, er klare for finale - sin syvende dersom også Vest-Tyskland regnes i den statistikken. 
Det er én mer enn Brasil og flest av alle land i verden. 

Klokken 21.00 søndag kveld møter de vinneren av Argentina og Nederland. 
Da avgjøres VM og med seier tar Tyskland sitt fjerde VM-gull. 
