Håvard Wiik Trio «The Arcades Projects»
Jazzland Records/Universal 

Tettpakket piano- trio 
Nok en gang bekrefter Håvard Wiik posisjonen som en av landets mest spennende jazzpianister. 
Tidligere i år ga han ut soloplaten «Palinode». 
Trioen har han jobbet jevnt og trutt med siden den første utgivelsen, «Postures,» og har med seg Ole Morten Vågan og Håkon Mjåset Johansen på henholdsvis bass og trommer. 

De følger Wiik i et organisk, intuitivt og integrert samspill. 
Wiiks komposisjoner er tett sammenvevd i trioens spill, fylt til randen av en slags innadvendt energi. 
Noen ganger kommer skaper brå skift spennende kontraster, andre ganger er det lengre flater som males ut. 
I et tilsynelatende massivt uttrykk er det mange farger som får skinne gjennom etter hvert, det er tettpakkede låter som viser nye sider for hver gjennomhøring. 

CARL PETTER OPSAHL 
