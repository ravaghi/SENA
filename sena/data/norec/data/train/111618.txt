Holocaust her og nå
Ufattelige vitnesbyrd fra Nord-Korea 

DOM: 
Prisverdig, men svært vanskelig prosjekt dette: 
Hvordan dokumenterer man overgrep fra et land fullstendig avsondret fra resten av verden? 
I likhet med kinoaktuelle Burma VJ utsetter de involverte foran kameraet seg for livsfare ved å være med både i musikalen og i filmen om den. 
Men i motsetning Burma-dissidentene - som filmer makthavernes overgrep med mobilkameraer - må vi her stole på avhoppernes vitnesbyrd i form av historier fortalt til kameraet i Yodok- Stories. 

Vi får grufulle, nesten fullstendig ufattelige fortellinger om kannibalisme, utsulting og kollektiv avstraffelse av familer - som rører og gjør vondt å se på. 
Etter hvert synes jeg likevel det blir vel mye «snakkende hoder», som delene fra musikaloppsetningen ikke helt klarer å veie opp for. 
Filmen kunne trengt litt mer av den fortellermessige nerven vi får i en praktfull avslutningssekvens: 
En avhoppet forsker tar seg til grensen hvor han sender opp hjemmelagede ballonger med flyveblader. 

Like fullt: 
Selv om Yodok stories til tider er ujevn som kinofilm er den et uhyre viktig dokument i det den avdekker et nåtids holocaust de færreste visste om. 
ØYSTEIN DAVID JOHANSEN 
