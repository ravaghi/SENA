Spillanmeldelse:«Singularity» 

Å lansere et spill midt i sommerferien betyr ofte at det ikke kan konkurrere mot høstens stortitler. 
«Singularity» er unntaket. 

Under den kalde krigen oppdager Sovjet store mengder av det energirike grunnstoffet E99 på en øy et stykke nord for Japan. 
I håp om at det kan gi dem et forsprang i våpenkappløpet, forsøker de å utvinne det ustabile og svært radioaktive mineralet. 

For å gjøre en historie som spenner seg over et halvt århundre litt kort, kan vi ta resten i stikkordform: 
Maktgal russisk general, radioaktivitet, tvilsomme eksperiment, mislykket, mutasjon. 

Som en amerikansk spesialsoldat anno 2010 skal du på rekognoseringsoppdrag på den hemmelige øya som Kreml har forsøkt å fjerne fra verdenskartet. 
Jada, settingen er veldig TV-spill-aktig, men den lager et flott rammeverk rundt et fantastisk actionspill. 

Atmosfæren på denne ulykksalige øya er skikkelig intens. 
Gamle lydopptak og notater som ligger rundt vitner om en tid med håp, da E99 skulle redde moderlandet fra trusselen i vest. 
Men barnelikene som ligger under pultene i den forlatte skolen forteller en litt annen historie... 

Alocc: har spilt Singularity noen timer nå, og må si meg svært fornøyd, fin atmosfære, lekker grafikk, og meget god våpenfeeling, spennende story Diskuter Singularity her! 

Her skal vi reise i tid, teste ut eksperimentelle E99-våpen og -teknologier, og forsøke å rydde opp i fortiden for å redde verden som vi kjenner den. 

Når mutanter kommer løpende mot deg, kan du fange dem i tiden så de beveger seg i sakte film. 
Plukk opp en propantank med gravitasjonsevnene dine, og sleng den i det deformerte trynet som kommer sakte mot deg. 
Eller frys dem i nitroglyserin og skyt dem til snøkrystaller. 

Brutalt er det også, når du finner et supervåpen som lar deg styre kulene i sakte film mot mutantlemmer som mer enn gjerne propellerer av gårde i en kaskade av blod. 

Men «Singularity» er så mye mer enn grafisk vold. 
«Singularity» er en imponerende blanding av «Bioshock» og «Half-life 2». 
Det er godt variert, og byr på både utforsking, gåteløsing, sniking, enkle rollespill-elementer, fysikkbasert moro og selvsagt tung, men leken action. 

Resultatet er overbevisende bra, og absolutt et av årets store actionspill. 
Det låner mange velkjente spillelementer, men byr på nok av egne ideer til at det føles friskt og nytt hele veien gjennom. 
