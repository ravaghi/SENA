På tiende året som kjøpesenterpunker
Avril Lvigne er ute med ny plate. 

ALBUM: 
Avril Lavigne er en gjennomkommersialisert artist, med villaen full av gullmøbler og dollartapet. 

Dessverre går en slik tilnærming ofte på bekostning av virkelig gode musikalske konstruksjoner — noe Avril selv har vist gjennom sine ti år som kjøpesenter-punker. 

Fjerde plate ut i inntektsrekka er «Goodbye Lullaby», som på sitt beste virkningsfullt limer sammen snertne orgelriff og rocke-attityd på «What The Hell», og på sitt verste stadig maler seg inn et utall hjørner av akustisk kvasi-rock hvor det eneste som imponerer er graden av manglende formidlingsevne i håndtering av vrienheter som «hjerte» og «smerte». 

Et par bærebjelker av rampejentestreker - spikret fast i sterk vokal med Cranberries-knekk og moralsk bobleplast - hindrer full kollaps i dette ellers glatte, masseproduserte byggesettet, hvor hver bit så klart også selges separat. 
