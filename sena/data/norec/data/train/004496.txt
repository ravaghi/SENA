Starred Up
Iskaldt og intenst fengselsdrama. 

Blu-ray/DVD/strømming: 
Starred Up er et iskaldt og intenst fengselsdrama fra regissør David Mackenzie. 

Denne britiske filmens høye kvalitet skyldes også hovedrolleinnhaver Jack O’Connell, som i løpet av nøyaktig ett år har imponert meg med hovedroller i ’71, Unbroken og nå, Starred Up. 

Sistnevnte hadde riktignok sine første internasjonale festivalvisninger allerede høsten 2013, men kommer først nå på Blu-ray, DVD og strømming i Norge. 
Og her viser O’Connell sitt enorme potensial i en skikkelig tøff og utfordrende rolle. 

Rykker opp til voksenfengsel 

19 år gamle Eric Love (Jack O’Connell) går fra et ungdomsfengsel til et voksenfengsel. 

En slik overføring kalles «starred up» i miljøet. 
Han har «rykket opp» en divisjon. 
Der viser han seg straks som en voldelig tornado, både i møte med voktere og medfanger. 

Men han møter også livstidsdømte Neville Love (Ben Mendelsohn), hans egen far som Eric ikke har sett siden han var 5. 

Fengselsfilm er en sliten sjanger, men den kan fremdeles gi oss interessante historier. 

Starred 
Up inneholder velkjente elementer som dusjangrep, voldelige voktere, oppgjør med medfanger og fengselshierarkiet der én fange sitter på toppen. 

Dette er sett før, men Starred Up imponerer med gnistrende skuespill i en fortettet atmosfære. 
Figurene er kanskje av den forventede sorten, men miljøskildringen er intens og troverdig. 

Angrep er det beste forsvar 

Jack O’Connell spiller med stor innlevelse i hovedrollen. 
Eric Love fremstår som et skadet dyr, som snerrer mot alle rundt seg i en evig forsvarsposisjon, der angrep alltid er det beste forsvaret. 

Senere i filmen får han hjelp av terapeuten Oliver Baumer (Rupert Friend), som forsøker å få den menneskelige delen av Erics personlighet til overflaten. 

Men også når dette glimtvis lykkes, ser vi at han sannsynligvis er ødelagt for alltid av en forferdelig barndom. 

Starred 
Up bygger opp spenninga mot et uunngåelig oppgjør, der korrupte voktere og livsfarlige fanger er sentrale aktører. 

Det er også interessant å se hvordan det fastlåste forholdet mellom far og sønn Love gradvis utvikler seg, uten at regissør Mackenzie tyr til noen enkle løsninger. 

Starred Up er en vinnerfilm innen sin sjanger, og gjør at forventningene til Jack O’Connells videre prestasjoner blir ekstremt høye 
