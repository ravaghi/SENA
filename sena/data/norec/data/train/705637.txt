Michael Head:Mykt fra Liverpool 

Han befinner seg i skyggen, men Michael Head har levert bra plater i over 30 år. 

Michael Head & The Red Elastic Band: 
"Adiós Señor Pussycat" (Violette/Border) 

Pale Fountains var et lovende band midt på 80-tallet, men den melodiøse blandingen av Love, Beatles og Burt Bacherach nådde aldri helt opp og Liverpool-gjengen ga seg etter to album. 

Michael Head dannet isteden Shack med broren John. 
De slet også i starten, men fikk et fortjent gjennombrudd med flotte "H.M.S. Fable" i 1999. 

Etter at Michael konsentrerte seg om solokarrieren har Shack ligget på is, men til gjengjeld har han mye å komme med sammen med sitt Red Elastic Band. 
Der disponerer han både strykere og blåsere, og lydbildet er like mykt og melodiøst som han vanligvis foretrekker. 

Head, snart 56, synger som om han er venn med hele verden. 
Gi ham en sjanse hvis du liker folk som Nick Lowe og Richard Hawley. 

Beste spor: "Picasso", "Overjoyed", "Queen of all saints", "Rumer", "Wild mountain thyme", "Adios amigo". 
