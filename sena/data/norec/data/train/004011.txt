678 Kairo
Middels interessant om egyptisk kvinnekamp. 

Seksuell trakassering er kanskje ikke et åpenbart tema i Egypt. 
678 Kairo forteller om tre kvinner som våger si i fra, og hvilke konsekvenser det får for dem. 

Jeg merker at kulturforskjellene er litt for store til at jeg helt greier å godta måten problemstillingene presenteres på. 

Filmen er litt ujevn i skildringen av figurer. 
Meninger og handlinger forandres på et blunk. 
Men hovedtanken bak filmen er interessant. 

Kjemper for rettferdighet 

Filmen er inspirert av sanne hendelser. 
Fayza (Boshra) blir antastet på bussen. 
Nelly (Nahed El Sebai) vil anmelde en mann som forgrep seg på henne. 

Og Seba (Nelly Karim) starter samtalegruppe for trakasserte etter å ha blitt befølt av en fotballmob. 

Vi ser hvordan disse tre kvinnene må kjempe for rettferdighet i et mannsdominert samfunn tuftet på gammeldagse holdninger, der selv deres egne familier oppfordrer dem til å la være. 

Kvinnefiendtlige tosker 

Jeg liker hvordan filmen viser hvordan problematikken er aktuell i alle samfunnslag, ved at Nelly representerer de rike, Seba den frigjorte middelklassen og Fayza de fattige. 

Egyptiske menn fremstilles med enkelte unntak som sleipe, sprengkåte og/eller kvinnefiendtlige tosker. 
Noen av dem er i overkant enkelt fremstilt, spesielt Fayzas ektemann Adel (Bassem Samra). 

Jeg liker ikke hvordan enkelte av disse figurene totalt endrer holdning etter innfallsmetoden, uten at jeg føler at jeg får noen forklaring på den plutselige endringen. 

Naive antydninger 

Regissør Mohamed Diab skal ha ros for måten Kairo er trukket inn i filmen på. 
Et kokende bymiljø er et effektivt bakteppe for historien. 

Jeg synes godt han kunne tatt litt mer i når han skildrer overgrepene som er foranledningen til kvinnenes opprør. 
De små antydningene virker nesten naive, men det er mulig egyptisk film ikke er helt klar for eksplisitte skildringer. 

I andre deler av filmen er antydningens kunst tydeligvis glemt, for eksempel i en scene fra en landskamp i fotball, der kvinnene begynner å heie høylytt på Namibia for å unngå kåte hjemmefans etter kampen. 

Blir ikke grepet 

678 Kairo er en middels interessant film som viser hvordan kvinnekamp fortoner seg i et land, der slikt er et uhørt fenomen. 

Jeg blir ikke så grepet av historien som jeg skulle ønske, og har altså problemer med noen av figurene. 

Dette er ikke filmskaping på aller høyeste nivå, men elskere av verdensfilm vil kanskje finne ting å sette pris på. 
