Med ønske om variasjon
Manchester Orchestra lager sanger som dukker opp i tv-serier. 

Manchester Orchestra: 
"A black mile to the surface" (Loma Vista/Caroline) 

Manchester Orchestra er ikke fra Manchester i England, men fra Atlanta i Georgia. 
De så dagens lys i 2004 og har sin trofaste fanskare. 
Denne gang har de bestemt seg for å begrense bruken av gitarene, i det minste den tunge lyden som preget forgjengeren "Cope". 

Riffene er ikke borte, men kommer inn som en kontrast istedenfor å dominere. 
Dermed slipper stemmen til Andy Hull bedre til. 
Låtene skriver han sammen med multiinstrumentalisten Robert McDowell, mens Tim Very (trommer) og Andy Price (bass) er nyeste tilskudd. 
Ideen var å lage et konseptalbum om to rivaliserende brødre i gruvebyen Lead i South Dakota, men det ble med sangen "Lead, SD". 

Det er til gjengjeld en låt som roper mot himmelen. 
Akkurat det er ikke noe uvanlig hos Manchester Orchestra, bare hør slutten av "The grocery". 
Folk-pregede "The alien" skiller seg derimot mer ut, og den har også et vedheng i korte "The sunshine". 
Et vellykket trekk av bandet, ikke minst ut fra tanken om kontraster. 
"The parts" er fire stillferdig akustiske minutter før sju minutter lange "The silence" setter punktum. 
Den lever ikke helt opp til navnet. 

Beste spor: 
"The gold", "The alien", "The grocery", "The mistake". 
