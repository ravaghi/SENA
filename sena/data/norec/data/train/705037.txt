Kom sent, men kom godt
Du kan være så kjent du vil: 
Det er uansett uproft å la publikummet ditt vente en hel time før du gidder å innfinne deg. 

KRISTIANSAND: 
Scenen i Bendiksbukta sto klar, lydanlegget spilte pausemusikk, tusenvis av forventningsfulle festivaldeltakere sto rett opp og ned og ventet — men ingen Long Beach-rapper dukket opp. 

Etter en halv time gikk ryktene om at han hadde forlatt hotellet, et kvarter etter var han der med taxi og etter enda et kvarter sto han på scenen. 
Men det skal innrømmes, han tok seg godt ut. 
I en slags pysj, med juveler og diamantbelagt mikrofon. 
Røykende på noe som lignet en sigar, men som luktet akkurat som det lukter rundt coffee-shop-ene i Amsterdam. 

Snoop Dogg er en publikumsfrier av rang, og publikum tilga ham raskere enn raskest, men det er likevel ikke særlig god timing å innfinne seg på scenen bare et kvarter før midnatt - når musikken egentlig skal stenges av i området. 
Kanskje hadde han verdens beste grunn, men det hadde vært bedre å forklare seg enn å sende ut et crew-medlem for å skjelle ut det buende, ventende publikummet. 

Men OK, er du en «motherfuckin' P. I. M. P.», tar du deg vel visse friheter. 
Men kunne han i det minste ikke vist sin beryktede sexvideo noen ganger mens vi ventet? 

På scenen er han tøff til tusen, godt hjulpet av en medrapper og dansende damer, med verdens største og mest tause livvakt (?) stående på siden. 

Anmeldelsen er basert på den første halvtimen av konserten. 
