Plextor PX-716A
Nå har vi fått tak i Plextors raskeste brenner, og endelig har 16x +R plater også blitt tilgjengelig. 
Vi har testet. 

PX-716A er ikke bare den raskeste DVD-brenneren fra Plextor, den støtter også brenning av DualLayer. 
Den interne modellen leveres i bulk-utgave eller i retail-versjon med både sort og grå utskiftbar plastfront. 

LES OGSÅ: 

Foreløpig er den interne utgaven bare tilgjengelig med parallell ATA, men S-ATA vil komme senere. 
Forgjengeren PX-712A er også etter hvert blitt tilgjengelig i S-ATA utgave. 

Den eksterne modellen er utstyrt med både USB og FireWire. 

Retail-utgavene av brenneren leveres med Nero 6, PlexTools Professional som etter hvert har blitt svært omfattende, InCD, Pinnacle Studio 9 SE og PowerDVD. 
Spesielt PlexTools åpner for kontroll av en rekke innstillinger som gir fleksibilitet og avanserte muligheter: 

GigaRec (overbrenning), SecuRec (platen blir passordbeskyttet), PowerRec II for optimal tilpasning til mediet, med lavest mulig feil, VariRec for finjustering av brennemønsteret (!), Q-Check for sjekking av kvaliteten på brenning, og SilentMode, hvor du kan justere hastigheter på lesing, skriving og åpning/lukking av skuffen - for å redusere støynivået. 

Ytelse 

Da vi testet forgjengeren PX-712A i juni, var den på noen områder helt overlegen i forhold til de andre brennerne på markedet. 
Både DVD+R og -R ble brent vesentlig raskere enn konkurrentene, men på DVD+RW var den helt underlegen Nec sin daværende toppmodell, 2500. 

Men konkurrentene har ikke ligget på latsiden mens Plextor jobbet med denne brenneren. 
Tallene viser at PX-716A ikke er bedre enn 712A på noen områder, bortsett fra på DVD+RW. 

Målingene avviker med noen få sekunder på både DVD+R og -R, i praksis er ytelsen den samme. 

Forskjellen på ytelse mellom 12x plater og 16x fra Verbatim viste seg dessuten å være ikke-eksisterende. 
Selv om det var mulig å sette hastigheten til 16x i Nero, så viste klokka de samme tidene. 

På brenning av 2 GB på DVD+RW er PX-716A imidlertid et helt minutt raskere enn PX-12A. 

Men betyr dette at PX-716 er en dårlig brenner? 
På ingen måte. 
Det var vel heller forventningen om at Plextor igjen skulle utklasse de andre, kombinert med bedre ytelse på nye medier, som ikke var helt realistisk. 

Men den er helt i toppen på DVD+R, med 3:48 på 2 GB mot vinneren BenQ 1600A sine 3:40 og på 4 GB fikk vi 5:56 på Plextor mot 5:43 på BenQ. 
I praksis ingen merkbar forskjell. 

På DVD+R DL brukte den 26:45 mot vinneren TDKs 26:18. 

CD-brenning og ripping lå derimot på vanlig høyt Plextor-nivå, med 2:34 og 2:31, som er det raskeste vi har testet. 

Konklusjon 

Vi hadde som nevnt ventet oss at Plextor skulle danke ut både forgjengeren fra Plextor samt BenQ og Nec sine brennere. 
Det skjedde ikke, og den håndterer ikke DVD-R like overbevisende som konkurrentene. 

Prisen er også en god del høyere, faktisk dobbelt så høy som Nec sin nyeste modell 3520. 

Plextor har sine fortrinn for avanserte brukere, med PlexTools programvaren som følger med. 

Men har man ikke spesielle behov for å grave seg ned i brenne-kunstens finere nyanser, så finnes det rimeligere brennere som gjør jobben like bra. 
