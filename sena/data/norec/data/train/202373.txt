Dremel Multi-Max
Dremel utvider utvalget av større verktøy enn de ble kjent for, nå med et multiverktøy 

Multimaskiner som driver utskiftbare verktøy med vibrasjon (kalles også oscillasjon når det skal høres avansert ut) finnes det etter hvert en del av, etter at patentet til Fein gik ut i oktober 2008. 
Designet er diktert av ergonomi og funksjon: 
Det er avlangt og verktøyet festes parallelt med maskinen med en bolt i en vibrerende holder som sitter vinkelrett på maskinen. 

Verktøyet kan være et sagblad i forskjellige fasonger og dimensjoner, knivblad, forskjellig slipeutstyr og her hos Dremel også en forsats for løvsagblad. 

Om Multi-Max 

Dremel sin maskin kommer i de tradisjonelle Dremel-fargene lysgrå, sort og blå, og leveres som sett i plastkoffert med lader, to batterier og forskjellige verktøy. 

Det er altså batteridrevet, kraften kommer fra et 10,8 volts 1,3 Ah litium-ion batteri som har en oppladingstid på 1 time. 
Det samme batteriet brukes også i 8200-serien av Dremel roterende universalverktøy. 

Vekten er 825 gram og hastigheten på vibrasjonene med 3 graders utsving kan justeres fra 3 000 til 21 000 i minuttet. 

Feste av verktøy gjøres med en bolt og tilhørende sekskantnøkkel, og du behøver ikke skru bolten helt ut for å skifte verktøyene, siden de ikke har et hull, men en spalte som tres inn rundt festebolten. 
Unntaket er pussklossen som må festes på gamlemåten, hvor bolten må helt ut og inn gjennom senterhullet. 

Verktøyene har senterhull med hullkrans som ligner på tilsvarende for eldre Fein-maskiner, men disse passer ikke. 
Heller ikke verktøy for Bosch eller Cotech (Clas Ohlson) passer i festet. 

Det finnes et adatpter som gjør at du kan bruke Dremel-verktøy på disse maskinene, men ikke omvendt. 

I bruk 

Vi testet maskinen til forskjellilge oppgaver, og vår erfaring er meget gode. 
Den ligger svært godt i hånden, vekten er lav og det er en befrielse å slippe strømledning. 

Separat av/på bryter og hastighetsregulering gjør at du kan stoppe maskinen og så starte igjen med samme turtall. 
Hastigheten justerer du med en skyveregulator, det gjør det lettere å se hvilken hastighet maskinen er satt til, sammenlignet med et dreiehjul som hos Bosch og Cotech. 

Når du slår av maskinen bråstopper den, det tar en brøkdel av et sekund. 
Men oppstarten er myk og tar ca ett sekund avhengig av innstilt hastighet. 

Saging fungerer fint, det er mer enn nok kraft i motor/batteri og det er ingen problemer med kontroll grunnet godt grep og presis hastighetskontroll. 

Maraton 

Batteridrift er ikke hva det var. 
I dag klarer de fleste maskiner å gjøre det samme som de som drives direkte fra strømnettet. 
Spesielt spesialverktøy som dette, som vanligvis brukes til små og spesielle oppgaver. 

For å sette maskinen/batteriene (og oss selv) på en utholdenhetsprøve startet vi med to fulladede batterier og en bunke med slipepapir av forskjellige grovhetsgrader. 
Prosjektet var å slipe ned lakken på en kjøkkenbenk i limtre pluss tilhørende kjøkkenøy med komfyr og avlastningsbord i samme materiale. 

Jobben tok ca 3 timer med noen puste- og vibrasjons-pauser, man blir uansett ganske nummen i hendene etter hvert når man jobber med vibrerende slipemaskin. 
Vi kjørte batteriet tomt, byttet med det i laderen og fortsatte. 

Slik holdt vi altså på, med gjentatte batteribytter etter en viss, minskende tid, til vi var ferdig med jobben. 
Da var det både mer strøm i batteriet som satt i maskinen, pluss at det andre batteriet sto i laderen, klart til å overta. 

Maskinen ble varm, men ikke på noen måte ubehagelig. 
Man passer selvsagt på å ikke holde over ventilasjonshullene. 

Vi kunne sikkert holdt på minst en time til før lade/bruke-syklusen med to batterier hadde blitt for kort til å være praktisk. 

Tilbehør 

Det finnes et godt utvalg av tilbehør, fra sagblader til slipeutstyr. 
Spesielt for Dremel er forsatsen med løvsagblader. 
