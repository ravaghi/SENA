Test av Toyota Prius +Seven:Dønn solid syvseter 

Endelig har Toyota kommet med en supergjerrig og solid syvseters familiebuss. 
Dessverre er motoren litt for daff til å nå helt til topps. 

VG og NAF har kjørt Prius+ Seven, den første ekte syvseteren på det norske markedet med hybriddrift. 

Den velkjente drivlinjen i Prius med bensinmotor og elektrisk motor leverer til sammen 136 hestekrefter. 

Men det oppleves faktisk som hakket for lite for denne bilen når du trenger rask akselerasjon eller skal klatre opp en bratt bakke med full bil. 

Så er også syvseters-Priusen mer enn 100 kilo tyngre enn originalen. 

Dette er ikke en bil for de store kjøreopplevelsene. 

Her er det rolig cruising og ikke spesielt aktiv kjøring som gjelder. 

Innstegsprisen på 311.900 kroner er svært bra. 

Toyotas rykte er også nærmest upåklagelig, og borger for et forutsigbart bilhold. 

Selv med seks personer i bilen, hvorav fire var småbarn, kjørte VG bilen på 0,48 liter bensin per mil. 
Det oppgitte forbruket ligger milevidt under konkurrentene, som tyr til diesel i stedet for bensin. 

Motoren leverer først ordentlig på høyere turtall. 
Da hviner og bråker den en del. 

Bilen kjører helt greit, men har litt slapp styring og en helt grei avfjæring. 
Men blir den presset i sving, både krenger og duver den. 

Den 4,6 meter lange bilen har større plass bak som syvseter enn de fleste av konkurrentene, med sine 200 liter. 
Det fordrer imidlertid at du tar i bruk brønnen(e) under gulvet. 
Som femseter har den omtrent samme plass bak som en Toyota Avensis. 

Det er i det hele tatt mye funksjon og lite jåleri og sportslighet ved nye Prius+ Seven. 

Biladministrasjonsselskapet Autolease anbefaler minst utstyrspakken Executive for minst mulig verdifall. 

Denne pakken koster 20.000 kroner ekstra, og inneholder mye forskjellig utstyr. 
De anbefaler også en gunstig navigasjonsløsning til bilen for minimalt verdifall. 

HER ER VÅRE VURDERINGER: 

Førermiljø: 
Enkelt og oversiktlig, greie seter, god sikt rundt bilen, en del motorstøy ved kraftig akselerasjon. 

Kjøreegenskaper: 
Midt på treet til familiebuss å være, men trygt og forutsigbart. 

Plass: 
God plass både i baksete og bagasjerom. 
Greit innsteg til tredje seterad. 

Miljø: 
Klart best i klassen. 

Sikkerhet: 
Den vanlige stasjonsvognvarianten har toppscore i EuroNCAP. 
Alt mulig sikkerhetsutstyr tilgjengelig. 

Å eie: 
Toyota blir bare slått av statusmerkene Lexus, Audi og BMW på å ha de mest fornøyde eierne på NAFs årlige Autoindex. 
Samtidig mener Autolease at lavere avgifter på hybridbiler kan føre til høyere verdifall enn gjennomsnittet, da bilen allerede blir prispresset på bruktimport. 
Anslått restverdi etter tre års kjøring er 60 prosent av nybilpris. 

Pris: 
Et trygt merke til en meget bra pris. 
Gode utstyrspakker. 

Design: 
Helt greit interiør og eksteriør til denne klassen å være. 

LESER DU DENNE SAKEN PÅ MOBILEN? 
HER FINNER DU FLERE BILNYHETER. 

HER ER VG NETTS BILSIDE PÅ FACEBOOK - KLIKK LIKER, OG VI OPPDATERER DEG. 
