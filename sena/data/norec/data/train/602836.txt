Varmt om annerledeshet
Mobbehistorien "Mirakel" vil gjøre inntrykk på både små og store. 

DRAMA/FAMILIEFILM "Mirakel" USA 2017 Originaltittel: 
Wonder Regi: 
Steven Chbosky Manus: 
Steven Chbosky, Steve Conrad, Jack Thorn Skuespillere: Jacob Tremblay, Owen Wilson, Julia Roberts, Izabela Vidovic, Mandy Patinkin, Daveed Diggs Aldersgrense: 
Tillatt for alle 

Auggie (Jacob Tremblay) er en på de fleste måter helt vanlig 10-åring. 
Han er snill og morsom, flink i naturfag og glad i "Star Wars". 
Men en sjelden genfeil har gitt Auggie et deformert, maskeaktig ansikt. 
Han er gutten ingen snakker med i friminuttet, han som alltid må spise matpakken sin alene. 

Budskapsfilmer som dette kan virke direkte kyniske hvis filmskaperne ikke har den rette fintfølelsen. 
Selv om de emosjonelle øyeblikkene kommer tett i "Mirakel" – og det kanskje blir i meste laget når til og med familiehunden dør – oppleves filmen likevel som velbalansert og akkurat passe pedagogisk i tonen. 
Ikke minst har den et våkent øye for alle dem som blir berørt av Auggies situasjon: av-og-på-vennen som sliter med lojalitetskonflikter, søsteren som føles seg oversett, moren som har måttet legge alle egne planer på is. 
(Sistnevnte blir spilt av en Julia Roberts som med dette kan krysse av for nok en fin, 100 prosent ujålete birolle.) 

Barn på Auggies alder kommer uten videre til å skjønne hva "Mirakel" har å si om annerledeshet. 
De voksne vil på sin side oppleve stadige problemer med å holde snufselydene tilbake. 

Roy Søbstad 
