Plateanmeldelse:Manic Street Preachers - «Rewind The Film» 

Stillferdig storhet og ymse avsløringer. 

ALBUM: ROCK Manic Street Preachers «Rewind The Film» (Columbia/Sony) Hm, et lavmælt, akustisk album fra bandet som fremfor alt defineres av sin vellykkede omgang med stormannsgalskap? 
Som har en klassikerkatalog bugnende av hjerteskjærende tristesse og potent raddisraseri? 

Vel - det er et interessant avbrekk. 
Waliserne har stadig suverent grep om låter som tar livets utfordringer på alvor og høres slik ut. 
Det fuzzfrie lydbildet, ofte blås- og strykermarinert, sørger for ekstra nerve i sangene som sitter, ikke minst platens tre duetter. 

Aberet er at den strippede settingen også avslører lyriske blundere og melodisk banalitet, som i for stor grad dominerer andre halvdel. 
«For fansen», som det heter, men det er jo bare vi som bryr oss uansett. 

BESTE LÅT: 
«Show Me The Wonder» 
