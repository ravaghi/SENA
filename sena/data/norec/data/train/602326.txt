Kristen tro i fin innpakning
Delikat produksjon formidlet i en avslappet og nedtonet stemning. 

Det låter fint og delikat på Tore Thomassens nye plate. 
Han gjør slippkonsert i Kirkens Bymisjon sine lokaler 11. januar. 
Der får du blant annet høre hvorfor han mener at Jesus er født i Kristiansand, med en låt med en morsom og funky vri. 

Dette er en av låtene på Birkenes-artistens nye album. 
Han er kanskje mest kjent for sine mange barneplater, bøker og opptredener i mange ulike sammenhenger på bedehus og andre steder rundt omkring. 
Tore Thomassen har funnet seg et stort tumlerom og mange arenaer for å formidle sitt kristne budskap. 
Denne gangen handler det om et fyldig album på til sammen 14 låter; først og fremst med et voksent publikum i tankene. 

Om du tror på noe annet enn ham, er det likevel mulig å få en ålreit lyttegevinst av «Hellig og alminnelig». 
For Thomassen skildrer og formidler først og fremst alminnelige tanker og holdninger om det å ta vare på hverandre og sette mer pris på det medmenneskelige enn de mange materielle godene vi kan sikre oss i vårt rike samfunn. 
Hør bare den fikse låten, «16 skjorter». 

Tore Thomassen har spilt inn musikken i bedehuset i Grimstad med omtrent de samme musikerne som Sigvart Dagsland bruker. 
Flere av arrangementene har lekre elementer i seg og produksjonen er delikat. 
Stemmen til Thomassen er kanskje ikke all verden; han prøver heller ikke på å vise det. 
Dermed blir de fleste sangene her formidlet i en avslappet og nedtonet stemning. 

Tekstene er bedre enn melodiene. 
Men et par skikkelig fine låter som den poppa «Perfekt», og den nakne pianoballaden «Du», er vel verdt å ta med seg enten du er troende eller ikke. 

Men det er i alle fall grunn til å tro på den velmenende og ivrige artisten og mennesket Tore Thomassen. 
