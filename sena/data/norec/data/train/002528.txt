K for konkret
Kaveh-konsert på hjemmebane er mer enn greit. 
Det er fett. 

Det er vanskelig å komme utenom Kavehs betraktelige scenetilstedeværelse. 
Nittenåringen tar kjapt tak i publikum på den tettpakkede intimkonserten på Parkteatret, hjemmebanen til Grünerløkka-tenåringen. 
Ung og lovende-stemplet har han levd med siden by: 
Larm-gigen for et par år tilbake. 
Nå seiler den sultne rapperen med den særegne, mumlende flyten opp som en formidabel entertainer. 

Spontanitet flettes med leken kontroll. 
Kaveh har, i løpet av få år, gått fra å være usikker på det artistiske uttrykket til å beherske poplefling, hånd i hånd med tradisjonell hiphop. 
Det er solide saker, spesielt på scenekanten. 

Kaveh har entertainer-genet i seg, og i pakken følger sympatiske trekk. 
Han er en jovial kar som vinner publikums gunst, og rapperen har god energi som smitter over på oss. 
Vi får blant annet senket Volkswagen Golf-lydspor som “Vill” med låtaktuelle Pumba og “Det er greit”, mens den ferske singelen “Snufs”, som henter et sample fra det eldgamle Lalla Carlsen-sporet “Kokain”, blir spilt opp to ganger med assistanse fra en opplagt OnklP. 
Ganske underholdende greier. 

Han har få problemer med å gjøre stas på finfine midtempo-spor som “Løkka”, “En av dem” og “Nordmann”, men kompisen Arshad Maimouni stikker av med soft jams-pokalen når han får scenen for seg selv under et av årets fineste norske spor, “Definere meg”. 

Av naturlige årsaker har han en stor flokk med venner som støtter opp om ham, men rapperen leverer varene og spiller til blodårene på halsen stikker ut. 
Og han har tro på det han driver med. 
Kaveh-konsert på hjemmebane er mer enn greit. 
Det er fett. 

Se Kaveh opptre på P3 Gull her: 
