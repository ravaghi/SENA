Blåser nytt liv i rapkarrieren
Lupe Fiasco setter endelig musikken i fokus igjen. 

ALBUM: 
Til tross for sin Ødegaard-lignende introduksjon på rapscenen, har Lupe Fiasco vært en mildt sagt komplisert artist å følge. 
Både takket være hans merkelig bruk av kommersielle drittproduksjoner, og den til tider påtvungne misjoneringen av sosiale og politiske spørsmål. 
Et tekstmessig budskap er sjelden feil, men det kan definitivt bli for meget av det gode. 

Chicago-rapperen overrasket derfor da han i sommer hevdet at albumet «Tetsuo & Youth» skulle være fritt for politikk. 
Når skiva nå er her, kan den vanskelig kalles budskapsløs, men Lupes vanligvis så anmassende agenda er utvilsomt trappet ned flere hakk. 
Istedet er det endelig musikken - og ikke minst den rå rappingen - som får fokuset igjen, noe som har resultert i 32-åringens beste album siden «The Cool». 
Ja, kanskje til og med siden 2005-debuten «Food & Liqour». 

«Tetsuo & Youth» er både et gjennomført, musikalsk kvalitetsprodukt og en lyrisk gavepakke, og blåser uventet hiphop-liv i Lupe Fiascos karriere. 
