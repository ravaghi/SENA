Logitech Z Cinéma
Disse høyttalerne er laget for å spille høyt. 
Fjernkontroll til å styre Windows Media Center følger med i prisen. 

PC-høyttalere blir stadig mer sofistikerte, og det gjøres stadig små fremskritt som forbedrer lydopplevelsen. 
Og takket være stadig større skjermer på pulten, fokuserer høyttaler-produsentene oftere og oftere på at du skal få en opplevelse av å være på kino - også lydmessig. 

Surround-effekt 

Logitech Z Cinéma er nettopp et eksempel på slik tankegang. 
Settet består av en sub på 110W RMS og to satellitt-høyttalere med både mellomtone og diskant, men takket være teknologi fra SRS Labs (Trusurround HD) skal man i følge reklamen få en følelse av å være omringet av høyttalere - noe som skal gi en langt bedre surround-lignende lydopplevelse når du skal nyte favorittfilmen din - på PCen. 

Og for å gjøre det klart med en gang: 
Disse høyttalerne har vært i handelen en god stund allerede, men har av forskjellige årsaker ikke havnet på DinSides testbenk før nå. 
De er imidlertid fortsatt like høyaktuelle som da de ble lansert i fjor. 

Fungerer uavhengig av lydkortet 

Cinéma-høyttalerne er heldigitale. 
Det betyr at du ikke trenger lydkort på PCen for å bruke dem; alt du trenger er en ledig USB-port. 
I utgangspunktet er det en meget god idé, for veldig mange, spesielt billige PCer, har lydkort av begrenset kvalitet, som igjen påvirker lydbildet negativt. 
Her foregår all signalprosessering i sub'en, slik at lydkvaliteten blir ivaretatt enten du bruker en billig bærbar eller en studio-PC fra øverste hylle. 

Høyre høyttaler har i tillegg en analog inngang (minijack), slik at du for eksempel kan koble til MP3-spilleren din. 
Samme høyttaler har også utgang for øretelefoner, noe som slett ikke er dumt når naboen i underetasjen klager på at det blir for mye brumming i taket hennes. 

Bygget for høy lyd 

Og en ting er sikkert: 
Disse høyttalerne ber om at du skrur opp lyden. 
Og da funker de til gjengjeld meget bra, med dyp bass og fyldig lydbilde. 

Surround-effekten fra SRS kan imidlertid diskuteres, i våre ører minner det mer om omdiskuterte "stereo widening" enn ekte surroundlyd - men en forbedring i forhold til standardinnstillingene vil det uansett snakk om i enkelte situasjoner. 
For skeptikerne er det uansett greit å vite at effekten kan skrus av og på etter eget ønske. 

Ulempen er at Cinéma slett ikke overbeviser like mye når du bare ønsker litt bakgrunnsmusikk til arbeidet. 
Her plages de nemlig av det vi vil kalle for en nervøs bass. 
Selv med bassen skrudd til maksnivå er det ikke sikkert du vil høre forskjell i det hele tatt, med mindre du skrur opp lyden, da. 
I stedet risikerer du å oppleve at bassen slår inn med ujevne mellomrom. 

Følsom på kompresjonen? 

Vi har prøvd en rekke forskjellige musikkfiler og avspillingsprogrammer for å komme til bunns i problemet, og har foreløpig konkludert med at det har en viss sammenheng med hvordan lyden er komprimert. 

Jo lavere komprimering, desto mindre virker problemet å være, men selv om vi ser et mønster her, er det slett ikke uten unntak. 

Skrur du opp lyden avtar problemet som regel raskt, og da sørger Cinéma for god lyd, om ikke helt den gromlyden vi faktisk hadde håpet på i denne prisklassen. 

Krever drivere i Vista 

Vi testet først høyttalerne i betautgaven av Windows 7, og bare sekunder etter at de var koblet inn kunne vi starte Windows Media Center og styre avspilling og lyd via den medfølgende fjernkontrollen. 
Ingen driverinstallasjon var nødvendig altså. 

Deretter koblet vi dem til en PC med Windows Vista, og fikk oss en liten overraskelse. 
Det gikk ikke an å stille lydnivået! 
Og siden høyttalerne ikke har en fysisk volumknapp, var vi nødt til å installere driverne fra Logitech fra den medfølgende CDen for å få justert lyden. 

Installasjonen viste seg å være grei skuring, og nå kunne vi også konfigurere hvilke programmer som skulle startes når vi trykker på "music" og "videos", nyttig for alle som ikke har Windows Media Center - og det er det jo mange som ikke har. 

Mange programmer kan styres med fjernkontrollen, deriblant iTunes, Winamp og RealPlayer. 
Vi rakk dessverre ikke å teste hvor godt den fungerer mot disse. 

Konklusjon 

Vi sitter igjen med et litt blandet inntrykk etter å ha testet disse høyttalerne. 
Som lydpakke for deg som liker å spille høyt er det absolutt en kompetent løsning, men for alle som liker å spille lavt innimellom, samtidig som man kjenner den dype bassen under bordplata, er vi slett ikke overbevist. 

Vi synes også at det burde vært en fysisk volumknapp på selve høyttalerne, noe som hadde gjort det enklere hver gang vi roter bort fjernkontrollen. 

Og det skjer dessverre både titt og ofte. 

Til slutt legger vi til at Cinéma krever at du kjører Windows. 
