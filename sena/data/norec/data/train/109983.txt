TV-anmeldelse «Sommerfesten»:Kjedelig sommerfest 

TVNorge pleier å vite hva de gjør og de lykkes ofte med sine satsinger. 
Det gjør de ikke med «Sommerfesten» som har premiere i kveld. 

NRK1 holder «Sommeråpent», på TV 2 er det «Sommertid». 
Men en kjedelig sommerfest, det er det ingen som har lyst til å være med på. 

For «Sommerfesten» tar virkelig ikke av. 
For å være helt ærlig, dette er ikke et program jeg hadde sett ferdig hvis jeg ikke hadde måttet. 
Da hadde jeg garantert hoppet av i den første reklamepausen. 

TVNorge har sendt programlederne Pia Lykke og Synnøve Skarbø på turné til syv nordnorske byer. 
Det kan jeg forstå. 
Det gir selvfølgelig en vakker ramme rundt programmene - og første stoppested er Brønnøysund i kveld. 
Men det er ikke nok i seg selv. 

Støy og rot Publikum virker uengasjerte, man hører prat i bakgrunnen under intervjuene. 
Det hele virker rotete og ustrukturert. 
En liten bagatell kanskje, - men jeg synes ikke noe særlig om en programleder som utbryter «Kødder du» under et intervju. 
Sommer eller ikke sommer. 

Tidvis dårlig lyd og mye ekko under et program som er tatt opp for lenge siden blir for uproft. 
Det er få fester man kan fikse litt på etterpå, men det hadde de faktisk hatt muligheten til med «Sommerfesten». 

Et lite pluss i boken skal TV Norge ha: 
Matserveringen som The Flying Culinary Circus står bak, ser både morsom og appetittvekkende ut. 
Men det er dessverre ikke nok til å redde «Sommerfesten». 
