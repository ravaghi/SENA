Ryan Adams:«Love Is Hell, Pt.1» 

(Lost Highway / Universal) 

Mørkt og intenst fra en av Amerikas fineste låtskrivere - når han er på sitt beste. 

Vil du ha lettfattelige gitarutblåsninger fra Ryan Adams i høst, kan du kjøpe «Rock 'n' Roll»-albumet, som kommer samtidig, men vil du ha den klassiske låtskriveren med følesesladede sanger om oppbrudd og håpløs kjærlighet, er dette platen. 
Åpningen «Political Scientist» har en atmosfære av Jeff Buckley, med en melankoli som Adams tar over i neste spor, Grant Lee Phillips-aktige «Afraid Not Scared». 
Tittellåten er fengende heartland-rock, mens Oasis' «Wonderwall» glir helt naturlig inn i Ryan Adams' repertoar. 
Et av (over)produktive Adams' største problemer har alltid vært å begrense seg, men med denne platen - som i utgangspunktet er en EP - har han skåret alt overflødig vekk og lagd sitt kanskje beste album hittil. 
