Rio Carbon
Nok en iPod mini-utfordrer, denne gangen fra den noe mindre kjente Rio  som likevel alltid har levert gode produkter. 
Vi lurer på om den nye Carbon er noe særlig. 

iPod mini får stadig mer konkurranse i markedet for de små harddiskbaserte-spillerne. 
Creative Zen Micro er et sterkt produkt, med 5 GB lagringsplass, FM-radio og stemmeopptak, og nå kommer altså denne lille saken fra Rio. 

En lettvekter 

Og liten er den  vi er imponert over hvor slank designerne har klart å få den til (den veier kun 87 gram!), selv om den er noe bredere enn Zen Micro. 
Den er plass til en 5 GB harddisk på innsiden, og foran på spilleren er det selvsagt et display og knapper som kontrollerer avspillingen. 
På øvre høyre hjørne finner vi et skrollehjul som navigerer deg gjennom menyene, eller justerer volumnivået mens du hører på musikk. 
Vi merker at spilleren har ingen dedikert tastelås, noe som ville vært praktisk. 

Rio Carbon støtter USB 2.0-overføring, og USB-porten brukes også til å lade opp batteriet. 
Spilleren lades opp når den er koblet til en PC, men det følger også med en adapter som lar deg plugge den rett inn i strømnettet. 

Carbon krever ingen drivere, og dukker opp som en diskstasjon i Windows Explorer. 
Det er en praksis vi alltid stiller oss positive til, det er deilig å slippe å installere ekstra programvare. 
Om du vil, kan du imidlertid installere et medfølgende program som lar deg blant annet redigere spillelister. 

Tar tiden 

Når det gjelder ekstrafunksjoner i tillegg til avspilling av musikk, kan du bruke Carbon til å ta opp stemmenotater, og overraskende nok, som stopperklokke. 
Dessverre er det ingen innebygd FM-radio her, noe som hadde vært en hyggelig tilleggsfunksjon. 

Brukervennligheten er det ingenting å utsette på. 
Rio holder seg unna fancy, trykkfølsomme løsninger, og bruker et helt vanlig skrollehjul til menystyring. 
Og det fungerer helt perfekt. 
Menyen aktiveres ved å trykke på en egen knapp, og valgene aksepterer du ved å trykke inn selve hjulet. 
Menyene har logisk layout, og du kan som forventet stille inn alt som har med avspilling og lyd å gjøre. 

Rio stiller sterkt når det gjelder kvaliteten på lyden. 
Lydbildet er meget solid, med klare bass- og diskant-toner, og det er mulig å velge mellom forhåndsdefinerte equalizer-varianter, samt stille inn nivåene selv. 
Dessuten spiller den skikkelig høyt, og de medfølgende hodetelefonene er av overraskende god kvalitet  selv om vi som vanlig anbefaler å kjøpe et bedre sett. 
Carbon støtter for øvrig avspilling av MP3 og WMA-filer, men dessverre ikke Ogg Vorbis, som støttes av Rios øvrige spillere. 

Langvarig 

Et moment som gjør Carbon til en sterk konkurrent er batterilevetiden. 
I følge Rio skal spilleren klare helt opptil 20 timers avspilling, noe som er temmelig imponerende i forhold til iPod minis stusselige 8 timer. 

Selv om Rio Carbon kanskje ikke umiddelbart gjør et like flott inntrykk som den gjennomført stilige iPod mini, er det en meget bra MP3-spiller. 
Enkel installasjon, god lyd og flott batterilevetid gjør at den er verdt pengene, og det er en spiller vi absolutt kan anbefale for alle som ikke nødvendigvis trenger et fashion statement i lommen. 
Et godt kjøp, denne her. 

Rio Carbon kan kjøpes hos Battery Store. 
