Syngespill det ikke svinger av
«High School Musical: 
Sing it!» er som et dårlig «Singstar»-spill. 

Unge jenter som er frelst på «High School Musical» og bare drømmer om å synge med til sangene, kan kanskje ha glede av dette spillet. 
Men det spørs om ikke de også vil grine på nesa. 

Dette er som et typisk «Singstar»-spill, bortsett fra at grafikken er plattere, det er vanskeligere å synge med og i tillegg litt for enkelt å få en god karakter. 
Ikke bare er det mange ord som gjerne skal synges veldig kjapt, det er også vanskelig å vite når man skal begynne å synge. 
Og selv om du bare mumler og fomler deg gjennom sangen, får du gjerne karakter A eller B etterpå. 

Dette virker som et spinoff-produkt som er laget i hyrten og styrten. 
Det vil sikkert selge i bøtter og spann til unge jenter med «High School Musical» på hjernen. 
Vi synes de fortjener bedre. 

Wii-versjonen er rett rundt hjørnet, og da kan man synge og danse samtidig. 
Forhåpentligvis blir det hakket morsommere. 

KRISTINE STORLI HENNINGSEN 
