«American Sniper:»En amerikansk tragedie 

Clint Eastwoods krigsdrama inneholder durkdreven action, eksotisk våpenfetisjisme og en gjennomgående demonisering av irakerne. 

Clint Eastwood er en effektiv forteller som allerede i åpningsminuttene fester grepet. 
Vi ser Chris Kyle, den amerikanske hærens mest dødelige skarpskytter, innta siktestilling ute på krigsmarken i Irak. 

Før det smeller klippes det tilbake til barndommen og hans første erfaring med våpen på jakt med faren. 
Og så litt senere, hans forhold til Gud. 
I dette kvasibiografiske portrettet av en mann som i sin selvbiografi sverget troskap til Amerika, Gud og sin familie – i den rekkefølgen – oppleves det som helt naturlig. 

Jeg har sjelden sett en film der nærheten til våpen skildres så intimt og noen ganger nesten som en erstatning for sex, med enkeltscener som krysser over i fetisjisme. 

Her vil garantert den europeiske og amerikanske sensibiliteten kollidere i mottakelsen filmen får. 
For meg var dette nesten eksotisk. 

Onde irakere 

Kyle regnes som en amerikansk krigshelt med 160 irakiske ”skalper” på samvittigheten. 
Han ble en legende innen den amerikanske invasjonsstyrken, men betalte en høy pris for den rollen han selv var en pådriver for – en snikskytter som skulle ta livet av så mange fiendtlige irakere som mulig. 

For Kyle er ikke irakerne mennesker, de er et onde, og det oppsiktsvekkende med filmen er den ikke har plass til én eneste iraker med forsonende trekk. 

Det skyldes delvis at vi ofte følger Kyles perspektiv gjennom kikkertsiktet og er innenfor elitesoldatenes sfære der alle irakere er definert som fiender. 
Men vi beveger oss også utenfor denne sfæren, uten at Eastwood virker interessert i irakerne. 
Vi vet ikke om de er Shia eller Sunni, de meies stort sett ned som målskiver i et dataspill. 

Finstemt skuespill 

I starten av filmen indoktrinerer faren ham i sitt syn på livet: det finnes ulver, lam og de som beskytter lammene. 
Forsikre deg om at du tilhører sistnevnte kategori. 
Dette blir Kyles credo videre i livet, og når tvillingtårnene styrter tar han det som et kall. 

Det kunne også vært et bilde på den feilslåtte amerikanske invasjonen som var drevet av like forenklede problemstillinger. 
Dette kan leses inn for den som vil, Eastwood har ingen illusjoner om krigens intensjoner. 
Men filmen handler ikke om konteksten, men det faktum at Kyle er uten forståelse for hva han har begitt seg ut på. 

Denne filmen kan tas til inntekt for mye rart, nettopp fordi Eastwood er tro mot Kyles selvforståelse. 
Men usikkerheten kan ses i Bradley Coopers ansikt og finstemte kroppsspråk, han fortrenger omkostningene helt til det ikke går lenger. 

Uten Coopers sjarme og register, ville filmen blitt uutholdelig. 
Vi mister ikke helt sympatien med ham, selv etter at han i en ekstrem situasjon dreper kvinner og barn, noe som er litt av en prestasjon. 
Det har kanskje alltid vært Eastwoods styrke og svakhet som filmskaper: han forstår maskuline voldsimpulser og macho bravado, men er lite interessert i ofrene. 
Det er kanskje derfor denne filmen om en drapsmann som ser ofrene på avstand, ser ut til å passe ham? 

Pynter på historien 

Kyles fremste antagonist, bortsett fra ham selv, er en mystisk irakisk skarpskytter med en gullmedalje fra OL. 
Han framstår som et fantom, en uvirkelig skikkelse som hopper fra hustak til hustak. 
Eastwood bruker en god del plass på denne duellen som kunne vært hentet fra en westernfilm. 

Den virkelige Kyle oppmuntret til en myteskaping rundt sin rolle som krigshelt, og han kom med røverhistorier som Eastwood klokelig har lagt ligge. 
Men ved å omskrive, eller besegle, alt ettersom man ser det, en nylig avdød legende, beveger han seg inn på et problematisk felt. 

Etterspillet med familien når Kyle har forlatt slagmarken, framstilles som langt mindre blodig enn det var. 
Han skjøt ned og drepte to menn som forsøkte å stjele bilen hans, men det nevnes ikke her (det ble heller ingen rettsprosess, muligens fordi han var en dekorert krigshelt). 

I et forsøk på å være respektfull overfor Kyles ettermæle, pynter Eastwood på historien og står i fare for å gjøre John Fords klassiske western-replikk til sin: 
When the legend becomes fact, print the legend. 
