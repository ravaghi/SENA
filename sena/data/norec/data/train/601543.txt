Støtt telemarknedslag
Hvis Norge har sitt eget «heartland», kan det godt være at man finner det på bygdene i Telemark. 
En egen form for norsk-americana synes i hvert fall å trives godt i våre sydlige dalstrøk. 
Det kan jo ikke være tilfeldig at det samme jordsmonnet som ga oss Hellbillies, også har frembragt et band som Ni Liv. 

«Leva meg opp» er deres album nummer fem, og 10 år med intens turnering har åpenbart gitt selvtillit: 
Ni Liv stuper like godt ut i det med fire offensive rockere på rappen. 
I versene er de nedpå som en Tom Petty, men i refrengene tar de i som en Springsteen. 
Og handler ikke sangene om den fineste dama på festen, handler de enten om å lengte ut eller å lengte hjem. 
«I'm pulling out of here to win», synger Bruce. 
«Eg skal riva meg fri», synger Jon Solberg. 

Rent melodisk holder Ni Liv seg på godt opptråkkede stier, og på sitt mest hoiende kan de bli unødig masete. 
Mest tiltalende er de når de senker skuldrene og lar musikken få rom til å puste. 
Da får vi både ubeskjemmet Stones-flørting – Keith-riff, Hammond-orgel og blåserrekke inkludert – og honky tonk-dandert countryrock. 
For selv om Ni Liv ikke kan sies å være videre originale, skal ingen beskylde dem for å mangle spilleglede. 
