Velsmurt romskrekk
«Dead Space» er voksent, skittent og uhyre vellaget. 
Men ikke så skummelt som det kunne og burde ha vært. 

Gruveselskapet Concordance Extraction Corporation mottar et nødrop fra gruveskipet Ishimura, et romskip som spesialiserer seg på å knuse hele planeter for å utvinne mineraler fra restene. 

Når redningsteamet kommer frem, viser det seg at Ishimura har blitt overtatt av gufne romvesener. 
Det er tilsynelatende ingen overlevende igjen av et mannskap på flere tusen. 

Dermed blir «Dead Space» en overlevelseskamp ned trange, mørke og skitne korridorer. 
Og det er mye ekkel forlystelse å utvinne fra dette overraskende kompetente voksenspillet fra Electronic Arts. 

For «Dead Space» er først og fremst et uhyre vellaget spill. 
Kontrollsystemet er fantastisk, design av både omgivelser, rollefigurer og - ikke minst - monstere er herlig tilfredsstillende og et meget bra lydbilde kombineres med en effektiv rytme i historiefortellingen. 

Spill som dette handler først og fremst om å skape en illusjon av fysisk tilstedeværelse, og den største prestasjonen til «Dead Space» er nivået av troverdighet. 
Ishimura oppleves som et fysisk sted, og jeg føler kampen om overlevelse på kroppen. 

En stund, i alle fall. 
For opplevelsen blir gradvis mindre skummel jo lengre ut i spillet man kommer, og man kan i tillegg vanskelig hevde at «Dead Space» er særlig originalt. 
«Alien»-filmene ljomer i korridorene, iblandet lånte elementer fra blant annet «Doom 3», «Bioshock» og «Metroid Prime». 

Dermed har jeg et lite dilemma som anmelder. 
Rent teknisk er «Dead Space» fantastisk, og underholdningsverdien er også jevnt over veldig høy. 

Samtidig burde spillet vært både mer skummelt og mer originalt. 

Og da føler jeg mest komfortabel med å vippe spillet ned fra en ellers soleklar femmer på terningen. 

PS: 
I salg fra torsdag 23. oktober på PS3, 360 og PC. 

Trailer fra PC-, PS3- og 360-spillet Dead Space. 
