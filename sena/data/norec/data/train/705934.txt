En krimserie utenom det vanlige
«Top of the lake: 
China Girl» er mye mer enn en klassisk krimgåte. 
Strålende skuespill og komplekse personer gjør den til noe helt for seg selv. 

Top of the lake: 
China Girl 

Dramaserie produsert av BBC 

Sesong 2 sendes på TV2 fra og med mandag 26. mars. 
Er også tilgjengelig på TV2 Sumo. 

Aldersgrense: 
15 år 

Handlingen i den nye sesongen av den på mange måter fascinerende serien «Top of the Lake» starter noen år etter at den forrige sluttet. 
Av grunner som snart blir avslørt har politietterforsker Robin Griffin (Elisabeth Moss) flyttet tilbake til Australia og til sin gamle jobb i Sydney-politiet. 
Hun får ansvaret for å etterforske et drap på en ukjent, asiatisk kvinne, som flyter i land på en strand, pakket inn i en koffert. 
Snart viser det seg at saken har forgreininger til prostitusjonsmiljøet i byen, og Griffin får også en personlig tilknytning til saken. 
Akkurat dette kan virke litt søkt. 
I den første sesongen, som nok må sies å ha vært hakket sterkere enn denne, var det en viss logikk i at historiene til de ulike rollefigurene ble vevd inn i hverandre, siden handlingen foregikk på et lite alle kjenner alle-sted. 
At det samme skulle skje i en storby som Sydney, er en del mindre sannsynlig. 

Men hvis man ser bort fra disse svakhetene, har man mye å se fram til. 
En av de store styrkene til denne serien er at den kombinerer spennende og godt konstruerte krimgåter med gode og interessante personsportretter. 
Elisabeth Moss gjør nok en gang en fabelaktig jobb som den skadeskutte, klartenkte Robin. 
I denne serien får hun også selskap av kapasiteter som Nicole Kidman og Gwendoline Christie, begge i sterke og spesielle roller. 
Serien skildrer menneskelig ondskap på sitt verste, men gir også mange glimt av håp. 
Den medrivende historien får lov til å utfolde seg langsomt, men effektivt. 
Dette er ingen typisk påskekrim hvor helten «bare» skal løse en mordgåte, men også et dypdykk i sårbarhet og vanskelige relasjoner. 
På en elegant måte reiser den gode spørsmål om arv og miljø, men uten å konkludere. 
Det må seeren gjøre selv. 
