Citroën C4 er en sprek Golf-utfordrer
Med 150 hestekrefter og 340 newtonmeter er Citroën C4 en rask bil. 
Men er den god nok til å utfordre de tøffeste i klassen? 

Den såkalte kompaktklassen, også kalt Golf-klassen, er kanskje den tøffeste av alle bilklasser. 
Så godt som alle normale bilprodusenter er representert her, og det satses hardt på å slå gjennom i et segment som er viktig for salgstallene og økonomien. 
Volkswagen Golf har lenge vært klasseleder, men nylig har også Ford Focus kommet og gitt den kamp om tronen. 

Citroën vil ikke være dårligere og lanserte nye C4 for noen måneder siden. 
Nå har vi kjørt den i Norge med den største dieselmotoren, en 2,0-liter med hele 150 hestekrefter og 340 newtonmeter. 
Det er ganske mye i en bil som dette. 
Tidligere har vi kjørt 
C4 med den mellomste dieselmotoren, 1.6 HDi med 112 hestekrefter. 
Hele den testen kan du lese her. 

Pris og utstyr 

2.0 
HDi koster fra 318.000 (303.000 i kampanjepris) og har da høyeste utstyrsnivå som inkluderer ting som aluminiumsfelger, delskinn, en slags massasjefunksjon i forsetene, elektrisk innfellbare sidespeil, fartsholder med minnefunksjon, blindsonevarsling og parkeringssensorer, for å nevne noe. 
1.6 HDi koster til sammenligning fra 250.000 kroner, en ganske stor forskjell. 
Men da ligger det også inne en betydelig utstyrspakke i prisdifferansen. 

Skikkelig drag 

Ute på veien er det imidlertid lett å kjenne forskjell på de to motorene. 
Selv om 1,6-literen er sterk nok, gjør 2,0-literen 0-100 kilometer i timen hele 2,7 sekunder raskere. 
8,6 sekunder er fasiten for 2.0 HDi, og det er kjapt. 
I praksis merkes det ved et svært kraftfullt drag, spesielt i mellomregisteret. 
På de midterste girene skuffer motoren unna og du blir skjøvet godt tilbake i setet. 

Girkassen har seks trinn og sjettegiret passer fint for kjøring i 90- og 100-soner. 
Den er ikke fryktelig smidig og lettsjaltet, men fungerer greit nok. 
Motoren er uansett sterk nok til å tåle lave turtall selv under ganske høy belastning. 
I tillegg er den stillegående og kultivert. 

Forbruket ligger på 0,49 liter og CO2-utslippet på 127 gram, forutsatt at du velger 16-tommers hjul. 
Større hjul øker forbruket litt. 
Dette er godkjente tall med tanke på ytelsene. 

Gode kjøreegenskaper 

Foruten å være rask, er C4 en ganske trivelig bil hva gjelder kjøreegenskaper. 
Vår testbil hadde 18-tommers hjul og brede lavprofildekk. 
Det gjør sitt for kjøreegenskapene. 
Grepet på tørr asfalt er rett og slett imponerende. 
Det skal svært mye til for at bilen slipper taket i underlaget. 
Og bilen reagerer villig på styreimpulser ved å skjære overraskende kontant inn i svingene, og holder linjen godt uten nevneverdig understyring. 

Både grepet og den forholdsvis nøytrale balansen overrasket oss en liten smule, men må nok også til en viss grad tilskrives det sportslige dekkvalget. 
Styringen er helt grei, men ikke like sportslig som i eksempelvis Ford Focus. 

Mindre hjul for komfort 

Er det komfort du er ute etter, er 16-tommers hjul er bedre valg. 
Med 18-tommers lavprofildekk slår det litt over skarpe ujevnheter. 
På fine veier merker man mindre til det og der fremstår C4 uansett som en komfortabel kompaktklassebil. 
Ei heller når det gjelder støy ødelegger dekkene noe. 
Det understreker den gode støyisoleringen i C4. 

God kvalitetsfølelse 

Vi satt svært godt i de pene skinnsetene vår testbil var utstyrt med. 
”Massasjefunksjonen” som følger med det høyeste utstyrsnivået kan vel egentlig best beskrives som en slags puls-funksjon. 
Korsryggen pumper inn og ut i rolig pustetempo. 
For øvrig er interiøret pent og utstyrt med stort sett høyverdige materialer. 
Dette står ikke nevneverdig tilbake for Golf som har fått mye skryt for sitt interiør. 
Den store navigasjonsskjermen (ekstrautstyr) og de lekre instrumentene trekker opp. 

Dårlig takhøyde bak 

Baksetene er ganske gjennomsnittlige for klassen. 
Om du senker førersetet helt ned, blir det litt dårligere plass til føttene bak. 
Den største begrensningen er takhøyden i baksetet, om du har kjøpt panoramaglasstaket. 
Det stjeler såpass mye høyde at de over 175 centimeter vil savne mer plass til hodet. 
Bagasjerommet er imidlertid imponerende. 
408 liter er svært respektabelt for kompaktklassen og det merkes i praksis at dette er stort. 

Focus og Golf 

Sammenligner vi C4 2.0 HDi med konkurrentene, er det Volkswagen Golf og Ford Focus som er de hardeste rivalene. 
Dette er de to beste bilene i klassen. 
Med såpass stor motor som vi snakker om her, anser vi Focus som et litt bedre valg, først og fremst på grunn av enda morsommere kjøreegenskaper. 
Med 140 hestekrefter er den også et lite hakk rimeligere, i topputgaven Titanium. 

Golf får du også med 140 hestekrefter. 
Den er også en forholdsvis sportslig og morsom bil å kjøre, i alle fall med litt motor som her. 
I likhet med Focus er den også rimeligere enn C4, men det skiller litt i utstyr og motoreffekt. 

I toppen 

Alle disse er gode valg, og vi syns absolutt C4 kan kjempe om en plass blant topp tre i klassen. 
Men mest fornuftig er den nok med en rimeligere 1,6-liters dieselmotor. 
Da er den klart billigere, og for de som vil rendyrke komfortpreget et like greit valg. 

DS4 

Det er likevel lett å la seg tiltale av topputgaven av C4. Men kanskje er det da like greit å gå for den forfinede broren DS4. 
Den har både stil, eksklusivitet og kjøreegenskaper som er skrudd hakket opp fra C4. Prispåslaget for sammenlignbare utgaver er omtrent 15.000 kroner. 
