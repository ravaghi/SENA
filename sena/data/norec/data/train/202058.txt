Apple iPad 3
Nye iPad har knivskarp skjerm, men iOS begynner å bli modent for oppgradering. 

Skjermen på nye iPad, den 3. i rekken, er vanvittig skarp. 

Det er det største salgsargumentet dersom du har en iPad fra før og teller litt på knappene hvorvidt du skal oppgradere. 

Lot du være å oppgradere den første iPaden da nummer to kom, har du definitivt også større grunn til å ta steget – begge de to siste iPadene oppleves merkbart kjappere enn eneren, og kameraet tar også ganske habile bilder denne gangen, noe tilfellet ikke var for iPad 2. 

Om du kommer til å knipse noe særlig bilder med iPad er selvsagt et annet spørsmål, men vær oppmerksom på at enkelte apps krever at iPaden har kamera; deriblant også iPhoto (uten at vi helt forstår hvorfor – du kan nemlig ikke ta bilder i appen). 

iPhone-apps ser bedre ut 

Selv om den ikke er fullt så skarp som iPhone 4/4s, er punkttettheten praktisk talt like høy; i hvert fall om du tar normalt betraktningsavstand med i regnestykket. 
Det betyr at spesielt tekst er blitt knivskarp, og gledelig å se er også at nye iPad skalerer opp iPhone-applikasjoner langt bedre enn sine forgjengere. 
Både tekst og ikoner er betydelig mer synlige, så for deg som fortsatt irriterer deg over at Spotify ikke har kommet på iPad, er det greit å vite at den i hvert fall ser mye bedre ut på denne iPaden. 

Også bilder med høy oppløsning er en fryd på iPad 3. 
Skarpheten er nesten uvirkelig sammenlignet med tilsvarende produkter, med en oppløsning som tidligere har vært forbeholdt skjermer på langt over tjue tommer. 
Den nye iPhoto-appen er definitivt en godbit med så mange piksler å boltre seg på. 
Vi ble også begeistret da vi kjøpte den siste utgaven av bladet T3 gjennom Zinio-appen; ikke bare fordi det koster 1/3 av hva det gjør på Narvesen, men også fordi det rett og slett er så skarpt – en helt ny opplevelse på den nye iPaden. 

Vi blir derimot ikke like bergtatt av 1080p-filmer leid gjennom iTunes. 
Her spiller kompresjonen selvsagt også en rolle, for skarpheten oppleves på langt nær så ekstrem som når man ser på stillbilder tatt med et godt kamera. 

Ytelsesmessig ganske lik iPad 2 

Prosessoren i nye iPad, A5X, er en oppgradert variant av den som sitter i iPad 2 (A5). 
Klokkefrekvensen på selve prosessoren er den samme (1GHz dobbeltkjerne), men den tredje iPad-utgaven har også fått en raskere grafikkprosessor med fire kjerner. 
Det er en nødvendig oppgradering for å kunne drive grafikken med fire ganger så høy oppløsning som den forrige modellen. 

Side om side merker vi ingen store forskjeller ytelsesmessig – apper starter relativt like raskt, noen ganger et tidel eller tre i favør en av dem, men uten at noen av dem er konsistent kjappere. 
På kjente ytelsestester i nettleseren som Sunspider og Browsermark, er scoren også helt på par med iPad 2. 

Men det ser altså bedre ut på iPad 3. 
Og den forbedringen er slett ikke til å kimse av. 

Fyrer man opp ett av de heftigste spillene, for eksempel Infinity Blade II, ser man fort at den nye iPaden flytter på en del flere piksler enn de forrige. 
Spillet ser særdeles bra ut – billedraten er ikke 100% flytende, men gir allikevel en svært god spillopplevelse. 
Etter en halvtime med såpass hard bruk, merket vi også at enheten ble "lunken pluss" på undersiden. 
Den utvikler altså varme ved hard belastning, selv det ikke er snakk om varm som i "au, nå må jeg legge den fra meg"-varm. 

En annen nyhet er at arbeidsminnet nå er økt fra 512MB til 1GB. 
Igjen er dette sannsynligvis en nødvendighet i forhold til økt grafikkoppløsning, men gir også enkelte fordeler andre steder, som for eksempel ved nettsurfing, der vi prøver så godt vi kan å fremprovosere "sjakkruter" (altså der data først må skrives til minnet), men uten å lykkes. 
Det er positivt, altså. 

Som kjent for de fleste, veier nye iPad rundt 60 gram mer enn sin forgjenger, og er også en halv millimeter tykkere på grunn av hvassere maskinvare og tilhørende batteri. 

Hva med batteriet? 

Batterikapasiteten er også økt betraktelig siden forrige runde, men også her for å holde tritt med den nye skjermen og grafikkprosessoren. 
Apple oppgir ti timers batteritid ved normal bruk, og det stemmer godt overens med våre erfaringer. 

Imidlertid tar det vesentlig lenger tid å lade batteriet. 
Plugget i strømkontakten snakker vi brått rundt seks timer, og via USB-porten på en Macbook Pro ser det ut til å gå omtrent i halve tempoet. 
Med litt (men ikke veldig mye) bruk underveis, har batteriet i øyeblikket steget fra 57 til 66 prosent på de snaue to timene der den har vært koblet til USB-porten. 

6 timers lading og 10 timers batteritid betyr derfor at iPad 3 må lades i 36 minutter pr time den er i bruk, og det er ganske mye. 
Til sammenligning brukte vi cirka tre timer på å lade Asus Transformer Prime (og tastatur), med batteritid på 16 timer. 
Det tilsvarer drøye 11 minutter lading pr times bruk. 

Godt kamera 

Som nevnt over stiller vi oss noe tvilende til hvorvidt kamera er en vital funksjon på et nettbrett, men det nye 5Mp-kameraet i iPad 3 tar gode bilder; sammenlignbare med gode telefoner i dagens marked (men ikke helt på høyde med de beste). 
Også videokvaliteten er meget god, i full HD-oppløsning og med god lyd. 

Kameraet på iPad 3 har dog ingen LED-blits, så i mørket er det ikke så mye å rope hurra for. 

Under ser du et eksempelbilde tatt med nye iPad: 

Frontkameraet er det samme som før og fanger kun VGA-oppløsning, altså 640x480. 
Til Facetime- og Photo Booth-bruk er det med andre ord noe begrenset kvalitet – og kanskje var det heller her vi ville ha hatt en oppgradering. 

Brukervennlig, men … 

Fordelen med iPad kontra konkurrentene er at det er en særdeles brukervennlig enhet: 

Gi en iPad til en toåring, og i løpet av minutter skjønner de konseptet: 
Hvert ikon er et program. 
Man kan trykke på det for å starte programmet, og den ene knappen på forsiden tar deg alltid tilbake til menyen. 

Det finnes også et rikt utvalg av apps, både fra Apple selv og fra tredjeparter. 
Og det aller meste ser veldig pent ut, mye takket være at utviklerne har 1-2 enheter å forholde seg til, med kjente skjermstørrelser, -oppløsninger og versjoner av operativsystemet. 
Apples retningslinjer for app-design hjelper også å få et nokså konsistent brukergrensesnitt over hele fjøla. 
Og Apple har vært flinke i utformingen av App Store slik at det hersker liten tvil om hvorvidt en app er laget for iPad eller ei. 

Men selv om iPad er særdeles brukervennlig, er det heller ikke til å stikke under stol at iOS har vært noenlunde likt helt siden iPhone ble lansert for snart fem år siden; selvsagt med en rekke små og litt større forbedringer. 

For når det gjelder selve operativsystemet, er iPad til syvende og sist en forstørret utgave av iPhone. 
Og selv med fire ganger så høy oppløsning som tidligere, sitter man fortsatt igjen med 26 mulige ikoner på ett skjermbilde. 
Her er ingen widgets eller andre utvidede muligheter for informasjon på hjemmeskjermen, slik tilfellet er både på Android-konkurrentene og de kommende Windows 8-modellene. 

Om flere Apple-produkter har jeg ofte tenkt at "nei, de gjør ikke alt, men det de gjør gjør de til gjengjeld svært godt". 
Apple har en tradisjon for at alt bare virker, og det er noe kundene vet å sette pris på. 
(Det skal sies at vi har hatt litt trøbbel under testingen, blant annet der apps ikke ville lastes ned fra App Store, men plutselig var på plass neste morgen, før vi så møtte på de samme problemene. 
Det viste seg at trikset til slutt ble å logge ut fra App Store, reboote enheten og deretter logge på App store igjen.) 

Men det er ikke alt som er like elegant, og iOS' enkelhet kan til tider gå på bekostning av funksjonaliteten. 

Eksempelvis har Apple nå gitt ut iPhoto for iPad – en app som lar deg se på bildene fra iPhoto-biblioteket i OSX, redigere dem, flagge favoritter etc. 
Du synker iPaden via iTunes og kan da ha med deg hele eller deler av biblioteket (som før, men da også i den nye iPhoto-appen). 

Når man så titter igjennom bilder og redigerer eller beskjærer ett (eller flagger eller merker som favoritt), ville det jo ha vært fiffig om disse endringene ble reflektert i iPhoto-biblioteket ved neste synkronisering. 
Det skjer imidlertid ikke. 
Vil du ha det endrede bildet inn i iPhoto, må du enten koble til iPaden og overføre de nye bildene manuelt, eller lagre bildet til kamerarullen på iPaden slik at det deretter overføres via iCloud, for så å flytte det til aktuelt album. 
Dette bildet kommer da i tillegg til det du hadde originalt, og ikke som en endring til originalbildet slik det fungerer om du beskjærer det i OSX-versjonen av iPhoto. 

Og videre: 
Skal du lagre bildet i Dropbox eller Evernote, må du først lagre det til kamerarullen, for deretter å finne frem aktuell app og foreta opplastingen gjennom den. 
Til sammenligning gjør du dette via en universell delingsmeny i Android, der tjenester legges til etter hvert som du installerer dem. 
Se bilde, del, Evernote. 
Eller Dropbox. 

I iOS er det derimot opp til hver utvikler å implementere slike funksjoner i sine apper. 
Og selv når dette er gjort, må du - i hver eneste app - manuelt logge deg på disse tjenestene og godkjenne nye tilganger til kontoen din. 

Poenget er altså: 
Når Apple nå flytter sitt fokus fra konsum og til produksjon (blant annet via de nye iLife-appene), kommer også manglene ved iOS tydeligere frem. 

I Windows 8 lanserer også Microsoft flere brukerkonti. 
Det vil si at du kan logge på enheten, og dermed kan mor ha sin epost tilgjengelig, mens far logger på sin Facebook-konto når han er logget inn på nettbrettet. 
Ungene har sine barnespill tilgjengelig, men ikke nødvendigvis tilgang til Spotify-kontoen. 

På iOS (og Android) er det derimot bare én bruker som har tilgang til alt, og selv om det er mulig å sperre enkelte ting basert på aldersgrense, er mulighetene noe begrenset. 
På Android lar dette seg løse med tredjepartsprogramvare, som f.eks. Sandbox. 

Microsoft-nettbrettene kommer også med mulighet for å kjøre flere apper i samme skjermbilde, noe som også hadde vært fullt mulig på den nye iPaden med såpass høy oppløsning. 

Med andre ord – nettbrettene har blitt mer funksjonsrike, og summen av deres styrker er høyere enn den var for ett år siden. 
Det gjør også at Apples operativsystem begynner å virke noe umoderne, der den svært enkle tilnærmingen også kommer i veien for effektiv bruk, og vi håper dette er noe Apple adresserer i neste iterasjon av iOS. 

4G ikke tilgjengelig i Norge 

For ordens skyld nevner vi det nok en gang – selv om en av de store nyhetene denne gangen er at iPad 3 har 4G-støtte, gjelder det de amerikanske frekvensene. 
Derfor vil du ikke kunne huke deg på 4G-nett her til lands. 

I områder med god dekning vil du imidlertid kunne bruke HSPA+ her til lands, som gir hastigheter på opptil 21Mbps. 

Vi har heller ikke lykkes å dele nettforbindelsen fra iPad 3, noe som skal være mulig fra Apples side, men dette styres også av operatøren, og på vårt Netcom-abonnement får vi i hvert fall ikke muligheten – til tross for at det fungerer på iPhone. 

Konklusjon, iPad 3 

Det ble litt negativt fokus mot slutten, men la det uansett være sagt – iPad 3 er et særdeles lekkert nettbrett, som først og fremst løftes på grunn av den avsindig gode skjermen. 
Det er rett og slett en fryd å se på bilder og lese tekst på iPad 3, og etter hvert som flere app-utviklere får på plass støtte for den høytoppløselige skjermen har vi garantert enda mer i vente. 
Gledelig er det også å se at apps laget for iPhone ser vesentlig bedre ut i oppblåst tilstand på denne iPad-utgaven enn de to foregående. 

Som før er iPad lekende lett i bruk – både nettsurfing og øvrig betjening er silkemykt og app-utvalget er gigantisk, med mange eksklusive titler og kvalitetsapplikasjoner sammenlignet med konkurrerende produkter. 

Det i seg selv bør veie tungt – selv om for eksempel Android-baserte nettbrett ofte har mer avanserte bruksområder, er det foreløpig Apples nettbrett som har det gjeveste utvalget av apps og innhold. 

Det er hovedsaklig to ting som gjør at vi ikke triller en sekser til Apple denne gangen. 
For det første er ladetiden på 6 timer i overkant lang for 10 timers bruk – det store batteriet hadde definitivt hatt godt av en kraftigere lader. 

Men også det faktum at iOS begynner å føles noe enkelt og ineffektivt sammenlignet med konkurrentene. 

Det er noe vi håper Apple gjør noe med til den neste store oppgraderingen; iOS 6. 
