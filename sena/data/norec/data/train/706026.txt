BOK:Bra, men kunne vært strammere 

BOK: 
Variert og variabelt om vanlige folk med uvanlig bagasje. 

Tom Ingar Eliassen: 
Jeg har hørt det er fint der. 
Noveller. 
259 sider. 
Cappelen Damm. 

I BBC-serien Sherlock Holmes uttaler detektiven at en politimann drar ned intelligenskvotienten i hele nabolaget. 
Det er dette med at lenken aldri er sterkere enn dens svakeste ledd. 
Etter mitt skjønn er nok dette også til en viss grad tilfellet med Tom Ingar Eliassens (f. 1972) 
”Jeg har hørt det er fint der”, som består av 13 noveller på rundt 10-20 sider, med variert tematikk og ulike fortellerposisjoner, men av variabel kvalitet. 

Språk og teknikk er nokså likt i samtlige noveller, som gjerne starter ett sted og deretter nesten umerkelig beveger seg henimot tekstens tematiske kjerne, i enkelte tilfeller med så mye mellom linjene, i den berømmelige underteksten, at leseren får problemer med å skjønne hva som egentlig foregår. 

Når også alle tekstene, med ett unntak, er skrevet på et radikalt bokmål, er det ikke til å unngå at det innimellom oppstår en fornemmelse av repetisjon og monotoni. 
Helhetsinntrykket svekkes også av enkelte novellebagateller. 

Men når det er sagt, er det et knippe noveller her som er av absolutt ypperste merke, f.eks. ”Billetter til Auschwitz” om to drankere på ”første klasse til helvete ... (med) 
Fri bar og utsikt til 17. maitoget” (s. 36); ”Blindgjengere” om fengselsfuglen Tommy som går på besøk til en mann som han feilaktig tror han har sonet med, og der jeg-fortelleren spiller med fordi det gir livet hans innhold og mening; i ”Noen har det sånn” har et par fått forholdet sønderrevet av et funksjonshemmet barn; ”Heisen i ditt liv” er en annerledes og tankevekkende tekst om en eldre mann som tilbringer dagene med å ta hotellheisen opp og ned, og forestille seg livene til menneskene som stiger av og på; og i den fremragende ”Bryllupet i Portofino”, som avrunder samlingen, lyver en mann om stadig flere ting for sin kone, også om alvorlige forbrytelser, i det som er et håpløst ulikeverdig forhold. 

Det er altså lite tvilsomt at Eliassen på sitt beste er en novellesnekker av format. 
Men samlingen kunne etter mitt skjønn med fordel vært strammere. 
