Enda teitere enn man kunne frykte
Det er vanskelig å komme på en eneste grunn til å se «Emojifilmen». 

Emojifilmen Sjanger: 
Animasjon Skuespillere: 
T.J. Miller, James Corden, Patrick Stewart, Rob Riggle, Ilana Glazer Regi: 
Anthony Leondis USA, 2017 Lengde: 
1 t. 29 min. 
Aldersgrense: 6 år 

Dette er halvannen time du aldri får igjen. 
Det er fristende å spekulere i hva de gikk på, de som var på møtet hvor et lyst hode hadde ideen om å lage en animasjonsfilm om smarttelefonens indre liv. 

Kanskje var det sponsormulighetene som gjorde at dette åndsforlatte konseptet ikke ble skrotet tidlig på idéstadiet. 
For sjelden har vi vel sett mindre elegant bruk av produktplassering i en animasjonsfilm. 
Men greit nok. 
Det er ikke dette som velter filmen. 
Det klarer det idiotiske, forutsigbare plottet helt på egen hånd. 

Hovedfiguren, om man kan kalle ham det, er Anton. 
Han er en emoji med det millenial-klingende uttrykket «meh», altså det fjeset som skal uttrykke likegyldighet. 
Problemet til Anton er at han, i motsetning til alle de andre, har mimikk, noe som gir ham problemer i sine paradoksalt nok veldig analoge arbeidsoppgaver. 

Dermed trues han med sletting, og vi må igjennom en formelaktig smørje hvor Anton flykter sammen med de obligatoriske gode hjelperne, mens de sammen finner ut hvordan de skal komme seg ut av knipa. 
I bunnen ligger naturligvis moralen om å finne seg selv og at vennskap er viktig og så videre. 

Problemet er bare at dette formidles helt uten finesse, og at alle tilløpene til humor fint kunne blitt illustrert med et meh-ikon, om man er blant dem som har mistet evnen til å skrive tekstmeldinger uten å bruke gule tegninger for å understreke poenget sitt. 

I korte øyeblikk kan det se ut til at filmen vil harselere litt med vår tids smarttelefonmani og om hvordan enkelte ser ut til å ha mistet helt evnen til å skrive fullstendige setninger. 
Men heller ikke dette får den til. 
I stedet sauses ulike elementer kjent fra den digitale verden sammen til en ulogisk smørje hvor det er lite eller ingenting å trekke på smilebåndet av. 
