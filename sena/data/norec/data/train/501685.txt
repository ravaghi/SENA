Humørfylt og raus Ugelvik
Virtuose Ellen Ugelvik presenterer klavermusikk av Magne Hegdal. 

Platen åpner med Magne Hegdals «Konsertstykke i tre deler», en klaverkonsert fremført av pianisten Ellen Ugelvik og Kringkastingsorkesteret under ledelse av Bjarte Engeset. 
Den er skrevet i anledning grunnlovsjubileet i 2014. 
Og den er fylt med referanser til wienerklassikken og tiden omkring 1814. 

Det høres kanskje alvorlig ut. 
Men er ikke det. 
For Hegdal bruker det gamle stoffet og utvikler det på sin helt egen måte. 
Det er hele tiden noe du synes du kjenner igjen i dette verket, noen melodistumper, noen harmonisekvenser, noen tradisjonelle grep i orkestersatsen – og så beveger musikken seg likevel i helt andre, uventede og uforutsigbare retninger. 
Dette er humørfylt, raus musikk med den virtuose Ugelvik i konstant ertende og utfordrende samspill med orkesteret. 

I siste sats tar det helt av. 
Ugelvik skal spille den tradisjonelle solokadensen. 
Men det er ingen noter i klaverstemmen, Hegdal har bare tegnet noen fugler og trær pluss Eidsvoll-bygningen, løven i riksvåpenet og slikt. 
Og da er det opp til Ugelvik å improvisere seg frem og omsette tegningene til musikk – noe hun gjør med imponerende fornemmelse for Hegdals tonespråk, slik at det blir nesten sømløse overganger mellom hans og hennes bidrag til jubileumsfesten. 

Det andre Hegdal-verket på platen er «Songs and Flowers», en samling korte krystallinske klaverstykker skrevet i 2004 til minne om samtidsmusikkens grand old lady, pianisten Elisabeth Klein. 
Ugelvik spiller dem skarpt, konsist – og merkelig bevegende. 
Og spiller også, innimellom Hegdals verk, to klaverøvelser av den aparte wienerklassikeren Anton Reicha – som hun får til å høres helt moderne ut. 
