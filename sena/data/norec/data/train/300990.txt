Flott og helhjertet fredløs-country på norsk
Drømmere & drankere er tapernes evangelium i munter tapning. 

ALBUM: 
Det er av barn og fulle folk man får sannheten. 
Eller drømmere og drankere, som man også kunne kalle det. 

Det var tittelen på gruppas første plate, som kom for fem år siden. 
Nå er de her igjen, med fjorten nye låter i underdog-sjangeren. 
De fleste er skrevet av Dag Tufte, som stort sett også står ved mikrofonen. 

Dette er fredløs-country på norsk, detaljsterke og treffende fortellinger om kvinner og menn som svømmer omkring i livets store akvarium, i by og på land; raringer, slåsskjemper, sjåfører, publøver, spøkelser, skautroll og honky tonk-helter som vil mye og får til lite. 

Og Sonja Henie («livet på glattisen er'kke så lett»)! 

Flott og helhjertet utført, med vidd, poesi og den typen ettertenksomhet som rammer folk idet de er i ferd med å ramle ned fra en barkrakk. 
