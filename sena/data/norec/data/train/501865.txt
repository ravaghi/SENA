Delikatesser på Kokstad
Ikke la deg lure av det engelske navnet. 
Nykommeren Icookkitchen har nordiske delikatesser på menyen. 

Anmeldelsen er fra januar 2016. 

Spiseri, landhandel, kafé, catering og nettbutikk. 
Icookkitchen tilbyr et koldtbord av tjenester. 
Her bugner hyllene av norske, svenske og danske smaks-obskuriteter, ferske vaktel­egg, sjokolade med blåmuggost og lokal tavle­honning. 
Her kan du gå på kafé eller spise middag. 
Midt blant næringsbygg, langt fra sentrum. 

Stolene ved inngangen er dekket av geiteskinn. 
Stearinlysene brenner i lykter og pelskledde glassbeholdere. 
Bordene og hyllene er laget av tre. 
Det gir publikumsdelen av lokalet en rustikk og landlig stil. 
Det er koselig og lunt. 
Til å være et lite spiseri med kun noen få bord, er kjøkkenet enormt, med en kapasitet som er klargjort for storindustri og kurs. 

Menyen er overveldende og dekker hele tavlen over disken. 
Her bestiller man og betaler. 
Det går frem av informasjonen på den andre tavlen. 
Det er mye tekst å skulle lese stående. 
Det kan lett bli litt stressende hvis man liker å ta seg god tid til å bli kjent med menyen, særlig når det står noen og venter på å ta imot bestillingen på andre siden. 
Men etter en litt ukomfortabel stund faller valget på kyllingfrikassé. 

Dessverre har de ikke den i dag. 
Ikke fiskegryten heller. 
Lettelsen er derfor stor når lammegryten med linser viser seg å være et riktig valg. 
Den er smaksrik med linser, gulrot og et skikkelig godt lammekjøtt. 
Kjøttet kollapser på gaffelen. 
Kjøttet, fettet og beina gir mye smak og fylde til gryten. 
Potetene som serveres som tilbehør er unødvendige. 
De er bakte med litt havsalt på, og de er kalde. 

De samme potetene serveres som tilbehør til kyllingburgeren. 
Den viser seg dessverre å være et uheldig valg. 
Potetene er ikke de eneste som er smakløse. 
Kyllingen er tørr og kald, den også. 
Brødet er saftig, men kunne trengt noen frø for tekstur og en mer spennende smak. 
For retten er litt enkel, uten at smakene i råvarene klarer å veie opp for manglende elementer. 
Salaten av avokado, tomater, hjertesalat og rødløk gjør heller ikke mye for burgeren. 
Tomatene er preget av å ha ligget i kjøleskapet. 
De er kalde og melne. 

Den indiske karri-suppen mulligatawny, er et mer pirrende valg. 
Men også den får en melen tekstur når kyllingen er kokt tørr og går i oppløsning. 
Suppen kunne også trengt litt større biter for variasjon. 

Til dessert eller til kaffen finnes det flere retninger man kan gå i. 
Sjokolade og konfekt-utvalget er bredt. 
Men ostekaken, som hevdes å være den beste jeg har smakt, må prøves. 
Den ser ut som om den har ligget i disken lenge, for ostefyllet har begynt å sige ut på sidene. 
Men smaken har holdt seg på plass. 
Kaken er passe søt, og skogsbærene bidrar med den syrligheten som trengs. 
Og selv om gelen er veldig søt, og smaker litt som barndommens bringebærgelé, er den akkurat det som skal til for å gi kaken nok mangfold. 

Eplekaken er også veldig god. 
Seig som en vellaget brownie. 
Den serveres med en frisk og fet syrlig krem som bryter opp det søte. 
Den smaker nesten kefir. 

Til tross for at burgeren og suppen ikke leverer på smak og kvalitet, og til tross for en mangelfull meny, har Icookkitchen mye å friste med. 
Et rikholdig utvalg av lokale delikatesser, store kakestykker og spesial-levert presskannekaffe gjør det verdt turen ut til Kokstad. 

Bevisstheten og lidenskapen rundt alt fra fatene du spiser av, til såper, kaffe og sjokolader vitner om en forkjærlighet for kvalitet. 
Nå må det samme engasjementet overføres til hele menyen. 
Ikke bare deler av den. 
