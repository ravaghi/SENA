Glamorøs gjeldskrise
Standard opplegg i suspekt innpakning. 

HANDLER OM: 
Den moteglade vimsen Rebecca Bloomwood ønsker seg en karriere i et motemagasin, men shoppeavhengigheten gjør at hun stadig distraheres fra karriereambisjonene. 
Tilfeldigheter gjør at hun likevel får anledning til å skrive en rådgiverspalte i et økonomimagasin, og ved å sammenlikne mote og finans tar hun bransjen, og muligens sjefen, med storm. 

DOM: 
Dette lufthodet av et kvinnemenneske holder på å kjøre livet sitt i grøfta med shoppingen, og bruker mesteparten av filmen på å gjemme seg for gjeldsinnkreveren (han er grå og kjip, hun er fargerik og glad). 
De fleste kjenner til den klamme følelsen av å ha kjøpt over evne. 
I en tid der amerikanske familier kastes ut av husene sine fordi de ikke kan betale gjelda si, kunne det vært betimelig med filmer om overforbruk og gjeldsproblematikk, men denne filmen behandler det hele på en såpass lettvint måte at jeg ikke skal lese mer inn i det. 
Her får du New York-glam med yellow cabs, høye hæler, bitchy magasinkvinner og designmerker. 
En teit historie som roter til budskapet sitt og etterlater få inntrykk annet enn et snev av irritasjon; følelsen av at en allergi er under utvikling. 
