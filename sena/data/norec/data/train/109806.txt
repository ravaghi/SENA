Single-anmeldelse:One Direction 

Watch out, Justin! 

LÅT: POP One Direction «Live While We're Young» (Simco/Sony Music) 

Justin Bieber har for lengst fått konkurranse i kampen om verdens pikehjerter gjennom One Direction og nå tilspisses den ytterligere. 

«Live While We're Young» inneholder alle de rette ingrediensene til å bli en ny monsterhit blant One Direction-fansen. 
Den er særs oppstemt, fengende, frisk og allsangvennlig. 
«Å-o-å-o-å-o»-refrenget er av den effektive idiottypen som du ikke får fjernet fra hjernebarken før et par dager etter at du koblet hodetelefonene fra ørene. 
Sånn kalles en hit. 

Svenske Carl Falk og Rami Yacoub har med andre ord gjort et plagsomt praktfullt pop-perfeksjonistisk stykke arbeid fra produsentstolene. 
Åpningsriffet stjeler sløyt fra «Should I Stay 
Or Should I Go» med The Clash og både melodilinje og produksjon er av det spretne, ungdommelige slaget, akkurat slik One Direction vil og skal fremstilles. 

Et sprettent og ungdommelig uttrykk musikalsk er jo også midt i blinken for kjernefansen - la oss være litt gæerne og leve mens vi er unge - men låta vitterlig spruter av dette optimistiske budskapet på en troverdig måte, selv om ingen selvfølgelig kan bygge en hel karriere på å gjenta oppfordringer av slike leveregler i årevis. 

Derfor bør også One Direction utvide repertoaret på dette området ganske snart, men foreløpig holder det i massevis. 
Akkurat dèt er den digitale tidsalderen et bevis på; under et døgn etter at videoen til denne singlen ble lagt ut på YouTube torsdag kveld, hadde den drøyt 1,7 millioner visninger. 

Skjønt - det er jo et stykke til antall visninger av guttas «What Makes You Beautiful» som for øvrig i sin tur rappet nådeløst åpningen av «Summer Nights» fra Grease. 
Der står telleverket på utrolige 239 millioner. 
Men de er på vei... 

STEIN ØSTBØ 
