Anmeldelse av Cyrano:Peker nese til romantikken 

Cyrano er både en hyllest og en parodi på romantikken. 
Ikke så veldig morsom, men fantastisk vakker. 

Cyrano de Bergerac har alltid vært ute av sin tid. 
I det virkelige livet fektet han seg rundt i teaterbygningenes barndom på 1600-tallet. 
Skuespillere han ikke likte, fikk ikke bare svi verbalt – men også fysisk. 

Da Edmond Rostand skrev et romantisk drama på aleksandriner-vers om ham i 1897, gikk han på tvers av datidens realistiske teatertrender. 

Her i Norge ble Cyrano de Bergerac satt opp på Det Norske Teatret i 1993, og virket både melodramatisk og gammeldags på datidens anmeldere. 
Nå har den samme regissøren, Kjetil Bang-Hansen, tatt tak i Cyrano på nytt. 

Fektingen er tilbake 

I programmet skriver han at han vil lage «teater i en annen toneart». 
Det får han til. 
Skuespillerne snakker uten mikrofon, det er få nåtidige referanser og publikumsfrieriet er borte. 

Isteden har fektingen kommet tilbake. 
Fylliken drikker av lommelerke. 
Kjæresteparet møtes på en balkong. 
Alle snakker normert bokmål, og spiller typer så klare at de ikke er til å misforstå. 

Cyrano er som å finne igjen et antikvariat du trodde var tapt for godt. 
For dem som er glad i slikt, er det en herlig følelse. 

Mye poesi, lite forakt 

Plottet er som følger: 
Cyrano er smertelig forelsket i sin kusine Roxane, men selvforakten for hans lange nese er så stor, at han ikke makter å møte henne som seg selv. 

Isteden forfatter han rivalen Christians kjærlighetsbrev og sufflerer under møtene ved balkongen. 
Både selvforakten og selvbedraget er nydelig skildret i Rostands vers, og Bjarte Hjelmeland får hvert ett ord til å dirre. 

Men likevel er det noe som mangler. 
Selvforakten forblir en påstand i poesien, og ikke en følelse som når ut i salen. 
Kanskje er det meningen, men det er i så fall et merkelig valg. 

Ikke komedie à la Hjelmeland 

Hjelmeland er en av Norges mest folkelige scenepersonligheter. 
Når Hjelmeland topper en komedieplakat som regissør eller skuespiller vet du at publikumsfrieriet vil være hemningsløst, blødmene mange og tempoet heseblesende. 

Det er en gammel komedieform, som det snart bare er Bjarte Hjelmeland som holder fast i. 

Samtidig er Hjelmeland en av landets beste karakterskuespillere. 
Hvem har ikke fått sympati for Heimebanes største skurk, Bjørn Ove Tangsrud? 

Hvem har ikke blitt moret av hans mange karakterer i Gu’ kor gøy? 
De som har sett ham gjøre hovedrollen i La Cage Aux Folles, vil aldri glemme det. 
I denne oppsetningen har han hatt en regissør som holder ham i tøylene. 

Det er på godt og vondt. 
I en scene forsøker Cyrano å stoppe en mektig beiler av Roxane, ved å snakke østfolddialekt i en munkekappe. 
Publikum flirer, fordi han ligner på E.T. 

Burde det vært mer av det? 
Kanskje ikke. 
Cyrano er isteden elegant, og går aldri vekk fra sitt nostalgiske prosjekt. 
Men denne ene scenen med hjelmelandsk komikk, gjør det tydelig at resten av komedien ikke er morsom. 

Akk, så nydelig å se på 

Cyrano er imidlertid mye annet, som gjør den verdt å se. 
John-Kristian Alsaker har laget en helt fantastisk scenografi. 
Tepper med skjønnskrift henger ned over scenen, og skaper stadig nye romantiske rom. 

Når løvet faller i siste scene, med påskrevne dikt, er det både originalt og nydelig. 
Det samme kan sies om den overdimensjonerte stjernehimmelen og den stadig voksende månen, som blir en slags ironisk kommentar til teksten. 

Musikken er en potpurri av franske klassikere, og Ingrid Nylanders kostymer er en kostelig blanding av 1600-tallet og etterkrigsdrakter. 
Ingjerd Egeberg og Kim Haugen rører oss med sine små biroller. 

Deres bitte lille samtale utenfor bakeriet om svikefulle kvinner og smakfulle terter, er mer romantisk enn hele hovedhistorien. 

En romantisk tragedie 

Cyrano er egentlig mer parodisk enn den er romantisk. 
Roxane er jo forelsket i en idé om Christian, akkurat som at han er forelsket i selve forelskelsen. 

Kjærlighet-ved-første-blikk, som nesten alle romantiske komedier er basert på, blir avlivet av Rostand i Cyrano de Bergerac. 

Dette er en livsvisdom som særlig Andrea Bræin Hovig får frem i sitt spill. 
Hun forstår at hun ikke bare elsket to menn, men også to livsløgner. 

Før teppet går ned, er det som om hun tenker: 
”Synd for dem, deres tap.” 
Jeg synes det er et morsomt budskap å ta med ut i kulden: 
Vi er selv ansvarlige for vår egen romantiske tragedie. 

Cyrano spilles til 28. januar 
