Øyetrening på månen
Lyst til at barna skal bli gode observatører? 
Da kan du begynne med å gi dem dette spillet. 

Du er i hvert fall garantert at de vil sitte foran dataen og studere den lenge og grundig - trolig med nesa inntil skjermen. 
For dette er vanskelig! 

Det finnes et uendelig antall brett som kun går ut på å finne diverse gjenstander, for eksempel et visst antall råtne osteskiver eller astronauter kledd i svart. 
Lett, sier du? 
Tro om igjen. 

For det første er det et kaos av gjenstander på skjermen. 
For det andre er gjenstandene gjemt på de mest finurlige måter. 
Du kan prøve å klikke på alt som er på skjermen, i ren frustrasjon, men da ender du bare opp med å søle og knuse ting i stedet. 

Barna blir helt sikkert glitrende observatører av dette - hvis de gidder. 
For dette er en tålmodighetsprøve, flere ganger en frustrerende sådan. 
Man kikker og kikker etter bitte små gjenstander som virker like enkle å finne som den berømte nåla i høystakken. 
Men: 
Gleden er desto større når man finner det man blir spurt om. 
Og man kan bli ganske besatt av finne det til slutt... 

Heldigvis finnes det andre, litt enklere, spill også, for eksempel å ta seg gjennom labyrinter. 
Og er man riktig flink, belønnes man med en actionfylt tur til månen. 
Det kommer som en befrielse etter at øyet har blitt stort og vått og firkantet. 

Spillet er primært for litt større barn, derav aldersanbefalingen, for de bør som sagt ha en god porsjon tålmodighet når de skal sette i gang med dette. 
