Afghanerne Norge svek
En ubehagelig sannhet om Norges krig i Afghanistan, tolket til et språk vi forstår. 

I august 2011 ble fem afghanske tolker for den norske styrken i Afghanistan arrestert. 
Arrestasjonene nådde ikke offentligheten i Norge før langt senere, og vakte liten oppsikt. 
Men hvis det var sant at Taliban hadde plassert femtekolonnister innenfor murene i den norske leiren i Maimana, var det kanskje bare tilfeldigheter som hindret større tap av norske liv. 
Og hvordan ble infiltrasjonen avslørt? 

I flere år har den tidligere tolken Qais Wahidi sittet i Sandefjord og lurt på om han skulle skrive bok om sine opplevelser som bindeledd mellom de norske styrkene og folket de etter sigende skulle frigjøre, utvikle og beskytte. 
Hans rolle i arrestasjonene hadde han likevel ikke tenkt å røpe. 

Etter en stund fikk han kontakt med Simen Sætre, journalist i Morgenbladet og forfatter av flere solide sakprosabøker. 
Kanskje tenkte Wahidi at han bare trengte en ghostwriter, men takket være Sætres trygge journalistiske reflekser er dette blitt mer enn bare egenterapi for en mann som våget mye, og fikk lite igjen. 

De fleste er helt i sin egen historie. 
Slik er det også i denne boken. 
Qais Wahidi fremstiller seg selv som den rettskafne og ansvarlige der hvor noen av hans landsmenn svikter. 
Han er den kritiske når de norske offiserenes naive tillit utsetter soldatene for stor fare. 
Men prosjektet reddes av at Sætre presser ham til å fortelle mer, og til å slippe til andre røster, inkludert kollegaen han anklaget – og som etter hvert ble dømt. 
Han blir Wahidis tolk inn i den norske offentligheten, og gir ham en sterkere røst enn han ellers ville hatt. 

Tolkene har vært livsviktige for de norske styrkene i den etter hvert 16 år lange, og stort sett mislykkede krigen i Afghanistan. 
Til tross for at kontingent etter kontingent av norske soldater har vært avhengige av informasjonen de har oversatt, av lokalkunnskapen deres, av innsikten deres i sine landsmenns tankesett og reaksjonsmønstre, er de blitt elendig behandlet. 

Skildringen av dette misforholdet er et minst like viktig budskap som historien om det potensielle forræderiet. 

Wahidi beskriver godt tolkenes dilemma da det ble klart at også Norge ville trekke seg ut. 
De visste at de ville bli forlatt. 
Nordmennene hadde lagt planer for hva de skulle gjøre med hver eneste motorsykkel, men ingen for tolkene, skriver Wahidi. 
Var det da så underlig om noen forsøkte å sikre seg ved å etablere kontakt med dem som kom til å overta makten? 

Den unge tolkens perspektiv utfyller bildet vi har av Norges innsats i Afghanistan. 
Etter hvert ble sikring av egne styrker den viktigste oppgaven, så fikk afghanerne klare seg som best de kunne. 
Regjeringens evalueringsutvalg konkluderte i fjor med at vi hadde vist oss som en god alliert for USA, mens vår innsats ikke hadde gjort noen merkbar forskjell for afghanerne. 

Beretningen til Wahidi burde også være et tankekors for dem som mener at norske arbeidslivsregler er velegnet for krig langt borte. 
De norske offiserene ble byttet ut hver sjette måned, og hadde i tillegg to lengre ferier hjemme. 
To ganger i året måtte tolkene tilpasse seg en ny sjefs måte å gjøre tingene på, og hjelpe en ny fremmed å unngå de verste blemmene (som når en spøkefullt foreslo å overta én av den afghanske sjefens to koner, en fornærmelse som ikke ble oversatt). 

Wahidi skriver at han fortsatt holder noe tilbake, det er ting han ikke vil fortelle. 
Kanskje er det en av årsakene til at boken, til tross for mange sterke sider, ikke griper fullt så mye som den burde. 
