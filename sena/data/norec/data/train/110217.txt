Film:Helt på kanten 

En mann (Sam Worthington) står på vindusposten i 21. etasje på et hotell i New York og truer med å hoppe. 
Gruppen tilskuere på gatene under vokser stadig og tilropene blir høyere. 

Når politipsykologen (Elizabeth Banks) ankommer avdekkes mannens overraskende identitet, og gradvis nøstes det opp et større nett av forræderi, forbrytelser og korrupsjon. 
Men vil svaret komme i tide? 

Worthington leverer varene i actionscenene, men er ikke mannen for følelsesmessige nyanser ute på den smale vindusposten - der vi befinner oss store deler av filmen. 
I tillegg bryter hans australske aksent gjennom akkurat ofte nok til å virke distraherende. 

Spenningen baserer seg i stor grad på en parallellhistorie med Jamie Bell og Genesis Rodriguez, i god «Mission: Impossible»-stil. 
Og at man skal ha med såkalt «øye-godis» i spenningsfilmer er helt greit, men det er litt vanskelig å kjøpe at anbefalt innbruddsantrekk når konsentrasjon er avgjørende, er rosa undertøy og kløft som kan få Victoria Secrets-catwalken til å virke prektig. 

Svimlende kameraføring i høyden og partiene med action redder «Man on a Ledge» fra å falle helt til bakken. 
Men logiske brister forstyrrer flyten, og tidvis vipper «Man on a ledge» over i ren parodi. 

Det er tilløp til en god sjangerfilm her, men det er en balanseøvelse som til slutt tipper feil vei. 

INGVILL DYBFEST DAHL 
