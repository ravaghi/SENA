Kung fu my ass
Etter en serie film-nedturer, forsøker nå Jet Li seg som spill-helt. 
Med blandet resultat. 

Du bruker høyrespaken på kontrolleren til å styre Lis slag og spark, hvilket betyr at du kan angripe fiender fra alle kanter. 
Dessuten kan du bruke stoler, stokker, kjøttstykker og andre ting du plukker opp som slagvåpen, kombinert med strategisk dukking, blokkering og parering. 

Det mest vellykkede av alt er når Jet Li slåss i tandem med den kvinnelige hovedrollen Michelle (ikke så langt unna det han gjorde med Aaliyah i «Romeo Must Die»). 
Og det hender også andre steder i spillet at kung fu-en du tryller frem får deg til å glise rått. 

Kreativ bruk av håndkontrolleren, javisst, men problemet er bare at den ikke er laget for å frenetisk dytte høyre stikke i alle himmelretninger. 
Tommelen sklir av, rett og slett, og dessuten blir den alt for fort sliten og stiv. 

Jeg er også overrasket over at Sony ikke har gjort mer ut av dette rent historie- og miljømessig. 
Nå er ikke Hong Kong-filmer akkurat kjent for å pløye i dybden, men «Rise to Honour» er så klisjétungt at det blir latterlig. 

Til slutt vil jeg nevne at den beste taktikken for å ta en av bossene er å kaste pinner på ham, og en annen, skytende boss tok jeg da han plutselig bare frøs fast og sluttet å skyte. 
Kung fu my ass. 

Jet Li pleide å være verdens tøffeste actionhelt. 
Jeg håper han finner tilbake dit etter hvert. 
