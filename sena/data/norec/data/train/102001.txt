Namsskogan Familiepark:Villmarken ved E6 

NAMSSKOGAN (VG) 
Namsskogan Familiepark er en fin dyrepark med en beskjeden aktivitetspark attåt. 

Langt nord i Nord-Trøndelag, langt fra nærmeste by, ligger Namsskogan Familiepark rundt innsjøen Tronestjønna. 

Dyrepark-delen ligger på østsiden av vannet. 
Innhegningene er store og fine. 
Det betyr at du av og til må være litt tålmodig for å få øye på dyrene, men du ser dem til slutt. 
Du som gjest har også god plass. 
Behagelig! 

På vestsiden av vannet finner du diverse andre attraksjoner. 
Slett ingen fornøyelsespark, men et brukbart utvalg av aktiviteter for hele familien. 

Det meste er inkludert i billettprisen - også ting som strikk-trampoline og motoriserte gravemaskiner. 
Andre steder har vi sett ekstrabetaling for slikt. 

Parkens desidert tøffeste attraksjon - å seile i en 300 meter lang line fra det 30 meter høye Tøffingtårnet - koster 80 kroner. 

Yngstemann som har satt utfor var tre år gammel, får vi vite. 
Og eldstemann 80! 

Det er faktisk et stykke å rusle rundt hele vannet, og vogn eller tralle til de minste anbefales. 

Rovdyrene får mat klokken 12.30, resten av dyrene klokken 14.00. 
Særlig det første bør du få med deg. 

Ved innhegningene til gaupene og jerven savner vi riktignok en liten tribune så vi kunne sett bedre. 
Men hos ulvene og bjørnene står vi på gangbroer, og sikten er upåklagelig. 
Guiden forteller mye om gammel overtro rundt rovdyrene. 
Noe er spennende, men manuskriptet burde nok vært strammet opp litt. 

Parken svarer absolutt til forventningene, men ikke så mye mer. 
VG ender med å gi en fjellstø firer på terningen. 
En femmer er innen rekkevidde, men da ville vi helst ha opplevd litt flere ganger å bli genuint imponert - slik vi ble av den overraskende spennende suvenirbutikken på vei ut. 

Beliggenhet: 
Trones, helt sør i Namsskogan kommune i Nord-Trøndelag. 
Rett ved E6, midt mellom Trondheim og Mo i Rana (25 mil tilhver). 
Nærmeste flyplass er Namsos. 

Åpningstider: 11-18 hver dag i høysesongen. 

Pris: Voksne 275 kr., barn 3-15 år 250 kr. Rabatt for familier, grupper og seniorer. 

Anslått tidsbruk: 
Minst en halv dag, gjerne mer. 

Dyreliv: 
Bra! 
Vi tellet i alt 28 dyrearter med stort og smått. 
Mest spennende er kanskje de fire store norske rovdyrene: bjørn, ulv, jerv og gaupe. 
Dyrene bor i store innhegninger og ser ut til å ha det fint. 

Servering: 
To serveringssteder og en kiosk. 
Noe tradisjonell norsk mat i tillegg til de obligatoriske pølsene og hamburgerne. 
VG betalte 150 kroner for en porsjon gode kjøttkaker med vasne frossengrønnsaker. 

Fasiliteter: 
Toaletter i hver ende av parken. 
Det kan være langt å gå for en tissetrengt småtass, men parken er såpass uformell at nærmeste granbusk sikkert også kan brukes. 
Litt søplete stellerom da VG sjekket. 

Pris: 
Inngangsbilletten er dyrere enn hos mange av de «rene» dyreparkene, men så har Namsskogan også en del andre attraksjoner. 
Greit nok. 
Men hvis du i tillegg skal seile i line fra Tøffingtårnet (80 kroner) og se teaterstykket «Rebella Hex» (195 kroner), blir det totalt 550 kroner for en voksen. 
Det er på nivå med Dyreparken i Kristiansand, og da taper Namsskogan i sammenligningen. 

Kort sagt: 
Trivelig og ustressende dyrepark som ikke akkurat tar pusten fra deg, men som alle barnefamilier på vei langs E6 mellom Trondheim og Mo i Rana bør stikke innom. 
