An Education
Et svært hyggelig drama. 

An Education er et svært hyggelig drama om en ung jentes veivalg i London anno 1961. 

Danske Lone Scherfig (Italiensk for begynnere) sjarmerer meg ved å starte hele filmen med Floyd Cramers 
On the rebound – noe jeg tok som et tegn på at noe godt var i vente. 
Det viste seg å stemme! 

Filmen underholder med interessante figurer, gestaltet av et knippe solide skuespillere, og forteller en historie med tidløs appell. 

Introduseres for en spennende verden 

Den 16 år gamle skolejenta Jenny (Carey Mulligan) er under et konstant karakterjag. 
Faren (Alfred Molina) krever nemlig at hun skal komme inn på Oxford-universitet. 

Så blir hverdagen snudd på hodet når hun møter den eldre David (Peter Sarsgaard) og hans venner, som introduserer henne for en spennende verden av kunst, kultur, reiser og opplevelser. 

Jenny sluker alt, og selv den strenge faren firer på egne krav i møte med sjarmerende David. 

Rives ut av kjedsomheten 

Den første delen av filmen er som en drøm. 
Jeg antar at alle jenter i Jennys alder ville ha elsket å ha eldre venner som kunne veilede dem inn i voksenverden, i dag som i 1961. 

Jeg forstår så godt at Jenny villig lar seg rive ut av sitt kjedelige skolefokuserte liv og inn i det som for andre figurer virker som uansvarlig galskap. 

Filmen skildrer dette dyktig, uten at noen fremstår som slemme eller ondskapsfulle. 

Får svi for egen naivitet 

Helt fra starten anes det at det er ting som ikke stemmer i denne historien, og flere får svi for egen naivitet. 
Filmen oppleves likevel ikke som spesielt moraliserende, men den retter likevel en pekefinger mot mennesker som svikter sin egen moral. 

Dette høres kanskje tung ut, men filmen er langt i fra tung. 
An Education er svært lett å like, og lar ikke de tunge stundene bli overdramatiserte. 

Manuset er nemlig skrevet av feelgood-mester Nick Hornby (High Fidelity, Gutter er gutter), basert på Lynn Barbers memoirer. 

Carey Mulligan bør oppleves 

Det aller beste med An Education er at den presenterer oss for skuespilleren Carey Mulligan, og om hun ikke får skikkelig mye å gjøre etter dette, blir jeg skikkelig skuffet. 

Hun er karismatisk, drivende dyktig og vakker som de to Audreyene Tautou og Hepburn. 
Og selvsagt er det nettopp Carey Mulligan som skal spille Hepburns stjernerolle som Eliza Doolittle i den kommende nye versjonen av My Fair Lady. 

Først bør hun oppleves i An Education! 
