Tyrant S01 E01
Spennende om fiktivt land i Midtøsten. 

Når skaperen av Homeland kommer med en ny TV-serie, fanger det umiddelbart min interesse. 

Gideon Raff står bak serien Prisoners of War som Homeland er basert på. 
Nå har han laget Tyrant sammen med Howard Gordon, som også jobbet med manuset til Homeland, og Craig Wright, som blant annet har jobbet med Six Feet Under. 

Pilotepisoden er regissert av David Yates, som hadde regi på de fire siste Harry Potter-filmene, og hvis resten av serien fortsetter i samme spor har jeg tro på at dette kan bli en spennende dramaserie. 

Et fiktivt Midtøsten 

Handlingen i Tyrant skal være inspirert av den arabiske vår. 
Adam Rayner spiller Bassam Al-Fayeed, sønnen til General Tariq Al-Fayeed, diktatoren i det fiktive landet Abbudin, som skal være basert på en sammensetning av forskjellige land i Midtøsten. 

General Al-Fayeed lever i enorm overflod og luksus, og har sørget for større velstand i landet, men styrer det samtidig med hard hånd. 
Vold, frykt og undertrykkelse er virkemidler for å holde befolkningen kuet. 

Da Bassam var seksten forlot han faren, broren Jamal og livet i Abbudin for å reise til USA for å bli lege. 
Han skiftet navn til Barry, giftet seg, fikk to barn, og i tjue år har han flyktet fra traumatiske minner fra barndommen. 
Han har ikke besøkt hjemlandet siden han forlot det, men når nevøen hans skal gifte seg overtaler kona ham til å la familien reise. 

Tilbake i Abbudin dukker spøkelser fra fortiden raskt opp i Barrys bevissthet, og det er tydelig at han sliter med å takle minnene som strømmer på. 
Det viser seg at broren har tatt over som den mest brutale fyren i gata, og når det i tillegg kommer frem at opprørsgrupper har planer om å angripe bryllupsfeiringen, begynner Barry å angre på at han lot seg overtale til å reise. 

En tikkende bombe 

At Adam Rayner er en britisk skuespiller som ikke ser ut som om han er fra Midtøsten, kan bortforklares i serien med at moren til Barry og Jamal er fra England. 
Når spøken «oi, så bleik du har blitt. 
Har de ikke sol i California», smeller fra Jamal øyeblikket han ser broren, blir det imidlertid åpenbart at Rayner utseendemessig ikke er rett for rollen. 

Troverdigheten øker heller ikke ved at alle i serien snakker engelsk til hverandre, selv om det bare er abbudinere i rommet. 

Heldigvis spiller Adam Rayner godt nok til at jeg etter hvert glemmer disse usannsynlighetene. 
Barry virker innesluttet og tilknyttet, en tikkende bombe av undertrykte følelser som kan gå i lufta når som helst. 

Barrys kone Molly, spilt av Jennifer Finnigan, ser ikke ut til å være det minste bekymret over at hennes svigefar er en undertrykkende diktator, og er mer bekymret over mannens manglende evne til å snakke om følelsene sine. 

Interessante historielinjer 

Pilotepisoden er krydret med en rekke tilbakeblikk fra Barrys barndom, som forklarer hvordan broren, spilt av Ashraf Barhom, har blitt formet av faren til å bli et tyrannisk monster av en mann. 
De viser også hvorfor Barry er så engstelig etter å komme seg vekk fra Abbudin. 

Han flykter ikke bare fra en vond barndom, men fra mannen han er redd for å bli om han fortsetter å være der. 

På tross av sine feil, er den første episoden av Tyrant god. 
Det er vanskelig å si hvordan serien kommer til å bli etter bare én episode, men pilotepisoden legger ut flere hint til historielinjer som kan være interessante å følge. 

Tyrant er nok ingen ny Homeland, men Barrys indre kvaler om hvilket ansvar han har ovenfor befolkningen i landet, opp mot ønsket om å få sin egen familie i sikkerhet, hans konflikt med broren, og det faktum at Barrys sønn er homofil, er alle elementer det kan bli spennende å følge utviklingen av. 

Tyrant ser du onsdager klokken 21.30 på TV3. 
