Resident Evil:Apocalypse 

En drittfilm du for all del må unngå! 

Resident Evil: 
Apocalypse er en amerikansk film som må være laget av republikanere. 

Den er kald, kynisk og mangler enhver form for oppfinnsomhet eller finesse. 
Den er full av dumme skuespillere, latterlig dialog og fryktelige spesialeffekter. 

”Dawn of the dead” var en toppfilm i zombie-sjangeren tidligere i år, men ”Resident Evil: 
Apocalypse” er rent søppel som Milla Jovovich bør skamme seg over at hun er med i. 
Ikke én original tanke er tenkt! 

Skal jevnes med jorden 

Den første Resident Evil-filmen endte i katastrofe i det underjordiske laboratoriet The Hive. 
Oppfølgeren tar handlingen til overflaten i byen Racoon City. 

T-viruset, som gjør mennesker til zombier, har sluppet løs og hele byen blir innesperret av en mur som Ariel Sharon ville vært stolt av. 

Alice (Milla Jovovich) overlevde The Hive i den første filmen og slår seg sammen med andre overlevende for å finne datteren til en forsker som lover å få dem over muren før hele byen skal jevnes med jorden av atombomber! 

Forventer gørr og blod 

Jeg forventer for all del ikke en realistisk handling når jeg skal se en zombie-film. 
Men jeg forventer en rasjonell film. 
En der man faktisk holder sammen og ikke går rundt hver for seg når man skal sjekke omgivelsene. 

Jeg forventer også masse gørr, blod og juicy splatter-scener med horder av zombier. 
Dawn of the dead viste hvordan det skal gjøre tidligere i år, men den filmen kan ikke regissør Alexander Witt ha sett. 

Teite replikker 

Jeg begynner å lure på hvilke filmer han faktisk har sett. 
Han må ha sett mange dårlige og trukket sin inspirasjon derifra. 

Det hjelper jo heller ikke at manuset er skrevet av Paul W.S. Anderson, kalkunkongen som regisserte den første filmen og snart er aktuell med kritikerknuste AVP: 
Alien vs. Predator. 

Skuespillerne i Resident Evil: 
Apocalypse må levere utrolig mange teite replikker av typen: 
- We're expendable assets, and we've just been expended! 

En drittfilm 

Redigeringa i denne filmen vil gi deg spasmer. 
Hver gang den har en sjanse til å levere juicy action, hopper den over i MTV-modus, med frame-reduserte og hyper-redigerte scener som du ikke skjønner bæra av. 

Du ser bare et virvar av fektende armer og bein, skikkelser og skygger. 
Det er totalt bortkastet. 

Filmen er minst dårlig når den ikke handler om zombier i det hele tatt, men når det handler om kampen mot Umbrella Corporation og ikke minst deres Nemesis-prosjekt, som faktisk var litt kult å se på. 

Men det forhindrer ikke at Resident Evil: 
Apocalypse er en drittfilm som du for all del må unngå! 
