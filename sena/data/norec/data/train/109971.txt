Konsertanmeldelse Jarle Bernhoft:«Jarles triumf» 

ROSKILDE (VG Nett) 
Vårt kjære naboland i sør fikk servert både Norges mest velkledde artist og beste soulmann i går ettermiddag. 
Han heter selvfølgelig Jarle Bernhoft. 

Sted: Arena-scenen, Roskilde Publikum: 
Circka 17 000 

Av og til tenderer konserter med norske artister på Roskildes nest største scene magien. 
Det fikset også Jarle Bernhoft i går. 
Teltet var fullpakket av hovedsakelig nordmenn som skapte en eventyrlig stemning allerede før Bernhoft gikk på. 

Støyen ble øredøvende da han kom, som vanlig ulastelig og korrekt antrukket i dress, og sparket i gang "Control" foran et særs utvidet band som talte to blåsere, to perkusjonister og tre korkvinner utover det vanlige bandet. 
Trøkket fra den klassiske soulpakka var mildt sagt formidabelt fra første stund, anført av en overmåte sprek og fyrrig David Wallumrød bak tangentene. 

Bernhoft selv hadde åpenbart en god dag på jobben, og hvem har ikke det når du kan skue ut på rundt 17 000 mennesker som danser til rytmene dine og elsker det du holder på med? 
Aldri før har vel Jarle Bernhoft glist bredere på en scene. 

Og han turnerer den forbilledlig, med fin rutine og stram kommunikasjon. 
Hoveddelen av hans fem tilmålte kvarter treffer rett i nerven av danselysten. 
«Streetlights» fremstår sjukt funky, men han makter også å roe det hele ned uten å miste intensiteten. 
Når Bernhoft nærmest hvisker frem «Stay With Me» tar folk rundt hverandre i det trange teltet og gjengjelder Bernhofts kjærlighet med uvanlig varme. 

Han glemmer heller ikke sine forbilder, men går fra Sly Stones «Thank You (Falettinme Be Mice Elf Again)» og rett over i sitt eget paradenummer, «C'mon Talk» - ikke alene med gitaren og diverse effekter denne gangen, men med full sving fra storbandet bak seg. 
Strålende! 

Om noen skulle være i tvil - Jarle Bernhofts status som en av landets fremste soloartister er til de grader fortjent. 
Akkurat dèt beviste han til fulle på Roskilde i går. 
