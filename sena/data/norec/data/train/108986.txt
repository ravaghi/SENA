TV-anmeldelse:Lunt og varmt om hyttelivets «gleder» 

Det er litt som om Torgeir fra «Lilyhammer» er på hyttetur ved sjøen, når Trond Fausa Aurvåg i kveld inntar TVNorge i den nye dramakomedien «Neste sommer». 

Ikke så rent lite heller. 
Men det gjør egentlig ikke så mye. 
Dette er en figur vi ble veldig glade i da han gjorde dalen utrygg sammen med Steven van Zandt i fjor høst. 
Tempo er litt roligere nå, men det er jo tross alt sommerferie. 
Så det passer bra. 

Mye humring i all enkel gjenkjennelse 

Opplegget er enkelt, men det fungerer. 
Det er masse lun, varm og stillferdig humor som åpner for mye humring i all enkel gjenkjennelse. 
Med seg har Fausa Aurvåg blant andre Janne Formoe, Pia Tjelta, Ellen Horn og Eivind Sander. 
Sammen klarer de å skape det som fort kan bli en god oppvarming til sommeren og hyttelivets gleder. 
Både med og uten anførselstegn. 

I denne serien som skal gå hver søndag møter vi paret Eva (Formoe) og Per Ivar (Fausa Aurvåg) som skal ta over familiehytta etter Evas foreldre. 
Det viser seg derimot raskt at den første sommeren i egen hytte blir mer hektisk enn forventet, når foreldre og svigerforeldre dukker opp i tide og utide og forstyrrer. 
Og det er ikke bare svigerforeldrene som tidvis kan oppleves som de er fra et sted som ikke akkurat er himmelrike. 
Her møter vi nye kjærester, eks-koner - og vennene man ikke en gang husker hvem er som dukker opp helt tilfeldig. 
Og ikke akkurat gir så mange hint om hvor man har møttes før, heller. 

Godt og befriende 

Det er noe godt og befriende over en serie har et tempo som kler settingen, hvor man slipper den heseblesende humoren, gjerne etterfulgt en masse kunstig latter. 
Ikke åpner de altfor lange episodene for så mye overspill heller. 
Det blir stort sett bare hygge med mye gjenkjenning og kanskje ett og annet lettelsens sukk over at man ikke er i sommerskoene til Eva og Per Ivar. 
