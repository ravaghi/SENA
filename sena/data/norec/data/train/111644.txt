Minor Majority - «Either Way I Think You Know»
(How To Say Goodnight/Universal) 

Man kan formelig høre hvordan tiden løper fra Minor Majority. 

Bandet stammer fra en periode da enhver halvstudert fjomp kunne henge på seg kassegitaren og synge noe halvtrist for så å bli lovprist for «melankolien» sin. 
Det holder ikke lenger, i en tid hvor jentene har satt en ny norsk singer/songwriter-standard - tenk bare på hva Ane Brun og Marit Larsen får til, selv i sine mest spartanske settinger. 

Majority-sjef Pål Angelskår har brukt mye tid på å studere Oscar Wilde, og selv om vi ikke kan forlange at alle som har gjort dét skal ha Morrissey-kvaliteter, er det et skrikende savn etter både brodd og vidd i Minor Majoritys musikk. 
Den trauste, kjedelige, høflige tristessen er konge her, det låter grått og ordinært, som utvaskede utgaver av R.E.M. og Tindersticks. 

Men det er jo heller ikke slik at Angelskår er ubegavet; her er et par perler som viser at han kan skrive låter så gode at de bryter gjennom skylaget - den beste kommer endog i to versjoner. 
Dessuten synger han stadig bedre. 
Tre års ventetid forsvarer likevel ikke dette. 

ANBEFALTE KJØP: 
«In A Way I Think You Know», «Either Way I Think You Know», «Bloomed & Died». 
