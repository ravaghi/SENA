Anne-Sophie Mutter og Lambert Orkis W.A. Mozart:Sonater for fiolin og klaver 

Deutsche Grammophon 

Med denne 4-cd-boksen avslutter stjernefiolinisten Anne-Sophie Mutter sin storsatsing i anledning Mozart-jubileet. 

Først spilte hun inn fiolinkonsertene, så noen av pianotrioene - og nå til slutt sonater for fiolin og klaver sammen med parhesten Lambert Orkis. 

Mutter er selvfølgelig en virtuos fiolinist på alle mulige plan. 
Men ikke minst er hun en fantastisk Mozart-fortolker. 
Hun har sitt eget Mozart-uttrykk, som er en herlig blanding av en dypfølt intensitet, letthet det gnistrer av, og en avmålt, litt tilbaketrukket tone. 
Dette klarer Orkis å følge til punkt og prikke; det er tydelig at disse to er samspilte gjennom lang tid. 

På dette viset blir musikken utrolig nyansert med et vell av sjatteringer og dynamiske nyanser. 
Dette viser seg ikke minst i andante-satsen i det Mutter selv betegner som en av favorittene sine, sonate i B-dur, K. 454. 
Denne musikken er det bare å nyte. 
En strålende cd-boks, en staselig avslutning på storsatsingen hennes, og snart også på Mozart-jubileet. 
