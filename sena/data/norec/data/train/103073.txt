Veronica Maggio på Øya:Milde Maggio 

Veronica Maggio er kanskje et mandagsbarn hele uken, men helt partysvenske er hun ikke fra scenen ennå. 

Konsert: 
Veronica Maggio Sted: Sjøsiden, Øya Publikum: 
Ca 5.000 

Det er ikke vanskelig å fatte at Maggio har blitt vår kvinnelige favoritt-popsvenske ved siden av Robyn de siste årene. 

Hennes to siste album har begge inneholdt direkte landeplager av øregodt, henholdsvis «Måndagsbarn» og «Jag kommer». 

Spesielt tvetydige 
«Jag kommer» har gjort Veronica Maggio til norsk allemannseie det siste halvåret, og hun vinner stort på disse to dragerne, da repertoaret foreløpig fremstår som noe ujevnt. 

Starten med «Satan i gatan» er lovende, men ganske snart forsvinner Maggios yndige stemme litt i resten av bandet. 
Synd, for da må hun ta i litt ekstra slik at stemmen blir spissere enn hennes søte stemme tåler. 

Men det er småplukk. 
Veronica Maggio er full av sjarm og flink med publikum. 

Hennes lett gjenkjennelige hverdagshistorier treffer et bredt publikum også på Øya, selv om nyansene av og til blir borte. 

Og til slutt, endelig til full jubel i ekstranummeret, kommer monsterhiten. 
Lett andpusten proklamerer Veronica Maggio at hun kommer. 
Kommer og kommer. 
Man gjør jo gjerne det til slutt ... 
