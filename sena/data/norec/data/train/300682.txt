Robin Thicke - den anonyme kongen av blåøyd soul
Nå er han endelig på toppen av listene igjen. 

ALBUM: 
Mens avstanden mellom hver talentfulle hvite rapper alltid har vært lang, kan dette igjen ganges med ti hvis vi begynner å snakke om hvite, kontemporære soul- og R&B-sangere.; 

Vi har sett svært få av dem opp igjennom årene, med den millionselgende 90-tallshelten, Jon B som det kanskje ypperste eksempelet på såkalt blue-eyed soul, til tross for at den amerikansk-italienske sangeren neppe hadde noe nevneverdig blåskjær i blikket. 

Timberlake-forløper 
En som derimot har blitt selve symbolet for hvit soul blant folk flest, er selvfølgelig Justin Timberlake, som etter sine år som boybandstjerne i Nsync har bygget opp en suksessfull solokarriere med en fot godt plantet innenfor den afroamerikanske musikktradisjonen. 

Men mens Timberlake er et internasjonalt «household»-navn, og til og med har fått Obama til å referere til sin «Suite & Tie»-bevegelse, er det en annen lyslugget, og ikke minst velresepektert gullstrupe som har vært forgjengeren for Timberlakes populære dapper-image. 

Med sommerens overraskende megahit, «Blurred Lines», er det nok likevel mange som ser på Robin Thicke som en slags «over natten»-sensasjon, noe som ikke kunne ha vært lenger unna sannheten. 

Ingen nybegynner 
For selv om suksesslåten riktignok har herjet radio og dansegulv på en måte 35-åringen aldri tidligere har opplevd, er Los Angeles-sangeren langt fra noen nybegynner. 

Allerede i 2006 slo han for alvor gjennom med andrealbumet, «The Evolution of Robin Thicke», som solgte over 1,5 millioner eksemplarer takket være godlåter som «Shooter», «Wanna Love You Girl», og ikke minst vakre «Lost Without U». 
I årene som fulgte har han holdt god kok på listene, helt fram til den fanelskede, men kommersielle 2011-nedturen «Love After War», som ikke maktet å selge mer enn litt over 200.000 eksemplarer. 

Heldigvis for Robin Thicke kommer nok ikke dette til å gjenta seg i år, da «Blurred Lines» sannsynligvis garanterer finfine salgstall for albumet som i markedsføringens navn selvfølgelig har fått samme tittel. 

Klubbete retro Musikalsk sett legger skiva seg i samme spor vi har vendt oss til å elske fra Thicke, med et sexy og klubbete retrosound, som både henter inspirasjon fra soul, acid jazz og disco, og dessuten byr på et par dancelåter av variert kvalitet (produsert av respektive Timbaland og will.I.am). 

Bortsett fra veldokumenterte Pharrell Williams og T.I., er Kendrick Lamar albumets eneste gjestearist, og gir dermed Thicke fritt spillerom til å vise fram sitt fløtemyke sangtalent på det som forhåpentligvis blir hans store kommersielle albumcomeback. 
