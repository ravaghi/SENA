Peugeot 308 SW prøvekjørt
Vi har testkjørt den trivelige stasjonsvognen Peugeot 308 SW. 

Vi hadde mye pent å si om Peugeot 308 da den ble lansert. 
Nå har vi kjørt stasjonsvognen, 308 SW, og dette er et enda mer attraktivt produkt. 

I forhold til forgjengeren er denne bilen et stort sprang fremover på så å si alle områder: Lettere, renere, sikrere, mer velutstyrt, bedre plass og bedre kjøreegenskaper. 
Bare på komfort var forrige 308 SW omtrent like bra som den nye. 

Sårt tiltrengt fornyelse 

Peugeot hadde et svakt år i fjor, og konsernet PSA (Peugeot og Citroën), har slitt økonomisk en tid. 
Det er de fast bestemte på å komme seg ut av, ved å dyrke en europeisk profil på det gamle kontinentet samtidig som de satser stort med tilpassede produkter internasjonalt. 
De må også rasjonalisere driften ganske betydelig, noe vi nylig skrev om her. 

Det er med dette bakteppet ikke rart at Peugeot har store forhåpninger til sin sist fødte - 308. 
At den ble kåret til årets bil 2014, var i hvertfall ikke noen ulempe i så måte og nå er det altså lanseringen av den viktige stasjonsvognutgaven som står for døren. 

Store fremskritt 

Nå har vi kjørt forskjellige versjoner av den over flere titalls mil på varierte veier, og det er ingen tvil om at Peugeot med denne bilen har potensial til å forbedre salget betraktelig. 
Vi opplevde i hvert fall bilen som godt gjennomtenkt, velbygget, praktisk og helt på nivå med de beste når det gjelder miljø og sikkerhet. 

Mer konservativ 

Vi hører til de som synes at Peugeot har gjort rett i å bevege seg mer i retning av diskret og elegant design, snarere enn de svært markante og "annerledes" linjene forgjengeren la for dagen. 
Slik sett viser 308 SW et tydelig slektskap med storebror 508 SW. 
Men det er bare i utvendig design at Peugeot går sin tidligere innovative stil. 

i-Cockpit 

I interiøret forholder det seg nemlig annerledes. 
Nyvinningene vi oppdaget med introduksjonen av 208 er videreført i 308 og det kan kreve tilvenning, men de som tidligere klagde over dårlig ergonomi i Peugeots modeller på grunn av for mange knapper og uoversiktlig førermiljø, har ingenting de skulle ha sagt lenger. 

Nå er det nemlig "i-Cockpit" som gjelder, og så å si alle knapper er eliminert til fordel for betjening via en (relativt) intuitiv berøringsskjerm midt i senterkonsollen. 
Den interaktive delen er en syv-tommer - de ni Peugeot skryter på seg, inkluderer betjeningsfeltene på hver side. 
Det er imidlertid ikke noe problem i praksis, fant vi ut med litt øvelse. 
Har man lært seg sekvensene man må gjennom via berøringsskjermen, er vårt inntrykk at det er mindre trafikkfarlig enn å famle etter små knapper med liten skrift, slik tilfellet var tidligere. 

Trivelig 

Ellers lever interiøret opp til den gode kvalitetsstandarden Peugeot har lagt seg til de senere årene og det er lett å trives - særlig hvis man går for det 1,7 kvadratmeter store panoramataket som gir en svært lys og luftig kabin. 
(tilvalg - 9.500 kroner). 

Foran finnes ingen forskjell i forhold til kombiversjonen, men bak er bilen annerledes. 
I alt er stasjonsvognen 33 centimeter lengre enn kombien - fordelt på 11 centimeter større akselavstand og 22 centimeter ekstra overheng bak. 
Bakseteplassen er bedre enn i kombien selv om den tross alt ikke når opp til standarden i klassen over. 
Den er ikke helt på nivå med Golf, Skoda Octavia eller Honda Civic Tourer, men den er bedre enn Toyota Auris Touring Sports og Ford Focus stasjonsvogn. 
I hvert fall er det plass til to voksne på nær 190 centimeter bak hverandre - men bare såvidt. 

Masse bagasjeplass 

Nå opp til standarden i klassen over gjør derimot bagasjeplassen: 
Bagasjerommet rommer hele 610 liter - og det er før man legger ned seteryggene. 
Når setene er lagt ned blir gulvet så godt som helt flatt, og er dermed svært praktisk. 
Med unntak av Honda Civic Tourer er dette best i klassen og større enn både VW Passat og Volvo V70. 

Vokser seg stor 

Bilen måler 458 centimeter i lengden og vel 180 centimeter i bredden. 
Vi får dermed bekreftet at bilene i det såkalte c-segmentet vokser seg større, men dette er ikke den lengste i klassen. 
Opel Astra Tourer, for eksempel, måler 470 centimeter - da er vi så å si oppe i mellomklassen - selv Skoda Octavia, som kan anses som den minste i mellomklassen (Regf alternativt den største i kompaktklassen. 
Flere kunder kan altså i dag velge å gå en bilklasse ned, ettersom det utgjør veldig lite rent fysisk. 
Man får altså nesten like mye til en lavere pris. 

Nye 308 SW er i likhet med kombiutgaven basert på PSAs nye modulære plattform, EMP2 . 
Som alle bilprodusenter er Peugeot svært opptatt av vektreduksjon om dagen, noe den nye plattformen er en del av. 
Dette tillater igjen en downsizing i forhold til motoriseringene, uten at det går på bekostning av ytelsene. 

Så var det prisene. 
De ligger i et helt normalt leie for klassen, og det er nå en god del utstyr tilgjengelig. 
For eksempel er automatisk nødbrems nå tilgjengelig slik som Ford introduserte på Focus og VW på Golf. 
Dette er i henhold til Euro NCAPs anbefalinger. 

For 242.000 kroner får du rimeligste versjon, en 308 SW 1.6 HDi Access, med 5-trinns manuell girkasse og 92 hestekrefter under panseret. 

Typiske konkurrenter vil være VW Golf stasjonsvogn, Toyota Auris Touring, pluss stasjonsvognene av Hyundai i30 og Kia Cee'd. 
La oss heller ikke glemme den litt uklassifiserbare Skoda Octavia stasjonsvogn. 

Se flere bilder: 

Fire + tre 

Til sammen blir det i første omgang fire forskjellige motoriseringer å velge mellom. 
Av disse er PureTech 1.2 e-THP (130 hk) og 2.0 BlueHDI (150 hk) helt nye, og tilfredsstiller naturligvis Euro 6-kravene. 
Vi kjørte begge to, samt en ny versjon av den kjente 1.6 HDI-maskinen, som er oppgradert til å takle EU6-kravene. 

Den er dermed forvandlet til 1.6 BlueHDI og yter nå 120 hestekrefter i versjonen vi kjørte - den finnes også i en versjon med 100 hester. 
Disse kommer først til høsten, og da vil versjonene med 92 og 115 hester fases ut. 
Prisene på disse nye variantene kjenner vi ikke per dags dato, men de burde ikke bli betydelig forskjellige fra dem de erstatter. 

Mye renere 

De vil i det minste utløse mindre avgifter basert på CO2-utslipp. 
120-hesteren kan til og med skilte med ganske oppsiktsvekkende lave 85 gram per mil. 
Disse motorene har dessuten NOx-rensing og forurenser dermed lokalmiljøet i betydelig lavere grad enn før. 

Effektive motorer 

Med sine nyeste motoriseringer beviser Peugeot at de også her holder tritt med konkurrentene tross de økonomiske viderverdighetene de har måttet gjennomgå. 
Det er tydelig at de over seksti milliarder kronene konsernet har måttet bokføre som tap bare de to og et halvt siste årene (!), sannsynligvis beror for en stor del på nyttige investeringer. 

Alle de tre motorene vi prøvde passer bilen bra og spesielt imponerer bensinmotoren på 130 hester og 230 newtonmeter fra bare tre sylindre og 1,2 liter slagvolum. 
Vi testkjørte denne første gang i Citroën C4, og ble imponert. 
Uten last og med to personer ombord er den en riktig sprinter og selv på ferietur med familien vil den duge for de fleste med trekkraften den har - da riktignok uten det overskuddet de travleste blant oss ønsker (tekniske data: 
Se tabell nederst). 

Kraftpakken med god automat 

Er det overskudd man vil ha, er det 2.0 HDI dieselmotor med 150 hester og hele 370 newtonmeter man vil ha - da karrer man seg under ni sekunder på sprinten 0 til 100 og forbikjøringskapasiteten er formidabel. 
Og med den nye sekstrinns "quickshift"-automaten går det nesten av seg selv - dette er en meget, meget god drivlinje som ikke støyer, ikke avstedkommer stress eller unødig venting på girskift - det bare fungerer. 
Og forbruket holdes i sjakk - også med automatkasse er normert blandet forbruk bare såvidt over 0,4 liter per mil. 

Bedre girkasser 

Til de fire motorene som i dag står på prislisten (se lenger ned), blir det to girkasser å velge mellom. 
Denne gangen testet vi de nyeste utgavene av sekstrinns manuell og sekstrinns automat (den nyutviklede Aisin Quickshift vi kommenterte ovenfor). 
Begge disse er mye bedre enn girkassene Peugeot anvendte inntil for få år siden og bidrar til å gjøre kjøreturene til en hyggeligere opplevelse enn med forgjengerene. 

Gode kjøreegenskaper 

Ellers overrasket ikke kjøreopplevelsen: 
Alle versjonene er velkjørende med et godt avpasset understell som takler de fleste kjøresituasjoner bra, med god stabilitet og balanse, med unntak av litt nervøsitet i bakkant over korte ujevnheter under aktiv kjøring. 
Betryggende kjøreegenskaper er standard i klassen nå og Peugeot er intet unntak, med et stramt oppsett som favoriserer skarpe svingegenskaper og sidestabilitet i svingene fremfor klassisk komfortfølelse. 
Det verken duver eller krenger - og med 18-tommersfelgene to av testbilene var utstyrt med opplevdes til og med bilen som stump på ujevnt underlag. 
Er komfort viktig for deg: 
Nøy deg med 16-tommere. 

Alt i alt hyggelige priser 

Prisnivået er det slett ikke noe å utsette på, tatt i betraktning det forbedrede produktet og mer utstyr. 
Når det er sagt: 
Dette gjelder også for flere konkurrenter, så det er alltid lurt å sammenligne ut fra det utstyret man selv anser som viktig å ha. 

Av utstyrsnivåer kan du velge mellom Access, som er det enkleste, deretter Active og øverst, Allure. 

Dette er prisene (frakt og levering, som er variable kostnader, kommer i tillegg - regn i snitt med cirka 8.000 kroner): 

308 SW Access 1.6 HDi 92 hk 5-trinns manuell: 
242.000308 SW Active 
1.6 HDi 92 hk 5-trinns manuell: 
252.000308 SW Active 1.6 e-HDi 115 hk 6-trinns manuell: 
272.000308 SW Active 1.2 e-THP 130 hk 6-trinns manuell: 
267.000308 SW Active 1.2 e-THP 130 hk 6-trinns automat: 
282.000308 SW Allure 
1.6 HDi 92 hk 5-trinns manuell: 
276.000308 SW Allure 1.6 e-HDi 115 hk 6-trinns manuell: 
292.000308 SW Allure 1.2 e-THP 130 hk 6-trinns manuell: 
287.000308 SW Allure 1.2 e-THP 130 hk 6-trinns automat: 302.000308 SW Allure 2.0 BlueHDi 150 hk 6-trinns manuell: 307.000308 SW Allure 2.0 BlueHDi 150 hk 6-trinns automat: 322.000 

Et godt kjøp 

Vår konklusjon er overveiende positiv: 
Peugeot har vist at de mer enn holder følge med konkurrentene på de fleste områder og denne bilen er et meget godt alternativ til både VW Golf stasjonsvogn og de andre bilene i klassen selv om den ikke er overlegen på noe bestemt område. 
Det kan bemerkes at de negative punktene i oppsummeringen under ikke nødvendigvis er gyldige for alle, mens interiøret, som vi synes er godt nytenkt, kanskje vil fremstå som vel uvant for enkelte. 

Når man ser hvor mye stasjonsvogn for pengene man nå får i kompaktklassen, vil det for stadig fler fortone seg som unødvendig å legge 100.000 kroner ekstra på bordet for å kjøpe en bil i klassen over og dette gjelder i høyeste grad for 308 SW. 

Peugeot 308 SW blir lansert på det norske markedet i august. 
