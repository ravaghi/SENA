Juleplata som har alt
Album nummer to i år fra Odd Nordstoga priser jula - fra Betlehem til Telemark. 

JULEALBUM: 
Er det én artist her i landet, ved siden av Sissel Kyrkjebø, som forbindes med jul, så er det Odd Nordstoga. 

Én ting er at han for ni år siden ga ut et storselgende julealbum med (hvem andre enn) Sissel, «Strålande jul», som ble fulgt opp med flere juleturneer, en annen at han skrev musikken til julekalendersuksessen «Jul i Svingen» på NRK tre år tidligere. 

Juleturné 

Han har en enkel tilnærming til det hele: 
«Det verkar som folk likar at eg syng julesongar, og da gjer eg jo gjerne det.» 
Og - fra 5.-16. desember blir det juleturné med Det Norske Kammerorkester, flere steder med doble konserter. 

Selvfølgelig blir det det. 
Nordmenn elsker tilsynelatende å gå på julekonsert, og særlig med de samme artistene hvert år. 
Det veit både Sissel og Kurt Nilsen og Helene Bøksle og en lang rekke andre. 
Men du kan gjøre verre ting enn å gå på julekonsert, altså. 

Startet året med en dobbel 

Året var ikke gammelt før Odd Nordstoga ga ut det doble albumet «Kløyvd», som står like høyt i kurs også når året går mot slutten. 
Noen måneder seinere har han igjen samlet en rekke gode krefter for å «vinne» jula: 
Det Norske Kammerorkester og andre gode musikere, arrangørene Øystein Sonstad, Martin Hederos (ved siden av Nordstoga sjøl), produsent Kåre Christoffer Vestrheim, musikalsk leder Terje Tønnesen, duettpartner Frida Ånnevik, Den Norske Operas barnekor og en god miks av klassisk og «moderne» jul. 
Det er så riktig og solid, men uten å bikke over i det glatte og kalkulerte. 

Røttene 

Nordstoga har sagt dette om hva han var ute etter på dette albumet: 
«Eg ville ha med meg røtene mine blant snø og granskog øvst i Telemark, og eg ville ha med det høgstemte og kyrkjelege. 
Eg ville lage ei plate som tek ein med alle stader jula tek ein – frå tunet heime til himmelen over Betlehem». 

Og sånn ble det. 

Sangene spenner over et stort register, heldigvis uten de mest kjente julesangene - uansett hvor slitesterke de måtte være. 
Du får riktignok 
«Eg synger jolekvad», «Det hev ei rose sprungen» (med Ånnevik) og «I denne søte joletid», men også seks nye låter signert Nordstoga. 
Noen nye juleklassikere er nok ingen av dem, men han oppnår målsettingen om å forene flere gode hensikter. 
For å toppe det mikser han også inn litt folkemusikk, og da spesielt hardingfela til Erik Sollid (fra Valkyrien). 

Gode stemninger 

Det Norske Kammerorkester får dessuten scenen for seg sjøl i tre stykker av briten Peter Warlock - eller Philip Arnold Heseltine (1894-1934) som han egentlig heter. 
Selvfølgelig skal de også få «vise seg fram», og orkesterstykkene fungerer utmerket som både stemningsbrytere og -skapere. 

Men - bestenoteringene på albumet er den tungt produserte trad-låten «Haugebonden» (med stort kor og Hederos' flotte strykearrangement), «Ein kveld i Verona» (med tekst av Tarjei Vesaas) og Nordstogas egen, nedstrippa «Nissens song» med Trygve Seim på grom saksofon. 

Odd Nordstoga og Kammerorkesteret har lagd et variert album som kan nytes til både julebrus og juleakevitt. 
