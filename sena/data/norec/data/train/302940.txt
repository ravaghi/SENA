Fellesfornuft og følelser
Her har du et godt råd: 
Se tretti fremmede engasjere seg for å gi Kari et godt råd i kveld. 

TV: 
Se for deg et menneske som står overfor et vanskelig, viktig valg i livet. 
Se for deg at et slags folkeråd bestående av tretti utenforstående personer, unge og gamle, fotfølger dette mennesket i en uke, de setter seg inn i dilemmaet, de forhører seg med alle parter og stiller spørsmål før de så til slutt forsøker å fatte et felles råd om hva vedkommende bør gjøre. 

Eller vent, du trenger ikke se det for deg. 
Du kan se det i TV3s nye realityserie «Mitt livs publikum» i kveld. 
Dét kan anbefales. 

Supert for synsere 

Å høre de ulike perspektivene som dukker opp når tretti vidt forskjellige personligheter med ulik erfaringsbakgrunn begynner å synse om andres liv, er besnærende. 
Rørende blir det også. 
Her kommer vi tett på mennesker som deler sine historier. 

Og er du en slik en som liker å gi andre råd selv, er dette selvsagt et storveis program å bedrive utagerende sofasynsing til. 

I kveld får du for eksempel møte odelsjenta Kari som drømmer om å ta over slektsgården. 
Hun og samboeren har allerede begynt å investere. 
Samtidig vil gjerne lillebroren hennes ta over gården. 
Han har mest relevant utdanning, og mor i huset heier på ham. 
«Juryen» tasser etter Kari i ei uke, snakker med alle, fra Kari til lillebror, mor, bestefar og selv lokalbanken. 

Person for person, spørsmål for spørsmål, nærmer de seg kjernen i en vanskelig, tydelig sår familiekonflikt. 

Verdidebatt 

Vi opplever at folkerådet nærmer seg Kari og familien med åpne, ærlige spørsmål og en genuin interesse av å ville fatte klokest mulig råd. 
Det er interessant å høre hvordan de ulike personene i rådet oppfatter underveis. 

Her åpnes det for interessante verdikollisjoner mellom drømmere og realister, pessimister og optimister, de som argumenterer ut fra ørti års levetid og de som betrakter seg selv som kyndige hobbypsykologer, de som vektlegger økonomi og de som vektlegger familieliv, ja, det åpnes for konkret og underholdende verdidebatt og synsing etter beste evne. 

Vi lar oss rive med, vi synser i vei sjøl. 
Litt beveget blir vi også, men så er også Karis dilemma av en slik natur og alvorlighetsgrad at det er vanskelig å ikke føle med henne og familien. 

Når det neste gang skal diskuteres hvorvidt Iris bør ta en slankeoperasjon, er det ikke sikkert vi blir like grepet. 
