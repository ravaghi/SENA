Nye slåttar frå Marnardal og Maputo
Gard Nergaard og Michael Krumins tek lokale tradisjonar frå Agder ut i verda og skapar ny og fengande musikk 

Gard Nergaard og Michael Krumins utvider folkemusikkens grenser på denne cd’en. 
Nergaard har sine folkemusikalske røter i Marnardal, men har dei seinaste åra levd både i Paris, Mosambik og Malawi. 
Me kan vel kalle han ein globetrottar. 

Slåtte-tradisjonen held han ved like både i spelemåte og i dåm. 
Men han skapar heile tida nytt. 
Her er slåttar frå Malawi og Paris, frå Maputo og frå Marnardal. 

Kvar nye låt har ei stutt forteljing knytt til seg. 
Og meir enn ein gong fortel komponisten korleis slåtten «kom til meg», anten om natta, i en draum, eller under spesielle høve på reise. 

Den musikalske forma han nyttar er til dømes reinlender, vals eller gangar. 
Og han fortel, ikkje så reint lite myteskapande, om korleis musikken er knytt til ulike hendingar. 

Nergaard og Krumins har funne eit sams uttrykk der gitar og fele på det næraste vert ein heilskap. 
Det er stundom vanskeleg å avgjere om det er pizzicato på fela eller gitarlyd me høyrer. 

Og bakom dei marnardalske skogar syng atterklangar av både Django Reinhardt og Stephane Grappelli. 
Utgjevinga er illustrert av lena Trydal og kvar slått har fått sitt eige visuelle uttrykk. 
