Marias kors å bære
Sjanger: 
Drama 

Aldersgrense: 
11 år 

Egnethet: 
Ungdom/Voksen 

Regi: 
Dietrich Bruggemann 

Skuespillere: 
Lea van Acken, Franziska Weisz, FlorianStetter 

Manus: 
Anna Brueggemann, Dietrich Brueggemann 

Den tyske Sølvbjørn-vinneren «Korsveien» har en veldig spesifikk og ikke så lite symboltung dramaturgi. 
Akkurat som Jesu lidelsesvei, Via Dolorosa, i katolsk tradisjon blir delt opp i 14 «stasjoner» — én for hver hendelse fra Jesus blir dømt til døden til han gravlegges - er filmen delt opp i 14 scener. 

Hver scene følger konfirmanten Maria (Lea van Acken), og alle er filmet i lange, statiske tagninger: 
Maria på skolen, Maria ved familiens middagsbord, Maria i skriftestolen, Maria på sykehuset. 
Og for hvert strengt regisserte, strengt naturalistisk spilte tablå, stiger ubehaget i seeren. 
Maria, går det langsomt opp for oss, er ikke bare «katolsk», «kristen» eller «religiøs», hun er en fundamentalist. 
Og identifikasjonen hennes med Jesu lidelser, får en stadig mer usunn karakter. 

«Korsveien» er en hard film. 
Formen er krevende og innholdet vil være tungt å svelge for mange. 
Den kan likevel ikke sies å være verken anti-katolsk, anti-kristen eller anti-religiøs - faktisk kan det virke som om den holder døren åpen for et mirakel - men den har mye å si om hvor destruktivt fundamentalisme er. 
Slik griper filmen an en aktuell samfunnsdebatt fra en helt annen vinkel enn den mest opplagte. 
