Monsterpoesi
Lavbudsjettfilmen «Monsters» er god på atmosfære og helt grei når det kommer til mennesker. 

FILM: 
Mulig dette er en sak for Forbrukerrådet: 
Vi ser svært lite til monstrene i «Monsters». 
De lager en del spetakkel i starten, men så går det en drøy skoletime før de viser seg i all sin blekksprutliknende storhet. 

I stedet får vi en leksjon i antydningens kunst som kan sende Gareth Edwards? debut rett inn på filmskolenes pensum for dem som vil lære å lage billig film som virker dyr. 

I starten kan det virke som om «Monsters» advarer mot romfart: 
Ikke send farkoster til andre planeter for å se etter liv — du risikerer å krasjlande på hjemveien med aliens om bord, nærmere bestemt i det nordlige Mexico, som de siste seks årene har vært en «infisert sone» der selvlysende kjempeblekkspruter herjer vilt. 

Soveromseffekter 

En amerikansk fotojournalist (Scoot McNairy) befinner seg i nærheten av sonen og får i oppdrag å sørge for at datteren til sjefen (Whitney Able) kommer seg trygt hjem til USA. 
Dette er starten på en road movie som fører Andrew og Samantha nærmere hverandre, samtidig som monstrene komme ubehagelig tett på. 

Gareth Edwards (f. 1975) har sin bakgrunn i digitale spesialeffekter og blekksprutene i «Monsters» ble laget på soverommet, med programvare fra nærmeste pc-sjappe. 
Dette har tatt tid, men trolig har han brukt mer av filmens budsjett på tre millioner kroner til å lage skilt: 
Infisert sone 100 miles, gassmasker til salgs, ingen adgang, billige gassmasker — vi ser skilt overalt. 

Poetisk 

Selvsagt fortjener Edwards godord for hva han har utrettet og han klarer flere steder å skape en særegen stemning — la oss kalle det monsterpoesi. 
Samtidig er det et faktum at vi har lett for å la oss imponere av filmer som er laget for småpenger og ser kostbare ut (selv om kinobilletten koster det samme). 
Men hvis vi ser på forholdet mellom Andrew og Samantha, så er det en relativt ordinær historie, og det sier kanskje sitt at Edwards valgte dem fordi de også var kjærester i det virkelige liv. 

La oss håpe at penger ikke korrumperer og at den talentfulle Edwards tar med seg noe av atmosfæren fra «Monsters» til sitt neste prosjekt, «Godzilla». 
