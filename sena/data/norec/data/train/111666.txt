The XX:«The XX» 

(Young Turks/Playgound) 

En «Colossal Youth 2». 

Det finnes mang en undergrunnsklassiker som omtales som «innflytelsesrik» uten at man egentlig greier å spore innflytelsen tydelig videre. 
Et eksempel på dette er Young Marble Giants' praktfulle «Colossal Youth»-album fra 1980, som satte en ny standard for hvor strippet, effektiv og vakker «alternativ» rock man kunne lage i kjølvannet av punken. 

«Colossal Youth» ble nyutgitt med brask og bram for et par år siden, og det er rimelig å tro at den unge londonkvartetten som kaller seg The XX fikk med seg den, for denne debutplaten deres er ikke noe om ikke en pur hyllest. 
Sanger fulle av mystikk, et rent og åpent lydbilde, klang- og lengselsfulle gitarer, en kvinnelig vokalist som forfører på distansert og uskyldsrent vis. 
Innslag av herresang, forsiktig perkusjon og det faktum at The XX kun planker stilen, ikke låtene, forhindrer dette i å bli ren plagiatvirksomhet. 

ANBEFALTE KJØP: 
«VCR», «Crystalised», «Islands», «Shelter», «Basic Space» 
