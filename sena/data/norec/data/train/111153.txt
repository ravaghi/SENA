Landsbyforviklinger
En typisk britisk komedie, komplett med obstanasige tenåringer, utro ektemenn og løpske kuer. 

Når den neseopererte journalisten Tamara Drewe vender tilbake til den lille britiske landsbyen Ewedown for å selge barndomshuset, blir hun katalysator for en rekke forviklinger. 
Tidligere har Tamara vært regnet som en stygg andunge, med et nesegrev hekseventyrene verdig. 
Men nå er hun pen, slank og suksessrik - og glad i å vise det frem. 

Som hennes nærmeste nabo finner vi et skriveverksted for forfattere med større eller mindre grad av skrivesperre. 
Det drives av den produktive krimforfatteren Nicholas Hardiment og hans hjelpsomme og noe dørmattepregede kone Beth. 
Til vanlig er det lite som skjer i landsbyen, men når det i tillegg er festival der, med en av landets kjekkeste trommiser tilstede, blir det rift om både Tamara og mannfolkene. 

De mange underhistoriene i fortellingen gjør at den til tider oppleves som noe treg. 
Enkelte rollefigurer i det brede og eksentriske persongalleriet fremstår som overspilt, men samtidig kler de filmen godt. 
Totalt sett en underholdende pakke med god dialog og en akkurat passe dose britisk tørrvittighet. 

INGVILL DYBFEST DAHL 
