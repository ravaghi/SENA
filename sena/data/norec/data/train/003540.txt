Duplicity
Det er gøy å la seg lure! 

”Duplicity” er en sånn film der det er om å gjøre å finne ut av hvem som narrer hvem. 
Her er det Julia Roberts og Clive Owen som narrer hverandre og/eller andre. 

Regissør og manusforfatter Tony Gilroy har skapt en kløktig historie der det faktisk er ganske vanskelig å skjønne tegninga. 
Forutsigbarheten er heller lav, og det er et godt tegn. 
Det er gøy å la seg lure, både på lerretet og i kinosalen! 

Narrespill? 

Ex-agentene Claire (Julia Roberts) og Ray (Clive Owen) jobber nå for hvert sitt store selskap, men har planer om å gjøre et kupp ved å sette sine respektive selskaper opp mot hverandre. 
De setter i gang en avansert plan for å narre flere til å tro det de må tro for at planen skal fungere. 
Men samtidig stoler de ikke helt på hverandre. 
Bedriver de narrespill for sin egen vinnings skyld? 

Intelligent historie 

Ingen stoler på noen i denne filmen, og det har de all grunn til, også. 
Jeg liker at jeg stadig vekk får min egen mening om hva som egentlig foregår fullstendig pulverisert av nye utviklinger i historien. 
Gilroy er kjent som en eminent manusforfatter, og følger nå opp sin regidebut ”Michael Clayton” med en ny god underholdningsfilm. 
Jeg føler at jeg blir fortalt en intelligent historie av noen som er smartere enn meg selv, og det liker jeg! 

Spennende forhold 

Det er også hyggelig å se Julia Roberts i en stor rolle igjen, den første på noen år. 
Hun får lov til å le og leke litt her, noe som kler henne godt. 
Samspillet med Clive Owen er også bra, slik det gjorde da de spilte mot hverandre i ”Closer” i 2004. 
Owen kan lett bli litt for anonym i sine filmroller, men her spiller han en figur som passer ham. 
Dette gjør dem til en filmpar vi kan håpe for, samtidig som vi skjønner hvorfor de ikke stoler helt og fullt på hverandre, og hvordan dette skaper ekstra spenning i forholdet! 

Rundlurt og fornøyd 

”Duplicity” vil kanskje ikke sette mange spor i filmhistorien, men du får i alle fall to timer med kvalitetsunderholdning. 
Først mot slutten vil du skjønne hvordan historien faktisk henger sammen, og da vil du føle deg rundlurt og fornøyd. 
Derfor anbefaler jeg gjerne ”Duplicity” 
