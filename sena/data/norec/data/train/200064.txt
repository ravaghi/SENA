Viewsonic ViewPad 7
Jada, nettbrett-kappløpet er for lengst i gang. 
Men hadde du ventet på denne? 

Viewsonic er nok et navn som skaper gjenklang i bakhodet til så veldig mange mennesker, men noen av oss husker dem godt fra eldre dager, da de blant annet laget høykvalitetsskjermer for grafikere og andre med millimeterblikk og behov for høy fargepresisjon. 

Skjermer lager de fortsatt, men som en haug andre produsenter har selskapet allerede begynt å flørte hemningsløst med nettbrettmarkedet. 
Gtablet er foreløpig ikke lansert her til lands, men det er ViewPad. 

Det Android-baserte brettet kommer i to versjoner, en sjutommer og en titommer. 
Vi har testet førstnevnte. 

Ytre mål 

Da vi testet Samsungs utmerkede, men ikke helt feilfrie, Galaxy Tab i oktober i fjor diskuterte vi blant annet størrelsen. 
Den skal naturligvis ikke bety noe, men forskjellen på de sju skjerm-tommene til Tab og de nesten ti tommene til iPad er vesentlige, og gir begge brettene hver sine fordeler og ulemper. 

ViewPad 7 går rett inn i samme diskusjon, og overtar alle fordelene til Tab - lett å ta med seg, enklere/raskere å skrive på, lettere -, men den lider også under de samme ulempene: surfeopplevelsen føles mer komplett på større skjerm, og både boklesing og videoavspilling sitter bedre på en ti-tommer. 

I tillegg går Viewsonic i budsjettfella når de forsøker å kutte i kostnadene der en egentlig bør vokte seg vel for å kutte. 
For hva er det du forholder deg mest til på et nettbrett? 
Skjermen. 

Kvalitetsforskjellen mellom både Viewpad og Galaxy Tab, og mellom Viewpad og iPad, er påtakelig når en holder enhetene ved siden av hverandre, først og fremst i forhold til innsynsvinkelen. 
Du tenker kanskje at den ikke bør være noe problem på en skjerm som en holder rett foran øynene, men på Viewpad-skjermen ser vi det samme som vi har sett på blant annet andre budsjettmobiler, nemlig at det aldri føles som om synsvinkelen er riktig. 

Det er skuffende. 

Oppløsningen er forøvrig 800x480 piksler, godt under Galaxy Tabs 1024x600 piksler. 
Det merkes. 

Ikke helt hjemme 

Selv om du finner nestsiste versjon av Android på Viewpad 7, såkalte "Froyo" (versjon 2.2) og et mer enn habilt nok operativsystem, betyr ikke det at alt er fryd og gammen. 

For hvorfor har Viewsonic valgt å la hjemskjermen(e) forbli i landskapsmodus? 
Hvorfor gjelder det samme fil- og appoversikten? 
Ettersom de fleste andre programmer og funksjoner fungerer helt fint i portrettmodus burde ikke dette gjennomføres over hele linja? 

Hvis en tilhører nettbrettgruppen som bruker brettene mye i portrettmodus er dette mildest talt irriterende, og selv hvis en sitter mye med nettbrettet i breddeformat vil du bli forbauset over hvor inkonsekvent det er. 

Galaxy Tab fra Samsung, som også er et Android-brett med 2.2 under panseret, klarer for eksempel dette helt fint, så hvorfor har ikke Viewsonic prioritert det samme? 

Tykk - men ikke så tykk 

Ved første øyekast ser Viewpad 7 ganske tykkfallen ut, litt som den mannlige hovedpersonen i en amerikansk sitcom som har seget så langt ned i sofaen at rompeavtrykket fort kan tas for å være fossilt. 

Det er egentlig en illusjon, for legger en nettbrettet ved siden av Galaxy Tab fra Samsung viser de seg å være omtrent like tykke. 
Samsungs smarte designtrekk har vært å runde av kantene. 
Det gir både Galaxy Tab inntrykk av å være tynnere enn den egentlig er, samtidig som den er god å holde i. 

Viewpad 7 er ikke særlig god å holde rundt, spesielt ikke sammenliknet med Samsungs Android-brett, eller, for den saks skyld, med iPad. 
Til det er den for skarp i kantene og rett i linjene. 

Hakkete surfing 

De som kjenner Android vet hva de får med versjon 2.2, og selv om du får full pakke i form av markedsplass, komplett epost-støtte, en rekke ulike nettlesere (via Android Market), og konfigureringsmuligheter som helt sikkert gjør iPhone, iPad og iPod Touch-eiere misunnelig, er prosessorhastigheten i Viewpad 7 akkurat litt for beskjeden til at du får formel 1-følelsen. 

Stort sett alle Android-enheter vi har testet sliter for eksempel fortsatt med scrollingen opp og ned i nettleseren. 
Det er ikke i nærheten av å være så friksjonsfritt som på en iPad eller iPhone, og det blir ekstra tydelig på 600MHz-prosessoren du finner i dette nettbrettet. 
Det rykker og hakker mer enn vi liker, og ettersom nettsurfing er noe av det nettbretteiere gjør mest blir det også merkbart irriterende. 

Så langt har Android-nettbrettene hatt mulighet for å både ringe og sende tekstmeldinger, ettersom de i prinsippet er forvokste mobiltelefoner. 
Denne muligheten har du også på Viewpad 7, og det fungerer fint. 

Konklusjon: 
Derfor kjøper du ikke denne 

Vi likte som sagt godt Samsung Galaxy Tab da vi testet den, selv om vi tror nettbrett-opplevelsen for Android-brukere blir enda bedre når Google slipper den nettbrettvennlige oppgraderingen som gjør Android til en vaskekte nettbrettplattform. 

Likevel er det ikke tvil om at Galaxy Tab så langt er den desidert beste Android-opplevelsen i større format, selv om vi ikke synes den når helt opp til iPad - først og fremst på grunn av skjermstørrelsen. 
Normalt sett hadde vi likevel kunnet se på Viewpad med et relativt mildt blikk. 
Prisen er nemlig svært hyggelig. 

Det vil si, den var å betrakte som svært hyggelig inntil ganske nylig. 
Galaxy Tab kostet en liten formue da den først kom på markedet i fjor høst, men har i etterkant av lanseringen vært gjennom et pris-stup vi knapt har sett maken til. 

I skrivende stund går den for rundt 4.200 kroner hos de billigste butikkene, en nedgang på rundt 2.800 kroner fra lansering. 
Det gjør blant annet at avstanden ned til Viewpad 7 blir cirka 900 kroner, ettersom sistnevnte akkurat nå ligger på 3.500 kroner. 

Det er et såpass lite beløp at hvis du holder Viewpad 7 i ene hånda og Galaxy Tab i andre hånda, skal du legge de 700 kronene ekstra på bordet. 
Så mye bedre er nemlig Samsungs nettbrett, og, ikke minst, så mye bedre er skjermen. 

Og så skal du heller ikke glemme at rimeligste iPad akkurat nå er nede i 3890 kroner. 
Det er heller ingen upris for et svært bra nettbrett. 

ViewSonic ViewPad 7 3G 
