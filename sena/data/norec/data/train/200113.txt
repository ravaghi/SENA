HTC Windows Phone 8X
Selve Windows Phone 8 har ikke mye nytt å komme med. 
Men det har telefonene. 

Helt siden vi først hørte om Windows Phone 8 har vi gledet oss stort. 
Vi liker allerede Windows Phone svært godt, og drømte om hvor mye bedre det kunne bli. 
Men da vi først fikk en Windows Phone 8-telefon i hendene, ble vi sittende med et ansiktsutrykk som kunne tolkes noe sånt som "...var dette alt?". 

For den nye versjonen bringer ikke mye til bordet i form av ny funksjonalitet eller design. 
Det versjonen først og fremst bringer med seg, er nye telefoner. 
Telefoner som kan ha større variasjon enn hva Windows Phone 7 tillot, som høyoppløste skjermer og kraftigere prosessorer. 
Og det viser seg at det er nettopp her, i maskinvaren, at den nye Windows Phone-generasjonen blir ordentlig interessant. 

Innholdsfortegnelse: 
DesignSkjermOperativsystemYtelse, batteri, dekning, lydKameraKonklusjon 

Design 

HTC fortalte DinSide tidligere i år at Windows Phone 8X er inspirert av to ting: 
Windows Phone og puter. 
Putedesignet betyr at telefonen er tynn i kantene og tykkere på midten, slik at den skal ligge bedre i hånden din. 
Vi ville ikke lagt oss til å sove på den, men vi liker absolutt å ha den i hånden. 
Telefonen snor seg langs hånden vår på en fin måte, og for en gangs skyld synes vi designernes filosofi faktisk gleder både hånden og øyet vårt. 
Skjermen bøyer seg pent ned i resten av kroppen, og fingeren kan gli over hele telefonen uten å møte motstand. 
Det ser pent ut, og det fungerer: 
Selv om den er stor, gjør den lite av seg, både i lommen og i hånden. 
Vi tar av oss hatten, for her har HTC truffet spikeren på hodet. 
At mange synes den likner på Nokias Lumia-modeller får heller være, når det fungerer så bra. 

Telefonen fås i blått og gult også, som sikkert gjør den enda lekrere, men tradisjonen tro ble vi utdelt den kjedeligste, og tryggeste, sorte utgaven. 
Rød kommer tragisk nok ikke til Norge riktig ennå, ifølge HTC. 

I utgangspunktet liker vi den ru, sorte overflaten bak, men den er så putemyk at den svært lett får riper og merker etter kun få timers bruk. 
Etter en ukes tid ser det ut som den nærmer seg sin første bursdag. 
Her har HTC rett og slett bommet med tanke på materialet, og med mindre du liker å tegne og skrive på baksiden av mobilen din med neglen er det ikke sikkert dette kommer til å falle i smak. 

Resten av telefonen er heldigvis akkurat som den skal være, med en stor og fin indikatorlampe skjult i høyttaleren på fronten, og fine knapper som føles gode å trykke på. 

Telefonen er hermetisk lukket, så man får ikke byttet batteri eller satt inn minnekort (noe Windows Phone nå støtter). 
Akkurat dette med minnekort skulle vi gjerne hatt muligheten til, da det jo tross alt er en av nyhetene i operativsystemet. 

Her ser du hvordan HTC Windows Phone 8X ser ut: 

Skjerm 

Windows Phone 7 støttet ikke skjermer med høyere oppløsning enn 800 ganger 480 piksler. 
Windows Phone 8 støtter skjermer med opptil 1280 ganger 768 piksler. 
Og HTC Windows Phone 8X kjører 1280 ganger 720, altså 720p. 

Dette ble mye tall, men tallene er viktige: 
Forskjellen mellom Windows Phone på vår gamle HTC Titan og den nye 8X er nemlig stor. 
Der store skjermer tidligere strakk Windows Phone så pikslene poppet ut på skjermen, får du nå krystallklare skjermer og skrift som er lesbar selv om den er aldri så liten. 

Det hele sies egentlig best med et bilde, så her har du et: 

Den 4,3 tommer store skjermen på 8X fungerer strålende, og det er deilig å endelig kunne nyte høyoppløste bilder og filmer i Windows Phone. 
Merk deg dog at de fleste apper ennå ikke er optimalisert for dette, så akkurat som da iPhone og iPad kom i utgaver med høyere oppløsning vil man oppleve at ikke alt ser like bra ut. 
Men ren tekst, både i apper og på nettet, strekkes fortreffelig. 
Den er like klar uansett når appen ble oppdatert. 

Ikke-optimaliserte apper støtter heller ikke 16:9-skjermer som 8X sin, så man får en liten, sort stripe øverst i appen. 
Men da Windows Phone uansett alltid har hatt mye sort tomrom oppleves ikke dette som noe stort problem. 

Operativsystem 

HTC Windows Phone 8X kjører  hold deg fast  Windows Phone 8. 

Som vi har sagt tidligere er det ikke store forskjeller i selve operativsystemet for den vanlige bruker. 
De største nyhetene ligger godt gjemt dypt inne i selve kjernen, som operativsystemet nå deler med Windows 8 (NT-kjernen). 
Det er blant annet dette som gjør at man nå støtter høyere oppløsning og flere prosessorer. 
Det betyr også at man kan oppleve flere apper og spill, da utvikling for plattformen har blitt enklere. 

Umiddelbart ligger den største forskjellen på hjemskjermen. 
Tidligere var en flis (snarvei) 2x2 enheter stor, mens man nå kan velge mellom 2x2, 1x1 eller 4x2. 
Altså stor/avlang, vanlig eller liten. 
Ikke alle fliser kan gjøres store, spesielt ikke nå som få apper er optimalisert for Windows Phone 8, men det vil trolig endre seg snart. 
Også låsskjermen har fått nyheter. 
Man kan velge å la en app styre bakgrunnsbildet, slik at man for eksempel kan få været fra HTC, fotografier fra Bing, bilder fra Facebook eller hva det skulle være til å dekke låsskjermen. 
Man kan også velge hvilke apper som skal gi deg tall der, altså for eksempel antall tapte anrop, Facebook-varsler eller nye e-poster. 
I tillegg kan man velge hvilken app som skal få lov til å gi deg en liten tekstbolk, for eksempel innholdet i en ny e-post eller neste kalenderavtale. 
Det er ikke en totalt omveltning av låsskjermen, men det er nok til å gi den noen flere bruksområder. 
I tillegg til å låse opp telefonen fra låsskjermen, kan man gå til "barnehjørnet" ved å sveipe til venstre i stedet for opp. 
Her kan du selv velge hva andre skal få tilgang til uten å taste inn koden din. 
Som navnet tilsier er det mest aktuelle bruksområdet å la barn få tilgang til spillene dine, men den kan selvfølgelig også brukes til å for eksempel la andre se hva Windows Phone handler om, uten å gi dem tilgang til alle meldingene dine. 
Funksjonen fungerer bra, og kan absolutt bli en vinner hos foreldre. 
Bing-kartet har blitt kastet ut, og Nokia-kartet har tatt over. 
Dette var en av nyhetene vi var mest spente på, men her blir vi dessverre litt skuffet. 
Det viser seg nemlig at det er kartet, og bare kartet, som er nytt. 
Og det opplever vi ikke som spesielt mye bedre enn hva vi hadde fra før. 
Funksjoner som skikkelig navigasjon og det å finne kollektivtransport er dessuten fortsatt noe bare Nokia-telefonene får, før Nokia eventuelt gir ut sine egne apper til alle Windows Phone-brukere. 
Men til gjengjeld får man nå blant annet lastet ned offline-kart, og for all del: 
Kartet fungerer helt fint, bare du ikke forventer deg like god service som i Android. 
En nyhet som vi ærlig talt ble tatt litt på senga av, er filbehandlingen. 
Man kan nå plugge telefonen inn i PC-en og få opp bilder, musikk og dokumenter lett som en plett, akkurat som på en minnepinne. 
Dette er en nyhet vi er utrolig glade for. 
Litt fordi vi er av gamleskolen og liker bedre å forholde oss til filer enn iTunes-biblioteker og bildestrømmer, men også fordi det gir deg nye bruksmuligheter. 
Du kan nå for eksempel lage en mappe på telefonen som heter "minnepinne" og bruke telefonen som nettopp det. 
Og man slipper å forholde seg til programmer for å legge inn musikken din, eller få ut bildene dine. 
Denne nyheten kan ikke overvurderes; vi er rett og slett hoppende glade. 
Bedre sikkerhetsekopiering er på plass. 
Blant annet får du nå synkronisert SMS-ene dine, noe vi setter stor pris på, spesielt som mobiltestere som stadig bytter mobil. 
Når du logger deg inn med Microsoft-kontoen får du tilsynelatende alle SMS-meldingene fra tidligere Windows Phone 8-mobiler rett inn i meldingsappen. 
Du kan også synkronisere bildene dine med Skydrive i høyere oppløsning enn før. 
Du kan ta skjermdumper, altså bilde av skjermen. 
Endelig. 
Det har vi ventet lenge på. 

Her kan du se hvordan Windows Phone 8 ser ut på HTC Windows Phone 8X: 

Ellers er Windows Phone 8 ganske så likt Windows Phone 7, med kun små endringer i for eksempel tastaturet (flere smileys) og støtte for NFC, men ingen endringer i hvordan for eksempel multitaskingen fungerer. 
At operativsystemet skal være det mest "personlige" på markedet, noe Microsoft stadig gjentar, er i våre øyne ren løgn. 
Ingen slår Android når det gjelder fikling. 
Dette kan selvfølgelig gå på bekostning av brukervennlighet, men vi hadde likevel håpet på litt mer avanserte funksjoner i 8-eren. 
Vi hadde igrunn forventet oss mer av 8-eren generelt, men som vi sa i begynnelsen av testen: 
Windows Phone 8 handler ikke først og fremst om nye funksjoner, men nye telefoner. 

De eneste endringene mobilprodusentene får lov til å gjøre i operativsystemet, er å legge med egne apper. 
Her gjør HTC en dårlig jobb. 
De legger ved en fin app for saker som værmeldinger og aksjekurser som man kan ha på hjemskjermen, på samme måte som deres klassiske klokke i Android. 
Den setter vi pris på. 
Men ellers er det lite nytt HTC legger på bordet, annet enn en lommelykt-app og svært enkel fotoredigering. 

Vi har opplevd få problemer i operativsystemet, men når vi først har opplevd noe, har det vært skikkelig krasj, også. 
To ganger iløpet av testuken har HTC 8X restartet, uten at vi vet nøyaktig hvorfor. 
Vi får håpe dette er barnesykdommer som raskt blir luket bort når telefonen havner i forbrukernes hender. 

Og dessverre må vi nevne det som vi nok kommer til å nevne i Windows Phone-tester i overskuelig fremtid: 
App-utvalget er ikke i nærheten av Android og iOS. 
Faktisk er det dårligere i Windows Phone 8 enn forgjengeren, da for eksempel Spotify er borte vekk. 
Selv har vi derfor byttet til Wimp, som fortsatt fungerer fint. 

Ytelse, batteri, dekning, lyd 

Windows Phone-telefoner har alltid vært utrolig responsive. 
Windows Phone 8 er ikke noe dårligere; tvert i mot er den hakket hvassere. 
Ting glir så glatt det lar seg gjøre, på lik linje som på iPhone, og enda glattere enn det Android vanligvis klarer. 

Ettersom Windows Phone 8 støtter kraftigere prosessorer går også alt raskere i de nye telefonene. 
8X kjører en 1,5 GHz prosessor med to kjerner, som takler alt du hiver på den. 
Spill går unna som bare det, nettsider laster raskt og appene åpnes og lukkes uten merkbare pauser. 

Windows Phone 8X støtter også HSPA+, som gir deg en "H+" i statuslinjen og enda raskere dataoverføring over 3G-nettet. 
Dekningen har vi ikke hatt noe problemer med, heller ikke vanlig telefoni generelt. 

Batteriet på 1.800 mAh er dessverre mindre enn vi hadde håpet på. 
Vi har opplevd at telefonen rett og slett har slått seg av i løpet av kvelden fordi den var helt tom for strøm, uten at vi hadde brukt den voldsomt mer enn normalt. 
Den har vanligvis holdt seg gjennom dagen, men ikke regn med å se lange Netflix-filmer etter å ha ringt familien i et par timer. 

Lyden fra hodetelefonene våre er god, men ikke like god som i for eksempel Android-telefonen HTC One X+, eller nye iPhone. 

Kamera 

Kameraet bakpå HTC Windows Phone 8X har en BSI-sensor (back-illuminated sensor) som blant annet også iPhone har hatt i de seneste modellene. 
Dette skal gi bedre bilder under dårlig lys, og her gjør 8X er grei jobb. 
Spesielt nærbilder av stillestående ting og tang blir fint, men bymiljøer i høstmørket blir dessverre ikke klart nok. 
Både støy og for lange lukkertider uten bildestabilisator gjør at det blir vanskelig å få skikkelig gode bilder. 
Til mer normalt bruk har 8X et godt kamera 
 over gjennomsnittet, men ikke godt nok til å hevde seg helt i toppen. 

Under ser du noen bilder tatt med HTC Windows Phone 8X. 
Du kan se bilder i full oppløsning ved å trykke her, her og her. 

På videosiden kan 8X best beskrives som et tveegget sverd. 
Bildene blir skarpe og bevegelsene glatte, men den bruker svært lang tid på å justere eksponering og fokus. 
Det betyr at man må vente i flere sekunder før man ser noe om man går fra et lyst motiv til et mørkt, eller omvendt. 
Vi har også opplevd susing i lyden. 
Så oppsummert havner filmingen til 8X midt på treet. 

Begge deler ser og hører du godt i eksempelet under. 
For å se videoen i full 1080p-oppløsning på Youtube, trykker du her. 

HTC har satset mer enn normalt på kameraet foran, som både har vidvinkel og høy oppløsning. 
Skype er ennå ikke klar for Windows Phone 8, men skal snart bli en integrert del av opplevelsen, så dette kan komme godt med. 

Konklusjon 

HTC Windows Phone 8X er den eneste "signatur-modellen" Microsoft har valgt ut for sitt nye operativsystem. 
Først lurte vi litt på hvorfor, men vi har nå en teori: 
8X gjør lite av seg, og handler først og fremst om én ting; Windows Phone 8. 
Dette kan være en fordel for Microsoft, da oppmerksomheten ikke blir tatt vekk fra operativsystemet deres. 

Men for deg som forbruker er ikke dette en fordel. 
8X bringer nemlig ingenting unikt til bordet. 

Lumia 920 og 8X blir nok de argeste konkurrentene på Windows Phone 8-banen i første omgang. 
Og hvor Nokia satser knallhardt på blant annet kamera, ekstrautstyr, trådløs lading og egne apper, er 8X langt mer sparsom. 
Den ser utrolig bra ut, og den fungerer bra, men der stopper også moroa. 
Samtidig er den billigere enn Lumia 920; for eksempel selger Komplett 8X for 4.400 kroner, mens Lumia 920 koster 5.200 kroner. 
Prisforskjellen er ikke like stor overalt, men 8X er gjennomgående billigst. 
Hvem av de to som er best, vet vi først når vi snart kommer tilbake med en grundig test av Lumia 920. 

Men det som er klart her og nå, er at HTC Windows Phone 8X er en svært god mobiltelefon. 
Designet er av ypperste klasse, det samme er ytelsen. 
Men da dette er toppmodellen hadde vi også forventet oss enda mer. 
Batteriet og kameraet overbeviser oss ikke, og vi savner flere salgsargumenter i form av unike funksjoner, både i form av apper og teknologi i selve telefonen. 

For her har 8X så og si ingenting. 
Det nærmeste vi kommer er den relativt sett lave prisen. 
Derfor velger vi å sette "anbefalt produkt"-stempel på den, men ikke det helt høyeste terningkastet. 
Vel og merke om du er villig til å ofre blant annet app-utvalg til fordel for den gode opplevelsen Windows Phone gir deg. 

Og så er det opp til konkurrentene å vise at Windows Phone har enda mer å by på fremover. 

HTC 8X 
