Logitech Wireless All-in-One-Keyboard TK820
Med innebygd, gigantisk pekeplate. 

Windows 8 er optimalistert for berøringsskjermer, men en multiberøringsfølsom pekeplate kan være en god erstatning for deg som ikke har det. 
Mange bærbare PC-er har store pekeplater som kan skille mellom forskjellige berøringsmønstre, enten det er med én, to eller tre fingre. 

Bruker du stasjonær PC eller eksternt tastatur og mus, er du utestengt fra mange av disse mulighetene. 
Det er derfor produkter som Logitech TK820 dukker opp, og etter noen dagers bruk må vi si at vi virkelig liker løsningen. 

Integrert pekeplate 

Dette er nemlig et trådløst tastatur med innebygd, meget stor pekeplate til høyre. 
Den er vesentlig større enn selv de største du finner på bærbare PC-er, og kan registrere inntil tre samtidige fingerberøringer. 
Bruker du to fingre kan du skrolle vertikalt og horisontalt, Bruker du tre fingre kan du for eksempel sveipe fram og tilbake mellom apper eller nettsider. 

Med to fingre kan du bruke knipebevegelser for å krympe og forstørre bilder og nettsider, akkurat på samme måte som du er vant til på smartmobiler og nettbrett. 

Det meste fungerer også i Windows 7. 

Pekeplaten er heltrukket og er klikkbar over det hele. 
Lett tapping kan også brukes for å venstreklikke. 
Høyreklikke kan du gjøre innenfor et kvadratisk felt nederst til høyre. 
Det hele fungerer sømløst, og satt i fingrene våre etter kort tids bruk. 

Godt tastatur 

Selve tastaturet er av chicklet-typen der hver tast sitter isolert fra de andre. 
Det er også fellesnordisk, og F-tastene aktiveres ved hjelp av en egen funksjonstast (FN). 
Dette er velkjent for alle som bruker bærbar PC. 
Den øverste linjen består av diverse hurtigknapper, for søk, lyd og medieavspilling (blant annet). 

Tastaturplaten er fast og responsen på tastene er meget bra. 
Under vår test har det aldri skjedd at taster ikke har reagert på trykk. 
Dessuten er tastaturet temmelig støysvakt, noe vi absolutt kan like. 

Det krever ingen installasjon, du bare putter inn den bittelille mottakeren i en ledig USB-port, skyver på av/på-bryteren, og sekunder senere er det klart til bruk. 
For å få full utbytte av alle fingerfunksjonene i Windows 8 trenger man å laste ned en driverpakke fra Logitech, men for basisfunksjonaliteten som er beskrevet over trengs ikke dette. 
Mer informasjon hos Logitech. 

Konklusjon 

Logitech TK820 er et glimrende tastatur som gjør at stasjonære PC-brukere kan dra nytte av funksjonalitet som vanligvis er forbeholdt eiere av nyere, bærbare PC-er. 
Det fungerer helt strålende, og er også plassbesparende med tanke på at du ikke trenger ekstern mus. 
Det egner seg også for bruk i fanget eller på stuebordet for å styre mediesenteret. 

Logitech Wireless All-in-One Keyboard TK820 (Nordisk) 
