Hvor dum og kjedelig kan tv-krim bli?
Ambisjonene er der, og ideen var nok god på papiret. 
Men et Agatha Christie-aktig mordmysterium på en avsondret oljeplattform er blitt en flau og kjedelig miniserie. 

Rig 45 

TV Miniserie i 6 deler. 

Sjanger: Action/Krim. 
Kanal: 
Viaplay. 
Nasjonalitet: 
Norden 2018. 
Regi: 
Per Hanefjord. 
Skuespillere: Jakob Oftebro, Catherine Walker, Gary Lewis, Lisa Henni, David Dencik, Søren Malling. 
Premiere: 8. juni. 

Anmeldelsen er basert på de 3 første episodene. 

Det nærmer seg jul, og på «Rig 45» er det produksjonsstans for vedlikehold. 

Været er fryktelig, likevel klatrer en kvinne mot toppen av et tårn for å fikse noe. 
Hun er tydelig livredd, men presses til å fullføre. 
Så går det galt. 

Dødsfallet om bord karakteriseres som en ulykke. 
Akkurat da sikkerhetsoffiseren Andrea (Catherine Walker) gjør seg klar til å feire jul med sin småbarnsfamilie, blir hun kalt ut for å undersøke ulykken. 

På plattformen viser det seg at ingen i den skrinne staben om bord vil snakke. 
Når rare ting skjer i plattformens mange kroker, innser hun at ulykken kanskje var et mord. 
Og så er en orkan på vei og ødelegger mulighetene både for flukt og kommunikasjon. 

Oppbrukte krimklisjeer 

Høres dette spennende ut? 
Det er ikke det, dessverre. 
Det som kunne vært underholdende B-krim, er i stedet maltraktert il en kjedelig suppe av oppbrukte krimklisjeer. 

Etter fem minutter har det pekt seg ut en klar møkkamann på den tynt befolkede plattformen. 
Vi vet jo at sånt sjelden holder til også å være morderen, men sannsynligvis til å bli myrdet underveis. 
Seerne får ta del i en haug med halvkveda samtaler, som kanskje skal være engasjerende, små ledetråder. 
Men de er bare forvirrende, og viser bare at absolutt alle har noe å skjule. 

Andre anmeldelser av Jakob Oftebro i utenlandsk film: 

«Rig 45» er en originalserie fra MTG, som står bak strømmetjenesten Viaplay. 
Serien har stor internasjonal spredning, både foran og bak kamera. 
Skuespillerne er velkjente fjes fra både Norge, Sverige, Danmark, Finland og Irland, regissøren er fra Sverige. 
Språket er hovedsakelig engelsk. 

Den norske kjæledeggen Jakob Oftebro er med her også, og han gjør en god figur som den joviale og sjarmerende vedlikeholdssjefen Halvar. 
I det hele tatt står det verken på rollebesetning eller skuespillerinnsats her. 
Her får regissøren ta ansvaret for en rekke tåpelige valg der det er åpenbare bedre alternativer. 

Billig action 

Inspirasjonen fra Agatha Christies klassiker «Ti små negerbarn» er opplagt, særlig fordi åstedet er avsondret fra omverdenen og morderen må være en av de som er til stede. 
Men der Christie-klassikeren er gjennomført med stilsikker eleganse og et logisk forankret kjent motiv, famler man i «Rig 45» rundt fullstendig i uengasjerende blinde. 
At mordmysteriet er jazzet opp med billig action rundt en morderisk trussel, hjelper lite og ingenting. 

Ikke forstår vi hvorfor denne fæle morderen sniker rundt sånn, eller hvorfor vedkommende i det hele tatt må drepe. 
Og ærlig talt bryr vi oss ikke heller. 

Anmeldelsen er basert på de tre første episodene. 
