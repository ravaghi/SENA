Matchvinner Hummels:- En drøm som går i oppfyllelse 

OSLO/RIO DE JANEIRO (Frankrike - Tyskland 0-1) Mats Hummels (25) var en gigant i forsvaret og ble redningen også i andre enden av banen da han stanget Frankrike ut av VM og tyskerne til semifinale. 

En scoring allerede etter 12 minutter ble avgjørende i den første kvartfinalen i Brasil. 

Toni Kroos slo et frispark inn i feltet der friskmeldte Mats Hummels startet innover fra motsatt side. 
Stopperen var en gigant i duellen med unge Raphaël Varane og stanget ballen i mål via tverrliggeren bak en sjanseløs Hugo Lloris. 

– 
Dette er en drøm som går i oppfyllelse. 
Jeg håper det kan fortsette, sier matchvinner Hummels. 

Frankrike skapte de fleste sjansene i kampen, men Tyskland forsvarte seg oppofrende, kynisk og solid slik bare tyskere kan. 

Olivier Giroud kom inn først fem minutter før slutt og rakk ikke gjøre annet enn å miste ballen og lage enkle frispark. 

Mot slutten var Tyskland nærmere 2-0 på flere gode kontringer enn franskmennene var utlikning og ekstraomganger. 
Spesielt innbytter André Schürrle fikk flere gode muligheter, men ble stoppet av keeper Lloris og gode blokkeringer. 

Neuer tok alt 

Fire minutter på overtid kjempet Karim Benzema seg inn i feltet, spilte vegg med Giroud og fyrte løs. 
Fra skrått hold gikk ballen rett på Manuel Neuer som slo ballen vekk fra farlig sone. 

– 
Vi har spilt god fotball og er verdig en semifinale, sier VMs kanskje beste keeper. 

1-0-seieren betyr at Frankrike-sjef Didier Deschamps gikk på sitt første VM-nederlag noensinne som spiller og trener. 
Kollega Joachim Löw har ledet tyskerne til deres fjerde strake VM-semifinale. 

- Tyskland har mer erfaring enn oss, men vi kjempet helt til slutt og gjorde det bra. 
Vi hadde sjanser til å utlikne, sier Deschamps. 

Tidlig scoring 

Tyskland åpnet klart best, men det var Frankrike som fikk kampens første sjanse da Benzema skjøt like utenfor på volley etter lekkert forarbeid av lekne Matthieu Valbuena. 

Lars Hummels, som sto over åttedelsfinalen med sykdom, utnyttet tyskernes første mulighet i matchen på best mulig måte før Frankrike på ny kom nær. 
Neuer slo Valbuenas skudd fra kort hold ut i feltet der Benzema kom først på returen. 
Han skjøt over via en tysk legg. 

Benzema fikk sjansen igjen like før pause da han alene fikk nikke mot mål, men giganten Hummels sto i veien og fikk ballen i kroppen. 

Situasjonen gjentok seg kvarteret før slutt da Benzema dro seg fri i feltet etter nærmest å ha snappet ballen fra lagkompis Valbuena. 
Fra kort hold hadde ballen retning hjørnet, men en strålende blokkering av giganten Hummels hindret utlikning. 

Elber: 
- Supert! 

Schürrle rotet bort nok en god sjanse på tampen før Benzema misset den gode muligheten fire minutter på overtid. 
Da kunne den tyske feiringen starte. 

- Supert, oppsummerer den tidligere Bayern München- og Stuttgart-profilen med 15 landskamper for Brasil overfor VG umiddelbart etter Tyskland er klare for sin fjerde strake VM-semifinale. 

- Jeg har lenge sagt at det blir Brasil mot Tyskland i semifinalen. 
Det blir en vidunderlig kamp. 
Nå har Colombia bra lag, men Brasil spiller på hjemmebane, sier Elber om den andre semifinalen, som spilles senere fredag kveld. 

Men Elber, som er tyske ARDs indre bane-ekspert her i Brasil, tror ikke på hjemlandet i finalen. 

- Argentina mot Tyskland i finalen er mitt tips, sier brasilianeren til VG. 

Tysklands Manuel Neuer spilte en meget viktig rolle da Tyskland slo ut Frankrike i VMs kvartfinale. 

VGTVs VM-studio er godt plassert på VG-huset i Oslo, men samarbeid med utplasserte journalister i Brasil gir rykende fersk stemningsrapporter fra folkefesten Sør-Amerika. 
VGs Øyvind Herrebrøden var ute i gatene før Brasil møter Colombia i kveld, og han mener at det er to av verdens beste supportergrupperinger som samles i kveld. 

VM-semifinalen i 1982 mellom Vest-Tyskland og Frankrike er mest kjent for episoden hvor tyskernes målvakt Harald Schumacher kolliderte med franske Patrick Battiston. 
Sistnevnte fikk hjernerystelse, utslåtte tenner og koma-tilstand, men det ble ikke blåst frispark i situasjonen. 
I VGTVs VM-studio er dommen klar: 
- Han er ikke på ball. 
Han skal drepe Battisto! mener Bernt Hulsker. 

Tysklands keeper Manuel Neuer har blitt kjent for sin offensive spillestil, hvor han ofte er med i spillet høyt oppe på motstanderens banehalvdel. 

Brasilianske Neymar og Frankrikes Paul Pogba har begge en spesiell måte å ta straffespark på. 
Studio snakker om hvor effektive metodene kan være. 
