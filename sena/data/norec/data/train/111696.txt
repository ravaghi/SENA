Pixie Lott:«Turn It Up» 

(Mercury/Universal) 

Gjennomsnittlig hjertesmerte fra sterk vokalist. 

Debutanter blir dessverre, nesten automatisk, sammenlignet med sine jevnaldrende i samme sjanger. 
Men når det er en jungel av syngejenter, er det jo greit å få gitt noen forbrukertips. 
Dette er en ung popsangerinne med en sterk retro Amy Winehouse-sound. 
Stemmen er det beste ved albumet, da noen sanger er lette å glemme, deriblant barnslige «Jack» og den anmasende «Boys And Girls». 
I den andre enden av skalaen finnes den nydelige balladen «Cry Me Out», den fengende singelen «Mama Do», og «Band Aid» som definitivt også er singelmateriale. 

Essex-jenta har en allsidig stemme som mestrer både sjelfull, hes hvisking og storslåtte ballader. 
Mer attitude enn Duffy, mer folkelig enn Lily Allen, med morsomme og smarte tekster om alle følelser tenåringer kan vedkjenne seg. 

Etter åha hørt Lott covre Kings Of Leon, er jeg ikke i tvil om at det kun er låtmaterialet det skorter på her. 

ANBEFALTE KJØP: 
«Cry Me Out», «Band Aid», «Mama Do» 
