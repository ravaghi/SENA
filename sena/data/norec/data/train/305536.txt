Generiske pop-oppskrifter kamuflert som musikalsk egenart
Danske MØ hadde vært et atskillig friskere pust hvis hun ikke så jobbet hard med å tilfredsstille hitlistene. 

ALBUM: 
I rekken av skandinaver som håpefullt inntar Los Angeles’ hit-kåte gater hvert eneste år, har MØ vært en frisk pust. 
Kanskje fordi hun selv aldri forflyttet seg permanent til underholdningshovedstaden, hvor drømmer tygges og spyttes ut til alle døgnets tider. 

For 30-åringen har møtet med englenes by derimot resultert i en enn så lenge både stødig og stigende kurve. 

Vennskapet til Diplo og gjentatt gjestehjelp for Major Lazer sikret dansken uforskammet raskt en av tidenes mestselgende singler («Lean On») og et høyprofilert samarbeid med pop-prinsen Justin Bieber i 2016. 

Rundt samme tid slapp hun også de første to singlene fra «Forever Neverland». 
Både «Kamikaze» og «Final Song» beviste at Andersen klarte seg helt fint på egenhånd, men har ikke blitt en del av den endelige utgivelsen. 
«This is what I wanted all my life, no one could take it» åpner hun andrealbumet triumferende, før «Way Down» sparker i gang gildet med et afrikansk rytmelandskap som også returnerer på «Nostalgia» – utgivelsens første virkelig interessante spor etter en åpning hvor egentlig bare «Blur» fanger oppmerksomheten. 

Denne tosidigheten holder seg, og blir igjen tydelig når det underholdende Stargate/Charlie XCX-samarbeidet «If It’s Over» avløser Diplo-produserte «Sun in your Eyes» og den for lengst ferdigspilte pianoballaden («Mercy») vi har fått et par hundre versjoner av siden Rihannas «Stay». 
Det samme gjelder for «Beautiful Wreck» – et atskillig mer sjarmerende strandbesøk enn det krampeaktige reggaekompet på «Red Wine». 

Slik blir «Forever Neverland» mindre spennende og innovativ enn forventet, med litt for mange generiske pop-oppskrifter kamuflert som musikalsk egenart. 
