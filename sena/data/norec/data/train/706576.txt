Gavepakke til småbarnsfamiliene
Ole Martin Alfsen vet hvor skoen trykker for vanlige folk. 
Heldigvis har han også en løsning som er overkommelig og god. 

Familiemiddag 

Ole Martin Alfsen 

367 sider 

Press 

Det er så herlig befriende når de som virkelig kan lage mat forteller at de også har unger som ikke liker ting og at det ikke alltid er like enkelt å samle familien til en god og næringsrik middag samtidig som man rekker fotballtrening og korøvelse og lekser og hva det når er. 

Ole Martin Alfsen forteller i denne boka om hvilke nye utfordringer han fikk da han ble far, men også hvordan han løste dem. 
Han går systematisk til verks og deler innsiktene med oss andre, enten vi har spedbarn som nettopp har begynt med fast føde eller halvstore unger med tett tidsskjema. 
Vi får, i tillegg til en rikholdig oppskriftsamling på alt fra middager til bakst til kraftbaser, en helt haug med gode råd og tips, både på overordnet nivå og i de enkelte oppskriftene. 
Resultatet er en bok det er lett å bruke, både slavisk og som et utgangspunkt for egen eksperimentering. 

Og det beste av alt er at Alfsen aldri hever pekefingeren og gnåler om kompliserte ernæringsregnestykker og idealer det er umulig å leve opp til. 
Han framhever normal, sunn, hjemmelaget mat og forklarer oss hvordan vi kan lage det og hvorfor det er godt nok. 
Ikke minst presenterer han en lang rekke fristende oppskrifter som inspirerer oss til å spise mer fisk og grønnsaker og annet som er bra for oss. 
På mange måter et friskt pust i en tid hvor man ofte kan få et inntrykk av at vi alle vil gå til grunne innen kort tid på grunn av feil tarmbakterier eller grønnkålmangel eller hva det nå er som truer oss denne uka. 
