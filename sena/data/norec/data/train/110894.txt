Spillanmeldelse:«World of Tanks» 

(VG Nett) 
Intens og hektisk panserkrig er stikkord når stålkjempene fra andre verdenskrig braker sammen i det nettbaserte actionspillet «World of Tanks». 

Konseptet i «World of Tanks» kan verken kalles komplekst eller særlig variert. 
Det er to lag med stridsvogner som forsøker å utslette hverandre samtidig som de prøver å erobre motstanderens flaggbase og beskytte sin egen. 

For alle som har vært borte i online skytespill tidligere, er det nærmest bare å hoppe rett inn i slagene. 
Panservognene styres utelukkende med piltastene og det å sikte og skyte med kanonløpene er bare marginalt vanskeligere enn å bruke en litt tung vannpistol. 

Når det er sagt, så er «World of Tanks» atskillig dypere enn man kanskje skulle tro. 
Den kjappe, lettstyrte arkadeoverflaten skjuler en Marianergrop av taktiske valgmuligheter. 
I all hovedsak skyldes dette at spillet kan skilte med et imponerende arsenal på over hundre unike stridsvogner. 

Her finnes alt fra andre verdenskrigs mest kjente og vellykkede stålkrigere, til sjeldne prototyper og en hel rekke modeller som aldri kom lengre enn ingenørenes skrivebord. 
Og det er definitivt ikke snakk om noe hastverksarbeid, enten det er snakk om den sovjetiske arbeidshesten T-34 eller den tyske drømmegiganten Maus så synes det godt at det ligger mye arbeid bak. 

For selv om kampene kanskje er urealistiske og arkadeaktige, så tulles det ikke med de tekniske detaljene. 
En amerikansk M5 Stuart veier for eksempel 14,83 tonn og har et kanonløp som beveger seg med nøyaktig 46 grader i sekundet. 
Iallefall i utgangspunktet, for en annen viktig del av «World of Tanks» er oppgraderinger og justeringer av panservognene. 

M5'en for eksempel, er i utgangspunktet utstyrt med en 20mm Hispano-Suiza Birgikt maskinkanon. 
Det er ikke noe dumt valg for nærkamp mot kjappe og lettpansrede eller spesielt sårbare fiender, men ubrukelig mot det meste annet. 
Da kan det være fristende å erstatte maskinkanonen med en kraftig 75mm Howitzer, men på grunn av vekten må man da først investere i tøffere belter og belteoppheng. 

For å få råd til oppgraderinger og nye vogner, må man ut på slagmarken og helst vinne. 
Her er det lett å trekke paralleller til en kraftig utvidet variant av forfremmelser og erfaringspoeng i skytespill som «Call of Duty: Modern Warfare 2». 

Stridsvognene er inndelt i fem ulike klasser, avhengig av styrker, svakheter og rolle på slagmarken. 
I begynnelsen har man kun tilgang på de enkleste og letteste stridsvognene, og ettersom spillet automatisk setter jevnbyrdige spillere mot hverandre i kamp er ikke valg av taktikk så fryktelig viktig. 

Men det varer ikke lenge før tyngre panservogner, anti-tanksvogner og motorisert artilleri inntar slagmarken. 
Da gjelder det å kjenne sine egne styrker og andres svakheter. 
Motorisert artilleri er ypperlig på lang avstand, men klarer en lett og kjapp fiende å lure seg innpå, er det bare å slippe rattet, snuble seg ut bakdøren og sprinte til skogs. 

Noe jeg også satte stor pris på i «World of Tanks» var muligheten til å forlate et slag og returnere til garasjen når man blir slått ut. 
Den ødelagte vognen er riktignok «bundet opp» i slaget helt til dette er ferdigspilt, men i mellomtiden kan man skifte panservogn og fortsette på et nytt kart. 

«World of Tanks» er både underholdende og velgfungerende, men så må det sies at ambisjonsnivået ikke er fryktelig høyt. 
Det er bare én spillmodus og kontrollene er som nevnt så enkle som de kan få blitt. 
Flere av kartene oppmuntrer også i overkant mye til defensiv stillingskrig, særlig senere i spillet hvor nesten alle kjører tunge panservogner eller anti-tanksvogner. 

Som et arkadespill som er enkelt å spille, men vrient å mestre, fungerer dog «World of Tanks» ypperlig. 
De mange panservognene og rause oppgraderingsmulighetene sørger dessuten for at du alltid har noe å strekke deg etter, samtidig som den taktiske dybden hindrer at det blir kjedelig med det første. 

PS: 
Lastes ned fra worldoftanks.com. 
Spillet er i utgangspunktet gratis, men du kan kjøpe premium-pakker som gir visse fordeler. 

WORLD OF TANKS Plattform: 
PC Genre: 
Simulator Alder: 7 Utvikler: 
Wargaming.net Utgiver: 
Wargaming.net Mer info 
