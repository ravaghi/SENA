Nintendogs + Cats
Dette spillet kommer til å smelte hjertet ditt! 

En kilo sukker, 100 suketter og en liter honning - så søtt er Nintendogs + Cats til Nintendo 3DS! 

Jeg er veldig glad i dyr! 
Jeg blir helt tullete når jeg ser kattunger og hundevalper, og videoer av artige dyr er det morsomste jeg vet på Youtube. 
Hadde jeg hatt muligheten til det så hadde jeg skaffet meg en hund eller katt, eller kanskje til og med begge deler. 

Derfor smeltet jeg raskt da jeg prøvde spillet Nintendogs + Cats første gang, det er rett og slett vanvittig koselig! 

Det finnes tre versjoner av dette spillet, French Bulldog & New Friends, Golden Retriever & New Friends og Toy Poodle & New Friends. 
Jeg har testet sistnevnte. 

Lær bort triks 

Nintendogs + Cats er en kjæledyrsimulator, eller en avansert Tamagotchi om du vil. 
Du skal ta vare på en hund, stelle den, mate den, leke med den, gå på tur og lære den triks, og ikke minst kose masse med den! 

Alt dette er selvfølgelig veldig koselig og det kommer til å ta lang tid før jeg blir lei av den søte hunden jeg har skaffet meg. 

Jeg synes det er spesielt morsomt å lære bort ulike triks som sitt, gi labb, spill død, rull rundt også videre. 
Du må si de ulike kommandoene høyt til valpen din, så dette er ikke noe du kan gjøre mens du sitter på bussen, for eksempel. 

For en person som roper "rull rundt" og "spill død", i hytt og pine kan virke nok en smule sprø. 

Delta i konkurranser 

Du kan velge mellom ni forskjellige hunderaser når du starter spillet. 
Jeg har helt dilla på corgi-hunder og valgte derfor en fluffy og vanvittig søt corgi-valp som mitt første kjæledyr. 

Underveis i spillet låses nye raser opp, og i alt er det 27 forskjellige hunderaser å velge mellom. 
Du får også mulighet til å kjøpe kattunger. 

Nye kjæledyr er imidlertid dyrt og derfor må du tjene penger for å få råd til dem. 

Dette gjør du ved å vinne penger i konkurranser som du deltar i med hunden din. 
Du kan delta i mesterskap i frisbee, dressur og lydighet. 

For å gjøre det bra i konkurransene må du og hunden trene på de ulike øvelsene. 
Det kan du gjøre på treningssenteret, i parken og hjemme i stua. 

Ut på tur med bikkja! 

Nintendogs + Cats tar i bruk StreetPass-funksjonen som er ny for 3DS. 
Denne funksjonen gjør at din 3DS automatisk kommuniserer med andre 3DS-konsoller hvis du har den med deg når du er ute. 

Når du har StreetPass på utveksler 3DS-en opplysninger om Mii og kjæledyr. 
Etter at du har møtt Mii-figurer og deres kjæledyr, kan du møte figurene i spillet også. 

Hvis du utveksler data med noen som har en annen Nintendogs + Cats-versjon låses også nye raser opp for kjøp i kennelen. 

Spillet har også ansiktsgjenkjenning slik at hunden din kan etterligne dine bevegelser hvis du for eksempel skakker på hodet. 

I følge Nintendo skal dette også gjøre at valpene kjenner igjen eierne sine, noe som vil si at de løper bort til deg når du starter spillet, men kanskje bjeffer og blir nervøse når andre enn deg spiller. 

Dette merket jeg imidlertid ikke noe særlig til. 
Jeg sendte min lille corgi rundt omkring på kontoret for å se hvordan den reagerte når noen andre enn meg hadde 3DS-en. 

Hunden var like glad og lykkelig hver gang uansett hvem som hadde den. 
Jeg er usikker om dette er fordi hunden ikke kjenner igjen meg som eier, eller om det rett og slett betyr at det er så mange koselige mennesker på kontoret! 

Underholdende pelsdott 

Jeg har blitt fullstendig hekta på Nintendogs + Cats. 
Dette er et utrolig koselig spill for oss som er glad i dyr. 

Det er likevel et par elementer ved spillet som kunne vært bedre utført. 
Jeg synes for eksempel at hvordan man går på tur med hunden fungerer veldig dårlig. 

For å komme til treningssenteret eller parken, så må du gå på tur for å komme dit og det er forsåvidt greit. 
Det eneste problemet er at du kun kan styre hunden din fremover når dere går på tur. 
Hvis du går feil så betyr dette at du ikke kan snu og gå tilbake igjen, noe som er ganske så irriterende. 
Da må du gå ferdig hele turen for deretter å legge ut på ny. 

Jeg skulle også gjerne likt å sett at konkurranseaspektet ved spillet var større. 
Slik det er nå kan man bare delta i samme konkurranse to ganger per dag. 
Dette var veldig plagsomt da jeg ville spare opp for å kjøpe nye ting og flere kjæledyr. 
Du kan heller ikke lære hunden din mer enn tre triks per dag. 

Grunnen til at det er slik er nok at det ikke er meningen at man skal bruke mange timer hver dag på Nintendogs + Cats. 
Dette er nok heller et spill du kan ta frem en halvtime til en time om dagen. 

Nintendo er kjent for å ta såkalte "casual gamers" inn i varmen og det er det Nintendogs + Cats gjør. 
Det er imidlertid ikke noe galt i dette, og jeg omfavner denne kjæledyrsimulatoren som den underholdende og koselige, lille pelsdotten den er 
