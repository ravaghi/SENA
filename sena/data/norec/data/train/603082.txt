Hva er skog?
Å se skogen for mer enn bare trær. 

Under emneknaggen #urskog på sosiale medier, kan man finne bilder av kulturskoger hvor grantrær i nøyaktig samme størrelse står på rekker og rad. 
Slike skoger er like lite urskog som en åker med hvete er en urskog, men for en som ikke vet så mye om skog, er det kanskje ikke så lett å se. 

For skog er ikke skog. 
I urskogen – eller gammelskogen som den også kalles – befinner trærne seg i ulike aldre og stadier. 
Noen er unge, noen er gamle, andre er døende eller døde, enten de fortsatt står eller ligger på bakken. 

Når trærne i skogen er så forskjellige fra hverandre, kan de gi husrom til mange forskjellige arter. 
I "Den fantastiske skogen" får vi høre om de ulike typene med skog, og om hvilke arter man kan finne der. 

Dyrene i skogen har vi hørt masse om før, og derfor er det gledelig å lese en bok om skogen som fokuserer på planter. 
Teksten akkompagneres av flotte bilder, og da er det ikke snakk om generelle landskapsbilder av ”en eller annen pen skog”, men av interessante og fascinerende detaljer ved skogen; og når det først er et landskapsbilde, er det for å illustrere noe i teksten om et spesifikt landskap – de er ikke tatt med bare for å vise at skogen er ”fin”. 

Det skulle bare mangle, det er to skogforskere som har skrevet boken, og det merkes. 
Det er en nøktern bok om skogen, den tyr ikke til romantiseringer, og fokuserer på det naturvitenskaplige fremfor menneskenes forhold til skogen. 

Likevel erkjenner forfatterne viktigheten av kulturskog, uten at vi trenger å gå for mye inn på skogbruk, og nesten helt til sist er det et fint kapittel om spiselige vekster i skogen. 

For den som allerede er familiær med skogen, er det mye kjent i denne boka. 
Med noen unntak (f.eks. avsnittet om hvordan lakssopp fortærer spretthaler), kom det ikke mange overraskelser. 
For den som nettopp har skjønt at det er en forskjell på kulturskog og gammelskog, er boka derimot en fin introduksjon til den (nettopp) fantastiske skogen. 
