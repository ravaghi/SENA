Verdig punktum for Michael Jackson
Det «nye» Michael Jackson-albumet er mye bedre enn mange av artistens egne fans skal ha det til. 

Hva skal et stakkars plateselskap gjøre da? 
Hylekoret i «bloggosfæren» i forkant av utgivelsen av dette albumet - med 10 mer eller mindre ferske, tidligere uutgitte Michael Jackson-sanger, ferdigstilte etter hans død - har nådd aldeles dustete dimensjoner. 

HØR LÅTENE 
I BUNNEN AV ANMELDELSEN 

Det er endog blitt fremsatt påstander om at det «ikke er Michael» som synger i «Breaking News». 
Til det er det bare å si: 
Tøv. 

På tide nå, at de mest konspiratorisk disponerte fanatikerne tar seg en banan og slapper av litt. 

«Michael» er nemlig blitt et verdig, godt punktum. 

Jackson-industrien skal om noe ha et klapp på skulderen for å ha tatt seg den tiden den trengte til å ferdigstille et presentabelt produkt. 
Basert på skisser, demoer, strøopptak og produksjonsmessig ikke-optimale, halvferdige innspillinger. 

Plateselskapet kan med all rett tynes på ett punkt: 
De valgte de to klart verste sangene til å fronte albumet. 

«Breaking News» er sjarmløst, narsissistisk kaos. 
Akon-duetten «Hold My Hand» går ingensteds sakte. 

Men: 
De resterende åtte sporene er blitt overraskende fine. 
Enten det dreier seg bombastiske gospeldragere, søt Motown-pop, «Dirty Diana»-aktig poprock, dansegulv-R&B eller varme, akustisk funderte ballader. 

Best av alle er Jacksons radikale tolkning av Yellow Magic Orchestras «Behind The Mask», en uhyre velarrangert diskolåt med røtter i «Off The Wall»-perioden. 

Den kunne uten videre ha forsvart sin plass på en «best of»-samling. 

Noe mesterverk er dette absolutt ikke. 
Men «Michael» er sydd sammen med respekt og kjærlighet. 
Ingen bør føle at de gjør noe galt i å kjøpe det. 

BESTE LÅT: 
«Behind The Mask» 

MORTEN STÅLE NILSEN 
