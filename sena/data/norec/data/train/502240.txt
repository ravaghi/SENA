Liten film med stor tematikk
«Den skyldige» viser at spennende og viktig film kan lages med uhyre enkle midler. 

En mann, et lukket rom og en telefon. 
Kan så få og enkle rekvisitter resultere i medrivende film? 

Ja. 

Alle som har sett Ryan Reynolds i «Buried» (2010) eller Tom Hardy i «Locke» (2013) vet hvor lite som skal til. 

I Rodrigo Cortés’ film ligger Reynolds levende begravd i en kiste mens han desperat bruker mobilen til å ringe etter hjelp. 
I Steven Knights film sitter Hardy stort sett alene i en bil mens han snakker i telefonen. 
Der «Buried» henter dramatisk og dramaturgisk drahjelp fra klaustrofobien, bruker Steven Knight fortellermessig mer sofistikerte grep. 

I så måte ligger «Locke» nærmere «Den skyldige». 
Her er det politibetjenten Asger (Jakob Cedergren) som sitter stort sett alene, på en alarmsentral, mens klokken tikker mot midnatt, mot vaktskifte, etter hvert også mot en tidsfrist av ganske andre dimensjoner. 

Innimellom mer eller mindre dramatiske innringninger kommer telefonen fra en kvinne som gjennom dulgte signaler varsler om en kidnapping. 
Asger må bruke all sin erfaring for å finne ut hva som har skjedd. 
Mens hendelsen gradvis går opp for ham, og for oss, skjønner vi at det også hefter noe ved Asger. 

Filmhistorien har mange eksempler på hvor effektivt det kan være ikke å billedlegge intenst dramatiske eller grufulle scener, men overlate bildene til seernes indre forestillinger og fantasi. 
Her brukes effekten på en måte som treffer magen med stor kraft, selv om det gis hint om hva vi kan vente oss. 

På samme måte utnytter Möller effektivt de få rekvisittene han har til rådighet. 
Telefonene som stadig ringer. 
Lampen som lyser rødt når Asger snakker med de etter hvert ulike impliserte, og hvordan gjenskinnet treffer ham med ulik intensitet, og som et varsel. 
Den fjerne lyden av politisirener og lydene som når oss gjennom røret. 
Stemmer, skritt, pust. 
Vindusviskere mot en bilrute. 
Den totale stillheten når Asger et øyeblikk synker inn i seg selv. 

At regissør Gustav Möller henter så åpenbare inspirasjoner fra «Locke», gjør «Den skyldige» interessant i seg selv, i nordisk sammenheng. 
Samtidig er dette den første av flere varslede, danske filmer med få virkemidler og stedsmessig svært begrenset spillerom. 
Det fikk danske «Weekendavisen» til å stille spørsmål ved om formen var mer enn en gimmick som gjorde det mulig å lage film for en svært billig penge. 

Nettopp sistnevnte syns jeg er et poeng. 
Visuelt er formen såpass enkel at publikum neppe tåler for mange av sorten før den settes på store fortellermessige prøver eller oppleves forslitt. 
Samtidig er formen dramaturgisk svært krevende, med store krav til nettopp det Möller viser at han behersker: 
Lys- og lydeffekter. 
Kameravinkler og romutnyttelse. 
En historie som drives frem gjennom stadig nye, dramatiske omdreininger. 

Det gjør at filmskaperne må finpusse noen av sine viktigste redskaper. 
Med en hovedperson, få statister og bipersoner og ett enkelt innspillingssted, er det samtidig, relativt sett, såpass billig å lage denne typen filmer at de kan ta seg råd til å prøve, feile og finpusse. 

«Den skyldige» er finpusset så det holder, om ikke til perfeksjon. 
Selv gjennomskuet jeg opplegget litt for raskt til å bli overrasket. 
Likevel ble jeg grepet av hvordan filmen i sitt lille format evner å tegne opp et vondt skjebnedrama med store dybder. 
