Grov, men effektiv satire
Det er Sacha Baron Cohen (manus, produsent, hovedrolle) og Larry Charles (regissør) som står bak denne filmen, de samme to sto bak komediene "Borat" og "Brüno". 
De sies å ha funnet den første inspirasjonen i Saddam Husseins roman "Zabibah and the King". 

Om noen får i tanker Charlie Chaplins "The Dictator" når de hører om denne filmen, vit da at Chaplins genistrek besatte vidd, understrømmer, elegant ironi samtidig som den var barokt og ellevilt morsom. 

Sacha Barom Cohen og Larry Charles film er i sin form, stil og temperatur en rå biff satt opp mot Chaplins "Diktatoren". 
Det forhindrer imidlertid ikke at det er en hylende morsom film. 
Viddet er erstattet med grove vitser og vulgariteter og den indirekte ironien har måttet vike for grovmorsomheter i stil med klovner i sirkus. 
Chaplins regimessige spissfindigheter er skjøvet til side for regigrep som ofte føles som hestespark midt i ansiktet. 

Det er rablende crazy og hensynsløst vilt, det er politisk ukorrekthet hinsides all god smak, men det er fresende effektivt gjort. 
En publikummer skal være hermetisk lukket og nedfryst hvis han ikke morer seg over denne grovkomedien. 

Og et viktig poeng: 
Sacha Baron Cohen lager ikke bare grov flabb og spott over kjente, moderne diktatorer, han sparker også med harde støvler til amerikansk dobbeltmoral, amerikanske manipulasjoner og amerikanske løgner. 

En advarsel, likevel: 
Har du sett "Borat" og hater den, ligg da langt unna "The Dictator"! 
