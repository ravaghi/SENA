Randi Stene, Lars Anders Tomter og Ketil Bjørnstad:«The light» 

ECM 

Musikk av Ketil Bjørnstad, tekster av Ketil Bjørnstad og John Donne 

Statisk lys 

Tittelen på denne nye platen, «The light», er et motsvar til «The shadow», som var navnet på Ketil Bjørnstads forrige plate bygd på lyrikk av John Donne. 
«The light» er nærmere bestemt navnet på sangsyklusen bygd på Donne-tekster, og ellers får vi «Four Nordic Songs» - sanger Bjørnstad har skrevet for ulike kvinnelige sangere, hvor «Sommernatt ved fjorden» er den mest kjente. 
Mezzosopranen Randi Stene synger, bratsjisten Lars Anders Tomter kommer med melodiske innsmett og Bjørnstad spiller selv piano. 
Og utøverne er det ikke noe å si på, de utfører jobbene sine godt nok. 
Men de får ikke så store muligheter til å eksponere seg, det aller meste er holdt i et tilbaketrukket, statisk tonespråk. 
Og jo, det kan være pent, men ganske raskt blir det kjedsommelig - det gjør også at Randi Stene klinger mye mer anonymt enn hun pleier. 
Men klassikeren «Sommernatt ved fjorden» glimrer, den står i en særstilling i Bjørnstads produksjon. 
«Love's Alchemy» med litt tempo har også liv. 
Ellers er ikke dette mer enn greit nok. 
