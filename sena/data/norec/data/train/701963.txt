Stilisert nestenparodi på supersjekker
I denne tegneseriefilmen har regissøren Frank Miller («Sin City», «300») gått så alvorlig amok at filmen burde vært kalt «Miller Unleashed». 

I lange sekvenser blir filmen så visuelt enkel at du får følelsen av å se en oppføring av et Beckett-stykke om tilværelsens umulighet på Det Norske Teatret. 

«The Spirit» kunne blitt en normalstilig handlingskrim. 
Men Marvel-biotopen blir ofte utsatt for en latterlig filmatisk religionsdyrkelse. 
Det blir et mål at tegneserie-filmatiseringer skal se ut som papir-originalen, mens den burde ha liknet en film. 

Hvis man først aksepterer den puritanske filminga, inneholder «The Spirit» ganske mye uventa humor. 
I stedet for å utvikle seg til en pompøs dyrkelse av Byen med det kalde hjertet, blir dette en evigvarende Saturday Night Live-sketsj, der skuespillerne etter hvert agerer tegneserie-raringer i en smilekynisk utdriting. 

Det dukker opp sausete replikker som «Du var død. 
Like død som Star Trek». 
Når Sarah Paulson i Deborah Kerr-versjon flørter med Gabriel Macht, sier hun «Jeg ville likt å obdusere deg.» 
Superskurken Samuel L. Jackson er Gestapo-nazi og hobby-kloner, og rumpa til Eva Mendes ser ut som en JLo Revisited-ting som man vanligvis tar avstand fra ved åpningen av KrF-møter. 
Alt dette er vittig. 
Hovedpersonen har et slips som er rødere enn Dag Solstads ungdom, men han går i helligånd-kvite tennissko uten mote-troverdighet. 
Det er fordi han skal sjekke opp damer. 
Nattklubben Cobra i 1985. 
Alt dette er også vittig. 
Men engasjerende er det knapt. 
Handlingen handler om krukka med Herakles' blod. 
Mange tror at det var fredagskveld-programmene i NRK1 som fant opp udødeligheten, men det var altså Herakles. 
En gammel mann. 
Hele byen kjente ham. 
