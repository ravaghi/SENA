Å leve i en ny verden
Fabelaktig og bevegende film om mennesker på vandring mellom ulike kulturer. 

HANDLER OM: 
Seks mennesker, seks skjebner - mellom Tyskland og Tyrkia. 
Dette er historien om hva som skiller dem og hva som binder dem sammen. 
Den unge litteraturprofessoren av tyrkisk herkomst, er gjennomgangsfigur. 
Hans far en en tradisjonalistisk tyrker, som søker trøst - og finner kjærlighet - hos en prostituert. 
Den prostituerte har en datter i Tyrkia. 
Datteren er politisk aktivist, som leker med ilden - og må rømme til Tyskland. 
Der finner hun trøst - og kjærlighet - hos en tysk jente. 
Jentas mor er en borgerlig kvinne fra «det gamle Tyskland». 

DOM: 
En helt utrolig ujålete, berørende og vellykket film om mennesker i en ny verden, der grenser fortsatt eksisterer, der kulturforskjeller fortsatt spiller en stor rolle. 
Men der samfunnet, den felles arena for levd liv, blir mindre og mindre. 
Rollene er perfekt besatt. 
Dramaturgien blir hele tiden utfordret: 
Filmen er inndelt i kapitler med meget talende titler. 
Men vet med andre ord hva som skal skje. 
Men ikke hvordan. 
Filmens inntrengende og meget effektivt fremførte budskap er at naboskap i en ny tid betyr at man faktisk har hele verden nær seg og omkring seg. 
Det kan få store konsekvenser, store farer og store muligheter. 
Men muligens enda viktigere enn budskapet, er at i den tyrkisk/tyske regissøren Fatih Akin har filmverdenen fått en ny kronikør som hever seg til stort mesterskap; Dette er filmkunst på aller høyeste nivå. 
