Deliver Us From Evil
Effektiv og fryktfyllt eksorsismethriller. 

Ralph Sarchie (Eric Bana) er en hardbarka politimann som jobber natteskiftet i en spesialgruppe for alvorlige forbrytelser i New Yorks verste strøk. 
En jobb som viser ham det verste mennesker er i stand til å gjøre mot andre. 

Sammen med partneren Butler, spilt av Joel McHale (kjent fra serien Community), patruljerer han byen om natten - styrt dels av hans "radar". 
En magefølelse som drar ham mot tilsynelatende normale politisaker, som skjuler noe mørkt og dystert. 

En kveld fører denne magefølelsen Sarchie til en sak hvor politimenn ikke strekker til. 
Deliver Us From Evil forteller effektivt, og selv om åpningsplakaten hevder filmen er inspirert av virkelige hendelser, fantasifullt om demonbesettelse. 

Virkemidlene er tidvis grusomme - i en så sterk grad at jeg mener filmens 15 års-grense er i mildeste laget. 

Intens spenningsoppbygging 

Sporene fører Sarchie på sporet av tre tidligere Irak-soldater som har noe mer enn posttraumatiske stresslidelser i bagasjen. 
Snart dukker flere saker opp; en kvinne kaster spedbarnet sitt inn i løveburet i den zoologiske hagen, en familie melder fra om mystiske lyder i kjelleren, en jente hører skrapelyder under sengen. 
Alt bygger uten stans opp spenningen regissør Scott Derrickson med stø hånd balanserer godt gjennom filmens to timer. 

Under etterforskningen møter Sarchie på den utradisjonelle katolske presten Mendoza (Édgar Filiberto Ramírez Arellano). 
Sammen må de nøste i de okkulte trådene før det er for sent. 
De tre soldatene etterlater seg en sti av døde mennesker og lidelser. 

Med krystallklare bilder, filmet digitalt, kommer nattens - og byens - mørke underside godt frem takket være fotograf Scott Kevan. 
Konstrasten mellom lyset og mørket forsterker uhyggen og spenningen, og vekket ved flere anledninger undertegnedes frykt for mørke kjellere til live. 

Sjokkeffekter 

I stedet for å spille videre for denne primale fryktfølelsen tyr regissør Derrickson for ofte til sjokkeffekter. 
Voldsomme vendinger bryter Deliver Us From Evil sine velbygde scener, noe som er å vente fra en Hollywood-film som dette. 
En film med samme kvalitet på håndverket skodd over den underspilte og fabelaktige franske serien Gjengangerne ville hatt enda større effekt. 

Hovedrolleinnehaver Eric Bana har ufortjent falt under radaren i den kommersielle filmbransjen det siste tiåret. 
Hans talent strekker fra komedier til actionfilmer, og overbeviser også som hardbarket politimann i verdensmetropolen. 
Preget av brutaliteten i jobben, og rollen som familiefar, alt i møte med overnaturlige fenomener, tar Bana fortjent og velspilt all oppmerksomhet i Deliver Us From Evil. 

Joel McHale, som spiller Sarchies politipartner, har et større repertoir av komediefilmer og -serier. 
Selv om han har trent på betydelige mengder muskler for rollen, sett i forhold til hans rollefigur i serien Community, har han ikke samme sans for kroppsspråk og alvor som Bana. 

Forstyrrende og skremmende 

Med Deliver Us From Evil hamrer Scott Derrickson ubarmhjertelig løs på sanser og fremkaller effektivt fryktfølelsen. 
Hollywood-tro og oppskriftsmessige sjokkøyeblikk kommer unødvendig ofte, og punkterer en ellers velregissert bergogdalbane. 

Filmens endelige eksorsisme vipper sluttopplevelsen opp ett hakk, med en forstyrrende og skremmende sekvens jeg ikke har sett maken til siden Eksorsisten. 
Se filmen med en du kan holde i hånden, det trengs. 

Se traileren til filmen her 
