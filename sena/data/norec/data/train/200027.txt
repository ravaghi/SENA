Kvalitet & konklusjon
Siden vi er lei av kabelspagetti gir vi Philips full pott når de tilbyr innhold uten flere ledninger i stua. 
Likevel: 
Streamium-konseptet er mer kult enn praktisk. 

Kvaliteten på Streamiuminnholdet: 
Mediefiler fra PCen: 
Fra vår egen PC hentet vi vanlige bildefiler ( i JPEG-format), videofiler og ikke minst MP3-filer. 

Det som fungerte aller best var uten tvil MP3-låtene. 
Vi hadde ingen problemer med å spille av musikken eller navigere gjennom innholdet via fjernkontrollen. 

Som du ser på bildene kan du velge mellom full informasjon om MP3-låtene eller bare se navnet på artist og den aktuelle låten. 
Som en kul gimmick kan du også velge ulike flashy bakgrunnsbilder når du spiller av låtene. 
Dette har uten tvil høy party-faktor. 

Også avspilling av video direkte fra PCen gikk greit, vi presiserer imidlertid at vi kun fikk prøvd med små videoklipp. 
Hvorvidt det vil gå like glatt å spille av vanlige spillefilmer er vi usikre på. 

Mest skuffet ble vi ved visning av vanlige bildefiler. 
Sammenlignet med å se bildene på en vanlig PC-skjerm er nemlig kvaliteten langt dårligere. 

Du får også tilgang til diverse spill, samt en del videofiler. 
Spesielt utvalget av ulike filmtrailere var stort, og med vår 10 Mbit bredbåndslinje hadde vi heller ingen problemer med å spille av de ulike trailerne. 

Selve overføringen gikk altså greit. 
Problemet er at bildekvaliteten likevel ikke er noe særlig å skryte av, dette blir mer noe som er morsomt å vise fram, enn noe du tar deg tid til å sitte og se på. 

Konklusjon & karakter 

Som vi har utdypet i den vanlige TV-testen dekkes TV-behovet fullt ut med denne Philipsen. 
Vi gir også bonuspoeng for den innebygde radioen og TVens utseende. 
Prisen for standardmodellen er i dag 14.495 kroner hos NSE, mens Streamiummodellen er ca. 3.500 kroner dyrere. 

Med Streamium-konseptet får du også enkel tilgang til multimediefiler enten fra din egen PC, eller fra Streamiums nettsider. 
Vi gir pluss i margen for at manøvreringen er relativt enkel og oversiktlig, men nytteverdien er vi mer usikker på. 
Her er det altså gadgetfaktoren som står i fokus, og hvorvidt det er verdt prisforskjellen blir selvsagt opp til deg. 
For deg som liker å imponere venner og kjente bør imidlertid valget være lett. 

Med Streamium kan du overføre følgende filer:Lyd= MP3, MP3Pro, WAV/PCM, 

Bilde = JPEG, BMP, GIF, PNG 

Video = MPEG1, MPEG2, MPEG4, DivX og XviD. 
