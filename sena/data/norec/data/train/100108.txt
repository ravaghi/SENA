Scarlett Johansson:«Anywhere I Lay My Head» 

(Rhino / Warner) 

Hvorfor, Scarlett? 
Hvorfor? 

Det er alltid trist å se sine favorittskuespillere gape over for mye i en annen bransje enn den de strengt tatt bør holde seg til. 
Scarlett Johansson kan spille, ikke synge. 
Hennes noe hjelpeløse og paddeflate lungestøt på denne platen er gitt en kunstferdig Berlin-klang og er lykkeligvis halvt druknet i David Andrew Siteks pompøst overdådige og detaljrike produksjon, men det underslår ikke det faktum at platen - som består av kun Tom Waits-låter og dermed gjør prosjektet enda mer håpløst - kan komme til å gi frøken Johansson alvorlige riper i en flott karriere. 
Faktisk er det godt gjort å gjøre Tom Waits så ugjenkjennelig og uspennende som denne gjengen gjør - til og med David Bowies korbidrag klarer de å gjemme under sine dilettantiske arrangementskrumspring. 
Tilbake til lerretet, Scarlett! 

ANBEFALT KJØP: 
«Fawn» - det er nemlig en instrumental... 
