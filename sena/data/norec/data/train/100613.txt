«Outrun» i gjørma
Hvis du er opptatt av simulasjon i bilspillene dine, kan du slutte å lese og ta deg en bolle i steden. 

«Sega Rally» har nemlig like lite med «Richard Burns Rally» å gjøre som RV har med Frp. 

Selv mer actionvennlige varianter som «WRC» og «Colin McRae: 
Dirt» fremstår som hardbarket simulasjon sammenlignet med «Sega Rally». 

Dette er i steden snakk om «Outrun» (eller «Ridge Racer») i gjørma, et spill som i praksis handler om å holde gassen i bånn mens du tar krappe svinger med rumpa på bilen lagt i tilfredsstillende slædde-vinkel. 

I enspillerdelen starter du bestandig som sistemann av til sammen seks deltakere, og må bruke tre runder på å komme deg først til målstreken. 
Du har bestandig den raskeste bilen, så det er først og fremst racinglinje og nerver det står på. 

Det går med andre ord styggfort, og suksess eller fiasko avhenger ofte av hvor fryktløst du er når du angriper svinger. 

Det er også i praksis umulig å kræsje bilen din, kommer du på kanten av veibanen blir du simpelthen dyttet tilbake. 

Spillet har i det hele tatt fint lite med rally å gjøre. 
Det er i steden et uhøytidelig arkadespill som utelukkende er fokusert på fart, spenning og moro. 

Og selv om jeg personlig foretrekker mer seriøse varianter innenfor denne genren, er det umulig å ikke bli sjarmert i senk. 

Banene er morsomme, fartsfølelsen er upåklagelig, veifølelsen funker (særlig med rumble på Xbox 360) og det er små marginer som avgjør hvor stor fart du klarer å få gjennom svinger og forbi vanndammer i veibanen. 

Alt dette betyr at vi snakker om et spill som er ganske morsomt når du spiller alene og fryktelig morsomt når du spiller sammen med andre. 
En slags «Mario Kart» uten bananskall og sånt, intens kniving av beste sort. 

Og da skal «Sega Rally» få lov til å leve sitt eget ukompliserte liv i en helt annen spillverden enn den «Colin McRae: 
Dirt» befinner seg i. 

PS: 
Lanseres fredag 28. september. 
En versjon av spillet til PSP, laget av finske Bugbear, kommer samtidig. 
Det er kun 360- og PS3-versjonen som er testet. 

Trailer fra Xbox 360-, PS3- og PC-versjonen av Sega Rally. 
