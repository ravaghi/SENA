Syk humor
Sjargongen i kreftkomedien «50/50» er ironigenerasjonens, men undersiden er nær og ærlig. 

FILM: 
Det er en linedans å lage komedie av tragiske temaer. 
Når innholdet er så alvorlig, må formen være desto mer springende og lett på foten - samtidig som død og sykdom ikke skal trivialiseres. 

Intensjonen bak den inntagende «50/50» var nok at den skulle være mer av en komedie enn den ble. 

På gutters vis 

I den uferdige alder av 27 får radiojournalisten Adam (Joseph Gordon-Levitt) beskjed om at han har kreft, og 50 prosents sjanse for å overleve. 
Nyheten takles på ulikt vis av hans nærmeste: 
Kjæresten (Bryce Dallas Howard) får panikk og et anfall av momentan utroskap, moren (Anjelica Huston) truer med å flytte inn, bestevennen Kyle (Seth Rogen) bruker den triste historien til å dra damer og den uerfarne psykologen (Anna Kendrick) lirer nervøst av seg fraser som at «Du viser følelser! 
Det er bra!». 

I sentrum står den livredde Adam, som på gutters vis ikke aner hvordan han skal uttrykke det som herjer i ham. 
Han spilles utsøkt av Joseph Gordon-Levitt, en av Hollywoods fineste unge skuespillere: 
Holdt, men med en stor sårbarhet, like antydet som utvilsom, som stadig siver gjennom. 

Ganske vittig 

«50/50» er en liten, upretensiøs film, utvasket i fargene, nesten unnselig. 
Men med små, presise grep skapes en historie som virker intenst ekte. 
Bipersonene i plottet har forutsigbare funksjoner - den pene, svikefulle jenta, kjærestematerialet, den jovial-plumpe bestevennen - men er utformet nøkternt og observant. 

Man kjøper dem, og reaksjonene deres. 
Humoren er dempet, velformulert og ganske vittig. 
Sjargongen i «50/50» er ironigenerasjonens, men på undersiden er filmen nær og ærlig. 

Sutrete indie 

Regissør Jonathan Levine har gjort noen uheldige valg i soundtracket, som består av et knippe identiske sutrete indielåter som gjør sitt for å holde «50/50» igjen i et lavendelblått sorglandskap. 

Filmen hans er klok, men burde våget mer, stolt på at alvoret likevel ville trengt gjennom fernisset av vitsing. 
Det er som om Levine ikke helt tør å fiske etter en stor, hjertelig latter. 
Da får han det heller ikke. 
Han får fnis. 
Og en og annen tåre. 
