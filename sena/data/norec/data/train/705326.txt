Culture:Reggae av beste sort 

1977 var et fantastisk år for reggae, noe som markeres 40 år senere. 

Culture: 
"Two sevens clash" (VP/Border, nyutgivelse) 

Vi fikk nylig en sjenerøs nyutgivelse av debutalbumet til The Congos, og nå kommer det første albumet til Culture i ny innpakning med remikser, dubversjoner og ting som ikke har vært utgitt før. 

Culture ble dannet i Kingston på Jamaica i 1976 av Joseph Hill, hans fetter Albert "Ralph" Walker og Roy "Kenneth" Dayes. 

Tittelkuttet "Two sevens clash" refererer til en profeti fra Marcus Garvey (1887-1940) om at verdens ende kommer når to sjutall kolliderer. 
Sangen fikk stor nok innflytelse på Jamaica til at mange holdt seg inne 7. juli 1977. 

Den varslede dommedagen legger derimot ingen demper på Culture. 
Det er den de venter på, dagen da Babylon faller og de undertrykte reiser seg. 
Lyn, torden, jordskjelv og svovelregn vil bare ramme de onde. 
Det er derfor en optimistisk plate. 

Culture fortsatte med Joe Gibbs som produsent på én plate til, men "Two sevens clash" er blitt stående som det første og beste fra dem, med en enestående miks av vokalharmonier og kreative innfall. 
Joseph Hill, en av reggaemusikkens mest særpregede vokalister, var lenge det eneste konstante medlemmet av gruppen. 
Etter at han døde i 2006, overtok sønnen Kenyatta som vokalist. 

Da debuten kom ut, traff den også en nerve hos britiske pønkerne. 
Samtidig hadde to unge reggae-fans, Chris Sedgwick og Chris Cracknell, åpnet en platesjappe i Shepherds Bush i London. 
I 1977 startet de plateselskapet Greensleeves, som samarbeidet med produsenter på Jamaica. 
Dermed fikk reggaemusikken en internasjonal kanal. 

Greensleeves, i dag en del av VP Records, feirer nå både sitt eget 40-årsjubileum og jubileet til reggae-året 1977. 
Det er også andre som grunn til å feire dette året, og Island Records er rett rundt hjørnet med en 40-årsutgave for Bob Marleys fantastiske "Exodus". 

Beste spor: 
Alle. 
