TEST:Skoda Octavia 
1.6 TDI 4X4 

Diesel, stasjonsvogn og firehjulsdrift er populært i Norge. 
Når prisen i tillegg er lav, blir det en skikkelig norgesfavoritt ut av denne bilen. 

Skoda Octavia kommer i en hel haug av forskjellige utgaver, både som kombi og stasjonsvogn, med og uten firehjulsdrift og med en lang rekke motor- og girkassevalg. 
Så har den da også solgt bra i Norge gjennom flere år og vi har testet mange ulike varianter. 

Hittil i år er Octavia Norges åttende mest solgte bil, men den har også vært helt oppe på en tredjeplass. 
En av utgavene som definitivt bidrar til at Octavia fortsatt er attraktiv hos norske bilkjøpere er utgaven vi nå har testet, 1.6 TDI 4X4. 

Fra 286.000 

En startpris på 286.000 kroner er meget hyggelig for en såpass romslig stasjonsvogn med firehjulsdrift og en OK motor. 
Mye av forklaringen ligger naturligvis i nettopp motoren. 
Med 105 hestekrefter blir den ganske billig. 
Spørsmålet er om den er sterk nok til å trekke denne bilen. 

Moderat motor 

De fleste firehjulstrekkere har litt over snittet sterke motorer. 
105 hester og 250 newtonmeter er således litt mindre enn man kanskje forventer, men egenvekten er holdt på relativt moderate 1.400 kilo. 0-100 går dermed på 12,7 sekunder. 

Disse tallene skremmer ikke noen, men i praksis oppleves motoren som tilstrekkelig, ikke minst takket være at versjonen med firehjulsdrift er utstyrt med en sekstrinns manuell girkasse, i motsetning til den vanlige varianten som bare har fem gir. 

Ikke best på lave turtall 

Riktignok er ikke motoren veldig sterk på lave turtall, og den gir en litt småseig følelse før du får opp dampen. 
Motoren oppleves uansett ikke som den mest villige i responsen, men på mellomregisteret gir den overraskende god akselerasjon dersom du trykker skikkelig til. 
Også oppover registeret er det noe å hente. 
Toppeffekten ligger forholdsvis høyt, mer presist på 4.400 omdreininger. 

Vår testbil hadde ikke gått mer enn omlag 3.000 kilometer så vi ser ikke bort i fra at den vil «løsne» enda litt mer med flere kilometer på telleren og dermed bli mer fleksibel. 

Sterk nok 

Selv om bilen ikke oppleves direkte sprek, er den sterk nok selv med fem personer om bord, og litt bagasje. 
Det er dermed ikke en bil du kvier deg for å laste opp, selv om man naturligvis merker at økt vekt hemmer ytelsene noe. 

Optimistisk girskiftindikator 

Girkassen er forholdsvis langbent, men ikke verre enn at sjettegiret lar seg bruke også på norske landeveier i hastigheter rundt 80 kilometer i timen om belastningen ikke er for stor. 
Vi opplevde nok likevel at girskiftindikatoren var i overkant optimistisk på motorens vegne når den stadig ba oss å hive inn tyngre gir, til tross for at det skapte et visst ubehag og en litt presset følelse. 

Forøvrig er motoren ganske stillegående og myk i kantene, slik at man egentlig bør ha en spesiell forkjærlighet for bensinmotorer for å mistrives med denne. 

Forbruket er oppgitt til 0,54 liter og det tilhørende CO2-utslippet 141 gram. 
Det er helt klart godkjent med firehjulsdrift. 

Velfungerende firehjulsdrift 

Systemet som sørger for trekk på alle hjulene er av typen Haldex generasjon fire. 
Dette sitter i en lang rekke biler i dag og overrasker dermed ikke i Octavia. 
Til tross for at det i utgangspunktet favoriserer forhjulene, er det intelligent og kjapt nok til at du merker lite til hjulspinn på forhjulene, med mindre det også spinner bak. 
For mye gassing i sving på glatt føre resulterer gjerne i at forhjulene slipper forsiktig taket først, før hekken svinger ut og balanserer bilen. 
Ofte merker man knapt noe til den første delen og bilen oppleves i praksis som en skikkelig firehjulstrekker hvor ikke bare kjøresikkerhet, men også kjøreglede på glatta høynes betraktelig sammenlignet med en forhjulstrekker. 

Ekstra bakkeklaring 

Utgaven med firehjulsdrift har fått et par centimeter høyere bakkeklaring, totalt 163 millimeter. 
Det er ikke like høyt som på de fleste SUVer, men faktisk nok til at man merker det positivt på dårlige veier og over større ujevnheter i krypfart. 
Vi klarte oss i alle fall veldig fint på en ubrøytet og meget humpete parkeringsplass, selv i 15-20 centimeter løs snø. 
Også i byen er det en fordel med litt ekstra bakkeklaring, ikke minst på vinteren hvor brøytingen kan være dårlig rundt parkeringsplasser. 

Gode kjøreegenskaper 

Samtidig er ikke den ekstra høyden noen merkbar ulempe for kjøreegenskapene på vei. 
Tvert i mot oppfører Octavia seg som vi er vant til, stabilt, litt morsomt og veldig forutsigbart. 
Den ligger helt klart et hakk over de fleste vanlige folke-SUVer hva gjelder kjøreegenskaper og kjøreglede, ikke minst i forhold til den fine komforten. 

En liten ulempe som kan nevnes er at hjulopphenget kan lage litt støy når bilen fjærer helt ut, altså er på sitt høyeste. 
Dette har vi opplevd før med hevede biler, også Octavia. 

Topputstyrt 

Forøvrig er Octavia som den alltid har vært. 
Interiøret holder seg godt, til tross for at dette etter hvert er en ganske gammel bil. 
Vi kjørte en topputstyrt Laurin&Klement-utgave; som har det aller meste av utstyr du kan tenke deg i en bil som dette, deriblant interiør i skinn/kunstskinn, navigasjon, elektrisk førerstol, aktive xenonlys og parkeringssensorer, for å nevne noe. 

Totalt koster en slik bil 339.000 kroner. 
Det fremstår for oss som mye bil for pengene. 

Stort bagasjerom 

Ikke minst er det en fordel at Octavia, på tross av at den er basert i kompaktklassen, tilbyr såpass gode plassforhold. 
Da tenker vi spesielt på bagasjerommet som rommer hele 605 liter og dermed er fullt på høyde med mange biler i klassen over. 

Yeti 

Den sterkeste konkurrenten til Octavia 4x4 er nok faktisk SUV-bror Yeti. 
Den er kortere, men også høyere og har god plassutnyttelse, selv om lasteplassen er mindre enn i Octavia. 
I tillegg kjører den nesten like bra og har stort sett de samme motorene. 
Men startprisen med firehjulsdrift er litt høyere (ca 28.000 kroner), riktignok med en 2,0-liters dieselmotor på 110 hk som er litt sterkere. 
Til fordel for Yeti taler helt klart at den er en langt nyere modell som nok for mange fremstår litt friskere og tøffere. 
Hvilken man velger er faktisk litt hipp som happ, men skal man være snusfornuftig, vil vi faktisk forsiktig hevde at Octavia er en hakket mer komplett bil, prisen tatt i betraktning. 

Volkswagen Golf 

Utover dette er det Volkswagen Golf stasjonsvogn med nøyaktig samme motor og drivlinje som vår testbil som ligger nærmest. 
Egentlig ligger den nærmere enn Yeti, for dette er en bil som har svært mange likhetstrekk med fetter Octavia. 
Derfor skiller det heller ikke så mye på egenskaper. 
Med prisen er et lite hakk høyere for Golf. 

Subaru Impreza 

Subaru Impreza kan også nevnes, men den kommer ikke som stasjonsvogn. 
Prisen er noen få tusenlapper dyrere med en 109-hesters dieselmotor, nærmere bestemt fra 290.000 kroner. 
Den er morsom å kjøre, men mangler de praktiske egenskapene til Octavia og når ikke helt opp totalt sett. 

Konklusjon 

Dermed står vi igjen med trekløveret Octavia, Golf og Yeti. 
Du gjør ingenting dumt om du velger noen av dem. 
Octavia er ikke det spenstigste valget, men det er en fortsatt en meget god bil, og denne utgaven er blant de mest attraktive prisen tatt i betraktning. 

Det holder til en sterk 5'er. 
