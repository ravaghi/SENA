Spillanmeldelse:«FIFA 11» 

(VG Nett) 
EA lever ikke helt opp til forventningene med «FIFA 11», men leverer fortsatt et meget bra fotballspill. 

Rusen etter sommerens fotball-VM har gitt seg, og det er nå på tide med en årlig tradisjon som jeg elsker like høyt. 
Konkurransen mellom EA og Konami om hvem som leverer årets beste fotballspill. 

EA har i år valgt å introdusere to nyvinninger i form av presisjonspasninger og «Personality+». 

Presisjonspasninger er en helt ny måte å sentre ballen på, og kan sammenlignes litt med fjorårets introduksjon av 360-graders dribling. 
Pasningene har blitt mye mer nøyaktige, men også mye vanskeligere å slå perfekte. 

Dette gjør det igjen nesten umulig å klikke seg på 1-touch fra egen 16-meter til målsjanse. 
Derfor kan det ofte lønne seg å bruke litt tid bak ballen for å bygge opp angrep. 

Alt om FIFA 11: 
Produsent møtte VG Nett-leserne 
Tett på nett 

«Personality+» innfører en mengde egenskaper som blir tildelt forskjellige spillere ut i fra deres spillestil. 
EA har prøvd å fange hvordan enkeltspillere oppfører seg både med og uten ball. 
Berbatov har for eksempel egenskaper som gjør han til en mester med ballen i bena, men kan igjen se veldig uinteressert ut uten ball. 

Spillerne vil bruke egenskapene de har til sin fordel. 
For eksempel vil en som har styrke som spesialitet være veldig fysisk sterk, og dermed prøve å spille på dette når han går i dueller. 
Mens spillere med måltyv-egenskapen vil være dødelige innenfor 16-meteren. 

EA har i «FIFA 11» fjernet «Be a Pro: Seasons» og «Manager Mode» til fordel for en sterkt forbedret karrieremodus. 
Her kan man velge om man vil være spiller, manager eller spillende manager. 

I tillegg til å kunne spille som en utespiller, er det i år også mulighet for å tre inn som målvakt. 
Personlig er jeg ikke veldig begeistret over muligheten til å spille keeper, men dette er noe som har potensiale til å bli bra online i 11 mot 11 kamper. 

Det jeg fortsatt savner er muligheten til å starte en karriere med flere enn en spiller offline, slik som man kunne i «Captain your Country» i sommerens «2010 FIFA World Cup». 
Men det er fortsatt en gedigen forbedring fra fjorårets «Be a Pro». 

Den kunstige intelligensen til motstanderen i «FIFA 11» er noe av det bedre jeg har støtt på innenfor fotballspillsjangeren. 
Spillere er veldig flinke til å holde ballen i føttene eller i laget. 

Flere ganger har jeg regelrett blitt utspilt av computeren, hvor han har trillet ball i midtbaneleddet før en partypasning spiller vingen igjennom én-mot-én med målvakten min. 

Den kunstige intelligensen er også meget solid når det kommer til det defensive aspektet av spillet. 
Forsvarspillere virker mer solide enn tidligere, og det samme kan sies om målvaktene. 

På banen er «FIFA 11» det beste fotballspillet jeg har spilt, og tanken om å gå tilbake til «FIFA 10» ville aldri falle meg inn. 

Til syvende og sist er «FIFA 11» et veldig bra fotballspill, men jeg hadde forventet enda litt mer av EA Canada etter sommerens fantastiske «2010 FIFA World Cup». 

PS: 
I salg fra torsdag 30. september. 
Spillet kommer også på PC, Wii, DS, PSP, PS2 og mobiltelefoner. 
