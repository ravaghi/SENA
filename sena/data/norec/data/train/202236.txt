Netgear PTV1000 / Intel Wireless Display
Det snakkes mye om WiDi om dagen - trådløs overføring av skjermbildet på PC-en til TV-en. 
Vi har testet. 

Intel Wireless Display er navnet på en trådløs overføringsteknologi som kommer som standard på flere bærbare PC-er som er utstyrt med Intels siste generasjon Core i-prosessorer, kalt "Sandy Bridge", og Intel GMA HD-grafikkort. 
Poenget er å kunne overføre skjermbildet på PC-en til TV-en, uten bruk av kabler. 

I tillegg til en WiDi-kompatibel PC trenger du også en WiDi-kompatibel TV eller WiDi-mottakerboks tilkoblet TV-en. 
Foreløpig er utvalget tynt, men Toshiba og Netgear er blant andre på banen med produkter, og flere er ventet å følge i tiden som kommer. 

Liten WiDi-boks 

Netgears mottakerboks har fått navnet PTV1000 (PTV står for Push To TV) og den tar ganske enkelt imot WiDi-signalet og formidler det videre til TV-en via en kort HDMI-kabel. 
Både lyd og bilde overføres. 
Boksen koster rundt 600 kroner, inkludert mva. 

Oppsettet er i prinsippet såre enkelt. 
Man kobler boksen til TV-en, som straks viser følgende skjermbilde: 

Deretter starter du Wireless Display-programvaren på PC-en, som straks starter søket etter WiDi-enheter: 

Når boksen blir funnet, dobbelklikker man på den i listen, og får deretter beskjed på TV-en om å taste inn en firesifret kode for å sikre kommunikasjonen mellom PC og boks: 

Når du har gjort det, skal skjermbildet fra PC-en bli klonet på TV-en. 
Helt av seg selv, hvis alt har gått som det skulle: 

Ikke helt enkelt 

I praksis er det imidlertid ikke alltid like lett. 
Vi opplevde en rekke ustabiliteter med denne løsningen, parret med en ny Toshiba-PC (som du kan lese test av på DinSide i neste uke). 

Selv om vi befant oss bare 3 meter unna boksen (6 meter er maks), opplevde vi at parringen feilet flere ganger. 
Vi opplevde også at signalet forsvant da vi flyttet på PC-en. 

WiDi-programvaren krasjet også for oss et par ganger: 

Men når det virket, virket det OK - men med klare begrensninger. 
Oppløsningen er på maks 1280 x 720 piksler (dette gjelder WiDi generelt), og det er til tider lang forsinkelse fra du gjør operasjoner på PC-en, til de vises på TV, gjerne bortimot et par sekunder. 
Det er derfor temmelig vanskelig å gjøre ting på PC-en for å demonstrere på TV, uten å måtte se på den interne skjermen. 

Ikke optimalt for film heller 

Et typisk bruksområde, foruten presentasjoner og bildefremvisning, er naturlig nok video. 
Fungerer løsningen til det? 
Nok en gang kan vi ikke gi helt godkjent karakter. 

Uansett oppløsning og bitrate på materialet, opplevde vi tendenser til hakking fra tid til annen. 
Dette gjaldt både bilde og lyd, og det var såpass merkbart at vi ikke hadde likt å se en hel spillefilm på denne måten. 

Konklusjon 

Intel Wireless Display er en fersk teknologi, og det er foreløpig store og åpenbare forbedringsområder, slik vi opplevde løsningen. 

Så skynder vi oss å legge til at WiDi benytter det meget velbrukte 2,4GHz-båndet (WLAN), og mange trådløse nett i nabolaget er muligens medvirkende årsaker til at vi sitter igjen med et litt småskuffet inntrykk. 
Men bor man i et tettsted er en frodig trådløs-populasjon mer regelen enn unntaket i 2011. 

Inntil videre strekker vi heller en lang HDMI-kabel over gulvet når vi vil vise ting på TV-skjermen. 
Det fungerer hver gang, uten forsinkelse og forstyrrelser, og i akkurat den oppløsningen vi selv ønsker oss. 

Takk til Netonnet.no for utlånet av boks og PC. 

Netgear Push2TV PTV1000 
