NRK-serien du ikke må gå glipp av
Hemmeligheter, skumle sektmedlemmer, rituelle drap og Bjørn Sundquist i en uforglemmelig nakenslåsskamp, er bare noe av det du får se i «Monster». 

Monster 

TV-SERIE 

Kanal: 
NRK1, serie i sju deler 

Premiere: 
Mandag 9. oktober, kl. 21.30 

Regi: 
Anne Sewitsky, Pål Jackman 

Manus: Hans Christian Storrøsten, Anne Sewitsky 

Musikk: 
Magnus Beite 

Skuespillere: 
Ingvild Holthe Bygdnes, Jakob Oftebro, Bjørn Sundquist, Gørild Mauseth, Per Kjerstad, Sverre Porsanger, Lars Arentz-Hansen 

Handlingen finner sted i en fiktiv småby i Nord-Norge. 
Hedda (Ingvild Holthe Bygdnes) har flyttet hjem igjen for å pleie sin syke far, etter noen år sør i landet. 
Hun har fått et vikariat på den lokale politistasjonen, og ganske raskt begynner ting å skje. 
En ung jente forsvinner sporløst og hennes unge kjæreste blir drept. 
De får hjelp sørfra av politimennene Jacobi (Lars Arentz-Hansen) og Dreyer (Jakob Oftebro), men da Jacobi også blir drept er plutselig hele bygda mistenkte. 

«Monster» er Hans Christian Storrøstens aller første tv-seriemanus, og for en debut. 
Serien er allerede før premieren kjøpt opp av den amerikanske kanalen Starz, som er tilgjengelig for 31 millioner husstander, og vant den prestisjetunge kringkastingsprisen Prix Europa for beste tv-fiksjon. 

Serien har en lang rekke ting å rope hurra for. 
Fabelaktig regi av Anne Sewitsky og Pål Jackman. 
Skuespillerne er i en klasse for seg, med Gørild Mauseth som du aldri har sett henne før og i perfekt samspill med blant andre Bjørn Sundquist. 

Visuelt er serien helt nydelig filmet og omgivelsene skaper et perfekt bakteppe for den dramatiske handlingen. 
Men best av alt er det underlige, mørke og mystiske universet Storrøsten har skapt (med litt hjelp fra Sewitsky). 
Skumle sektmedlemmer, rituelle drap og en rekke hemmeligheter og mysterier som driver historien fremover. 
Karakterene er komplekse og spennende, og dette er langt fra en klassisk politi- eller krimserie. 
Den er noe helt annet, noe mer, og noe du ikke må gå glipp av. 
