Klubbløse Ochoa nektet Brasil-stjernene scoring
FORTALEZA/OSLO (VG) (Brasil - Mexico 0-0) Guillermo Ochoa (28) står uten kontrakt foran neste sesong. 
Interessen for ham bør øke etter innsatsen mot Brasil. 

Om du heter Neymar, Thiago Silva eller Paulinho hjelper lite når Guillermo Ochoa står bakerst hos Mexico. 
Fem ganger hadde noen av Brasils beste spillere sjansen til å score et avgjørende mål, men samtlige ganger vant Ochoa duellen. 

- Det var en vanskelig kamp. 
Vi visste hva vi kunne forvente her. 
Det var veldig tøft, men vi ga alt og vi er veldig stolt av støtten vi fikk fra supporterne – og det vi viste på banen, sier Ochoa, som mottok beviset på at han er banens beste i pressekonferanserommet Estádio Castelão. 

Brasilianerne på tribunene sørget for et voldsomt trykk på Estádio Castelão. 
I rundt 25 varmegrader ble spillerne «dyttet» fremover av sine egne slik at de skulle komme først på ballen og score målene som sørget for at tribunefesten kunne flyttes til Fortalezas gater og nattklubber etterpå. 

Men til ingen nytte. 
Kveldens store stjerne i Fortaleza heter Guillermo Ochoa. 

- Jeg vet ikke som jeg kan komme på en annen keeper som har gjort det han gjorde i et VM. 
Campos var god, men Ochoa hadde fantastiske redninger og det gir oss selvtillit, sier Mexicos landslagssjef Miguel Herrera. 

Jorge Campos var Mexicos fargerike landslagskeeper på 90-tallet. 

Ochoa spilte i Ajaccio forrige sesong, men forlater klubben i sommer. 
Kontrakten med den franske klubben gikk nemlig ut etter sesongen som var, men Ajaccio ønsket ikke å forlenge med ham. 

Det kan være de angrer på det etter VM... 

Ochoa har selv uttalt at han har flere alternativer i den franske ligaen. 

- Jeg er avslappet fordi jeg har et par muligheter. 
Jeg har ikke bestemt meg, sa han ifølge fotballmagasinet Goal i slutten av mai. 

Hverken Brasil eller Mexico fikk helt taket på kampen i åpningen. 
Mens mexicanerne forsvarte seg godt, slet de brasilianske stjernene med å skape sjanser. 

Først etter 26 minutter kom kampens første skikkelige sjanse. 
Neymar plasserte seg lurt i boksen og avsluttet med hodet mot mål. 
Ballen så ut til å gå over streken, men Guillermo Ochoa i Mexicos mål fikk akkurat strukket seg nok til å stoppe ballen i tide. 

En fryktelig innøvd mexikansk offside-felle holdt på å gi Brasil ledelsen minuttet før pause. 
Hele forsvaret rykket ut da Brasil hadde frispark, men Thiago Silva og hans fire lagkamerater sto slettes ikke i offside. 
Dermed sto Paulinho alene med Ochoa, men igjen gjorde keeperen en solid redning. 

Artikkelen fortsetter under bildet. 

- Han har to nøkkelredninger: 
På headingen fra Neymar, som er VMs beste redning så langt, og da Mexico kjører offsidetaktikk og kommer nesten fem mot én rett før pause, oppsummerte VGs fotballekspert Kjetil Rekdal i pausen. 

- I og med at han står 20-25 centimeter utenfor streken, klarer han å holde ballen utenfor, fortsetter Rekdal. 

Mexicansk vegg 

Med unntak av en god periode for Mexico like etter hvilen, var det Brasil som fortsatte å dominere i Fortaleza. 
Først etter 70 minutter kom annen omgangs første store mulighet. 

Neymar dempet ballen nydelig, kom seg fri i feltet og fikk rom til å avslutte. 
Men som to ganger tidligere i kampen, vartet Guillermo Ochoa opp med en kjemperedning. 

Artikkelen fortsetter under bildet. 

Kanonaden mot mexicaneren var ikke ferdig. 
Like før full tid fikk Thiago Silva heade helt upresset fra fire-fem meter i Ochoas felt. 
For femte gang i kampen viste 28-åringen seg frem og slo ballen unna. 

- 0-0 er ikke noe godt resultat for oss, men det speilet kampen. 
Det var en svært fysisk kamp mellom to lag som begge ønsket å score, sier Brasils trener Luiz Felipe Scolari. 

- Faktum at dette var en kamp der vi møtte favoritten. 
På banen lagde Mexico bråk. 
Vi hørte folket sang «ja, vi kan». 
Og med kan vi gjøre alt. 
Man kan godt si at dette er ekstraordinært, sier landslagssjef Herrera. 

PS: 
Det ryktes at Guillermo Ochoa har seks fingre på sin høyre hånd og at han derfor må bruke spesielle keeperhansker. 
Det skal være en myte som har oppstått gjennom et manipulert bilde. 
VG talte kun fem på kveldens pressekonferanse. 
