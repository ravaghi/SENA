Samsung Z540
Motorola har som kjent hatt enorm suksess med sin Razr-mobil. 
Nå prøver Samsung å få til noe lignende med blåkopien Z540. 
Vi har testet den syltynne mobilen. 

Ingen mobilinteresserte har vel kunnet unngå å høre om Razr-mobilene til Motorola det siste året. 
Disse mobilene har gått sin seiersgang verden rundt og endt opp med å toppe salgslister i stort sett alle land. 
Syltynt har helt klart blitt en viktig designfaktor i bransjen, med flere slike modeller fra de fleste mobilprodusentene i bransjen. 

Tar designet videre 

Blant annet Samsung har tatt denne trenden på alvor. 
Selskapet har opptil flere syltynne mobiler på vei, men ingen minner mer om Razr V3 enn foldemobilen Z540. 
Man blir nesten litt usikker på om det er en Samsung eller en Motorola man holder i hånden 
 så like er de to modellene. 
Vi føler imidlertid at Samsung har tatt designet et skritt videre. 
Ikke så rart kanskje, med tanke på at de har hatt mer enn ett år på seg, siden originalen dukket opp. 

Riktignok virker Samsung-telefonen litt mer plastikkaktig enn det Motorolas mobil gjør, men både snarveisknapper, vanlige taster og andre detaljer trekker i våre øyne Z540 et lite stykke forbi V3-mobilen. 
Når det gjelder tastene har vi altså stor sans for disse, noe som blant annet gjør denne mobilen ideell til å sende tekstmeldinger med.. 

Tykkelsen på telefonen er nok allikevel noe av det mest imponerende. 
Med kun 14,9 millimeter er det en veldig tynn telefon som enkelt får plass i lommen. 
Allikevel er den én millimeter tykkere enn Razr-mobilene, så Motorola går av med seier på akkurat det punktet, selv om den ene millimeteren føles litt uviktig i den store sammenhengen. 
Dimensjonene på telefonen er 51 x 99 x 15 mm, mens vekten er på 105 gram. 

Nydelig skjerm 

Samsung Z540 har ett punkt til som er virkelig imponerende, nemlig skjermen. 
Mobiltelefonen er utstyrt med en 2,3 tommers skjerm med en oppløsning på 240 x 320 punkter og 262 144 farger - en skjerm som gir et sylskarpt bilde. 

Den kommer også godt til nytte når man tar bilder. 
For man bruker hele den store skjermen som søker når man bruker kameraet. 
Beklageligvis har kameraet kun en oppløsning på 1,3 megapiksler, som blir litt for svakt til at bildene kan brukes til noe særlig annet enn morobruk. 
Man har riktignok en masse innstillinger til kameraet og bildekvaliteten er på høyde med andre sammenlignbare kameraer, men alt i alt blir kvaliteten på bildene for dårlig. 

Når det gjelder MP3-funksjonalitet skal Samsung ha skryt for å ha lagt til snarveisknapper for musikkbruk på utsiden av mobilen. 
Z540 har også ganske god lyd, men det gode inntrykket svekkes når man ser at det ikke er noen umiddelbar mulighet til å koble til egne hodetelefoner. 
Deretter svekkes inntrykket ytterlige når det viser seg at mobilen ikke har støtte for minnekort. 
Riktignok er det 140 megabyte internminne, men en slik mobil må ha minnekortstøtte. 

Lekkert system 

Brukergrensesnittet på den nye Samsung-mobilen har blitt oppgradert igjen og det fremstår nå som det kanskje lekreste systemet på markedet. 
Brukervennligheten er også blitt litt bedre og kan nesten sammenlignes med de suverene systemene til Sony Ericsson og Nokia. 
Man får med et par småartige og relativt imponerende 3D-spill, samtidig som den er utstyrt med det man trenger av vanlige mobilfunksjoner. 

Z540 mangler EDGE-støtte, men er utstyrt med 3G, så den kan godt brukes til å komme seg på nett med den bærbare PC-en. 
Oppkobling og synkronisering går enkelt via den medfølgende programvaren og kan enten skje via den medfølgende USB-kabelen, eller via Bluetooth. 

Hva skjedde med batteriet? 

Lydkvaliteten og signalmottaket er upåklagelig i Z540, noe som sammen med de suverene tastene og gode tekstmeldingsmulighetene burde gjort dette til en ypperlig basistelefon. 
Problemet er bare at batteriet er elendig. 
Vi vet ikke hva Samsung har gjort, men vi opplevde at man får et par timers taletid med denne mobilen, noe som er altfor dårlig. 

Prisen på 3 300 kroner synes vi også er litt i overkant. 
MP3-spilleren og kameraet er i praksis ikke bra nok, noe som gjør at dette kun blir en helt vanlig mobil uten noe særlig ekstra. 
Grunnen til å velge Samsung Z540 bør ene og alene være hvis man elsker designet. 
Vi anbefaler også at man tar en titt på BenQ-Siemens EF81, som er et både kulere og bedre alternativ. 

Tekniske data for Samsung Z540 
