Vaskehjelpen og sjømonsteret
Årets mest romantiske film er også den mest usannsynlige. 

ROMANTIKK/FANTASY 

"The Shape of Water" 

USA 2017 

Regi: 
Guillermo del Toro 

Skuespillere: 
Sally Hawkins, Octavia Spencer, Michael Shannon, Richard Jenkins, Michael Stuhlbarg, Doug Jones 

Aldersgrense: 
15 år 

Guillermo del Toro lager eventyr for voksne. 
Filmene hans – se for eksempel høyt verdsatte "Pans labyrint" (2006) eller undervurderte "Crimson Peak" (2015) – utspiller seg i en verden som ofte er bisarr og noen ganger skremmende, men som også har stort rom for skjønnhet. 
"The Shape of Water" kan godt bli stående som den ultimate Guillermo del Toro-filmen. 

På papiret kan den riktig nok se ut som noe hentet fra nederste hylle på Outland. 
Baltimore, tidlig 60-tall: 
Stumme Elisa (Sally Hawkins) jobber som vaskehjelp på topphemmelig laboratorium, støter på mystisk sjøskapning – halvt mann, halvt amfibie – som holdes fanget der, søt musikk oppstår. 

Men "The Shape of Water" er veldig mye mer enn et stykke fangirl-fantasy-nonsens. 
Den er en spennende røverhistorie fra Den kalde krigen. 
Den er en nostalgisk hyllest til det gamle Hollywood. 
Den er en melankolsk fortelling om jakten på kjærligheten. 
Den er en visuell nytelse i blått og grønt med illevarslende innslag av rødt. 

Legg så til at "The Shape of Water" også er temmelig ublu erotisk, og vi har å gjøre med et genuint gripende, aldeles nydelig realisert eventyr for voksne. 
