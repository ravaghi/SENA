TV-anmeldelse:God, gammeldags gameshow-moro 

Det formelig blinker glorete gameshow-glitter av «Jaget». 
Og det er en god ting. 

Spørrekonkurranse i 8 episoder 

TV 2, søndager kl. 20.00 

La det være sagt: 
Det er vanskelig å være umiddelbart begeistret for en spørrekonkurranse som er så vanskelig å forklare at det ikke lar seg gjøre i en setning eller to. 
Eller fire. 

«Jaget» er nemlig en quiz-konkurranse der fire stykker først kniver individuelt for å skaffe mest mulig penger i finalepotten, som en spiller om som lag. 
I flere runder konkurrerer deltakerne ikke bare mot seg selv og klokka, men også mot en quiz-ekspert, kalt «jeger». 
Om jegeren tar deg igjen, mister du både pengene og din plass i spillet. 

Heldigvis er konseptet enklere enn det høres ut: 
Du skjønner det når du ser det. 
Og når man har kommet over den første «hva er det egentlig som skjer?»-skepsisen, er «Jaget» sjarmerende engasjerende. 

Jegerne blir presentert i innslag hvor en skulle tro de har fått regi av Rune Andersen. 
De to quiz-mesterne Trine Aalborg og Jan Arild Breistein skuler så fryktinngytende mot oss mens kameraet svinger rundt dem at de ser ut som en parodi på ondskapen selv. 

Det kunne for tippet over, men funker likevel. 
I hvert fall balansert mot komikerne som deltar i premiereprogrammet, der Terje Sporsem, Lisa Tønne, Rein Alexander og Jan Åge Fjørtoft forsøker å vinne penger til veldedighet. 
I senere episoder er det menigmann som deltar, og da spiller de om penger til egen lomme. 

Programleder Sturla Berg-Johansen er trygg og stødig, og lykkes med å spille deltakerne og jegeren frem i hovedrollene - og mot hverandre. 

90-talls nostalgi 

Studio-dekoren spiller også en viktig rolle. 
Den roper 90-tall mens knallfargene blinker så selv den mest hardføre epileptiker risikerer anfall. 
Jegeren sitter som en opphøyet kaptein Kirk på broen i «Star Trek» og betrakter det hele mens han vurderer sitt neste trekk. 

Programmet gir assosiasjoner til velprøvde spørreprogramsuksesser som «Jeopardy» og «Vil du bli millionær», samtidig som motstander-aspektet skaper et noe påtatt maktspill som likevel leverer. 

Det er også gøy å se hvilke spørsmål som blir vanskelige for de ulike deltakerne. 
Hvem ville trodd Jan Åge Fjørtoft skulle slite med navnet på en hvitløksbåt? 

«Jaget» er old-school gameshow-moro i Internett-fart. 

For det går fort. 
Deltakernes iver og svettedråper nærmest renner gjennom TV-skjermen, og det ligger an til mye roping foran den. 

Ikke minst vinner programmet på å tørre å være pompøst, og å omfavne den glorete gameshow-gleden. 

INGVILL DYBFEST DAHL 

Anmeldelsen er basert på første episode. 
