Ronan Keating «10 Years of Hits»
(Polydor/Universal) 

Han smiler! 
Han synger! 
Han selger plater! 

Samleplate etter bare tre album er vel noe prematurt, får'n si, men det er sånt man må regne med i Ronan Keatings del av popbransjen. 

Karrierekurven hans er dalende, så det er forståelig at «noen» ønsker å smi mens jernet ennå har litt temperatur. 
Tittelen lyver dog mer enn lovlig er: 
Rett nok har Keating gitt ut plater og hatt hits i snart ti år, men de fem første av dem var som medlem i Boyzone. 
Og de tre Boyzone-sangene som har funnet veien til «10 Years of Hits», er alle solonyinnspillinger. 
Deriblant en fersk versjon av Cat Stevens' «Father & Son», komplett med den nylig terrormistenkte opphavsmannen (på omslaget bare titulert med sitt adopterte fornavn, Yusuf) på gjestevokal. 

Keating er ribbet for det Robbie Williams har i bøtter og spann, nemlig personlighet, men bare en surpomp ville nekte for at han har falt med trynet først i en og annen fengende låt. 
Best er sangene signert den unektelig dyktige allsangpopsmeden Gregg Alexander - «Life Is A Rollercoaster», «Lovin Each Day» og «I Love It When We Do». 
Kjedeligst er de tallrike oppdateringene av forne tiders klineballader. 

«Voksne jenter» vil uansett kose seg med denne, og irer er jo sympatiske folk, liksom. 

MORTEN STÅLE NILSEN 
