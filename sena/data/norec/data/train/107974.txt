Fatboy Slim:«Palookaville» 

(Skint/Sony) 

Bra, men mulig storhetstiden er over. 

I 1998 erobret produsent og superstjerne-DJ Fatboy Slim massene med albumet «You've Come A Long Way, Baby». 
Etter popfortid som bassist i The Housemartins ga Norman Cook big beat-genren et navn med nevnte plate. 
Seks år etter holder han fremdeles koken som DJ og artist. 
«Palookaville» starter friskt med den Five Man Electrical Band-samplede «Don't Let The Man Get You Down» og fortsetter med singlen «Slash Dot Dash», en artig, men noe slitsom sak om Fatboys minimale kjennskap til data (?!). 
«Wonderful Night», «Mi Beb'e Masoquista» og «North West Three» er alle fengende og dansbare låter, men ellers må jeg si at «Palookaville» er en smule skuffende i forhold til hva man skulle forvente av Fatboy Slim. 
«Put It Back Together», sunget av og skrevet sammen med Damon Albarn, er i hvert fall en kjedelig affære. 
Virker som Fatboy har gått inn i en liten tørkeperiode, gitt. 
Får satse på at den ikke varer så lenge. 

MARIT AABY VEBENSTAD 
