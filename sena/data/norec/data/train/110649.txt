Mercury Rev:«Snowflake Midnight» 

(V2 / Indie) 

Ambisiøst og litt gammelmodig i uttrykket. 

Ti år har gått siden drømmepop-ambassadørene i Mercury Rev leverte sitt virkelige mesterverk, «Deserter's Songs». 
Siden har Grasshopper og Jonathan Donahue forsvunnet ytterligere inn i myke, langstrakte flater av elektronisk vellyd uten de samme hektende melodilinjene. 
Slik er det også på årets «Snowflake Midnight» - det er nok av vakre elektronisk baserte stemninger her som pakker inn Donahues skjøre stemme på en ytterst velkjent måte, men låtenes helhet fremstår ufullendte. 
Bare unntaksvis lykkes Mercury Rev i å føye sin klassiske drømmepop inn i en mer moderne klubbverden som kunne ha gjort denne platen så mye mer spennende og mindre sedat. 
Bandets «Dark Side Of The Moon», står det i presseskrivet, men selv om legendenes ekko kan høres, er dessverre Mercury Rev milevis unna Pink Floyds tidsriktige puls her. 

ANBEFALTE KJØP: 
«Butterfly's Wings», «Dream Of A Young Girl As A Flower» og «Faraway From Cars». 
