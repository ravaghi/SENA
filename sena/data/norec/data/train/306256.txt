First Aid Kit må finne tilbake til godfølelsen
Nå må førstehjelpsskrinet fram. 
Søsterduoen må finne tilbake til den virkelig gode låtteften. 

ALBUM: 
Klara og Johanna Söderberg er ikke bare et svensk fenomen med gjennomslag i Norge, de er blitt så store at de 24. januar starter en omfattende verdensturné i California og Oregon (der «Ruins» er spilt inn). 

En rekke jobber og en sving innom Canada er lagt opp før de lander i Europa og etter hvert Oslo Spektrum 13. mars. 
Så følger Australia. 

Søskenharmonier 

First Aid Kit er kjent for sine flotte søskenharmonier og myke countrylåter som «The Lion's Roar», «Emmylou» og «My Silver Lining». 
De gode låtene har vært basisen og harmoniene den viktigste ingrediensen. 
Det ene er avhengig av det andre. 

Lang tid 

Denne anmelder mener de holder fanen høyt på «Stay Gold», sjøl om Dagbladets anmelder for snaut fire år siden mente at duoen «ikke klarer å kamuflere mangelen på gromlåter». 

Men de bør vel være innen rekkevidde, nå som duoen har brukt så lang tid på oppfølgeren? 

Dessverre er mangelen på «gromlåter» blitt mer påtakelig på album nummer fire. 

Piknik i Parken 

Det kom et lite forvarsel på Bergenfest sommeren 2015. 
Under headlinerkonserten på Piknik i Parken i fjor avslørte de en noe mer poppreget - og glattere - stadiontilnærming. 
Konserten på festivalscenen ved Vigeland-museet engasjerte ikke på samme måte som tidligere. 

Scenen var i største laget, og avstanden til publikum føltes større enn den egentlig var. 
Godfølelsen var borte, ja, mye av sjarmen også. 
Er det bare voksesmerter eller en helt bevisst dreining? 

Låtene 

«Ruins» oser formelig av selvtillit, det står ikke på det. 
Tucker Martine (My Morning Jacket, Laura Veirs) har produsert, og blant musikerne i Portland, Oregon er R.E.M.’s Peter Buck, Wilcos Glenn Kotche og McKenzie Smith fra bandet Midlake. 

Men så var det dette med låtene, da. 
Grovt sett kan vi si at bare vel halvparten av dem er gode nok til å måle seg med deres aller beste. 
Det er ikke bra nok. 

Åpningen «Rebel Heart», «Fireworks» og countryinspirerte «Postcards» og «To Live A Life» (begge med pedal steel, som har definert noe av duoens lydbilde) er First Aid Kit på sitt beste. 
Noen av låtene fra midtveis og ut, som «My Wild Sweet Love», «Distant Star» og «Hem Of Her Dress», blir derimot mer som transportetapper å regne. 

Har skjemt oss bort 

Forlanger vi for mye av våre svenske venner? 
Vel, det må vel være lov når de har skjemt oss bort så til de grader på tidligere produksjoner. 

Albumet starter altså svært lovende, men jentene holder dessverre ikke distansen ut denne gang. 
Men dårlig? 
Nei, da. 

Albumet slippes førstkommende fredag. 
