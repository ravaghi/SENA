Frenetisk klappjakt
Liam Neeson er tilbake som den effektive pensjonerte CIA-agenten Bryan Mills. 

Denne gangen bekjemper han en liten hær av albanske bad guys. 
«Taken 2» har flust av logiske brister og pompøse voldsscener, men den byr på action i høyt tempo. 
Produsent Luc Bessons effektive klo er klart synlig. 

Det er fascinerende å se hvordan en mann (Neeson) med et så sørgmodig og omsorgsfullt blikk kan fremstå som en hardtslående og nådeløs killer. 
En slags drapsmaskin med ømt hjerte. 

I «Taken 2» skal han hevnes, etter at han i forrige film drepte en hel haug albanere, som både kidnappet hans datter, og som levde av å selge unge jenter. 
Albanernes slektninger sverger en grusom hevn med Mills som mål. 

Rundt handlingsspekkede biljakt-scener, rå nedplaffing og gladiatorlignende slåsskamper er det spunnet en historie om agent Mills, hans datter og ekskone som er ganske tynn og i overkant utroverdig konstruert. 
Man har åpenbart ikke gjort seg bryet med å finne en naturlig flyt når følelser er innvolvert. 

Det som gjenstår er effektiv action, og det er det mye av. 
Stemningen er eksplosiv og de raske glimt fra Istanbuls veier, smug og bakrom gir filmen pulserende driv. 
