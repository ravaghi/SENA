En variert julekonsert
Når: 
Torsdag kveld 

Hvor: 
Kristiansand Domkirke 

For tredje år på rad arrangerer Kirkens Bymisjon julekonsert. 
Køen utenfor Domkirken var lang, og da alle var på plass var vi samlet i en fullsatt, julepyntet kirke for en variert julekonsert. 

Konserten starter med «Jeg Er Så Glad Hver Julekveld» og «Nå Tennes Tusen Julelys», fremført av Knøttekoret og Jubilo. 
Det er vanskelig å ikke bli rørt av barnestemmer som synger de gode julesangene vi kjenner fra barndommen. 

Pål Rake er første artist ut med «I Always Cry At Christmas» og «Himmel 
På Jord». 
Sistnevnte fremføres med et minimalistisk og fint arrangement som passer dialekten og den stødige og karakteristiske stemmen hans ekstra godt. 
Han blir akkompagnert av et samspilt husorkester. 

Et av kveldens høydepunkt kom tidlig da Helga Jacobsen, Trym Bjønnes og Kim André Rysstad tok folkemusikken inn i domkirken. 
Sammen fremfører de tre julesanger med folketonevri, og imponerende koringer. 
«Et barn er født i Betlehem» har de også gitt en spennende folketonemelodi. 
Om ikke gåsehuden allerede hadde vist seg, så var den i hvert fall tydelig nå. 

Elisabeth Moberg er nestemann ut, og med finurlig stemmebruk sjarmerer hun publikum. 
Helge Jordal gir oss deretter et avbrekk fra musikken med sin energiske fremførelse av fortellingen ”De Hellige Tre Narrer”. 
Latteren brer seg gjennom kirken og smilene var mange da jazzvokalist Solveig Slettahjell satte seg ved pianoet og fremførte to nydelige julesanger med vakkert pianospill og klokkeren stemme. 
Hennes fremførelse av ”Jul Jul, Strålende Jul” gav virkelig gåsehud. 

Egil Eldøen fremfører deretter blant annet sangen få julekonserter er foruten; «O Helga Natt», før lydbildet tar en helt annen retning. 
Domkirken blir fylt med Nils Petter Molvær sin klangfulle trompet og Jan Bang sine fargeleggende samples. 
De beveger seg fra melodien i «Mitt Hjerte Alltid Vanker» til improvisasjon. 

Denne kvelden gikk det fra norske til amerikanske, gamle til nye og kjente til ukjente sanger. 
Det hoppet mellom pop, jazz og folkemusikk, samt til morsomme fortellinger. 
Kirken Bymisjon sin julekonsert bød på noe for en hver smak, og både gåsehuden og julestemningen fant veien til publikum. 
