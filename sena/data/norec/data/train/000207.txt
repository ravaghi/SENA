Bosch S01 E01-E07
En hardkokt politietterforsker det er lett å bli glad i. 

Med et skarpt hode, bitende replikker, dårlig toleranse for urettferdighet og sansen for en kald øl, er Harry Bosch (Titus Welliver) en politietterforsker av den gode gamle skolen. 
En sånn som kan å gjøre skade. 
En sånn som det lukter svette og sigarettrøyk av. 

Harry Boch er en politimann det har blitt skrevet populære krimbøker om. 
Og forfatter Michael Connellys helt klarer overgangen fra trykksverte til skjerm på utmerket vis. 
Dialogen er knapp og kul, jeg trekkes kjapt inn i etterforskningen og Titus Welliver er som skapt for å spille arrogant etterforsker. 

Et 20 år gammelt barnedrap 

Det nærmer seg jul i Los Angeles. 
Temperaturen er god, nissene i fyllearresten har spy i skjegget og Harry Bosch tilbringer førjulstiden i rettsalen. 
Han står tiltalt for å ha skutt en uskyldig mann under en pågripelse som gikk aldeles galt. 

For å få noe annet å tenke på, tar Harry tak i et tips fra en pensjonert lege som mener hunden hans har gravd opp et menneskebein. 
Det beinet leder til en grav, og et barnedrap som vekker minner fra Bosch sin egen oppvekst – dermed blir det personlig, og vår helt har ingen intensjoner om å hvile før morderen er tatt. 

Fuck it. 
I'm going to move the body. 
Don't worry. 
I'm going to put it back. 
Harry Bosch 

Mange djevler i «englenes by» 

Men Bosch har flere fiender å passe seg for enn bare drapsmenn og pengegriske advokater. 
På politikammerset er det flere som vil se den egenrådige etterforskeren ut døra. 

Og når i tillegg en mulig seriedrapsmann legger sin elsk på Harry, havner vår mann i en helvetes kryssild av mennesker som ønsker han alt ondt. 

De mange synderne i Bosch kler godt å være i «englenes by». 
Den kalde L.A-sola lyser opp en by som byr på både nedslitte trailerparker, storslåtte villastrøk og neglisjerte elveleier i betong. 

Noen av de hyggeligste stundene nytes i selskap med en ensom etterforsker som sitter i sin toppleilighet med whiskyen i hånda, sløy jazz på anlegget og panoramautsikt over gatelyktenes Los Angeles. 
Da trives jeg veldig godt i Harrys selskap! 

Gode skuespillervalg 

Titus Welliver er et knallvalg som Harry Bosch. 
Han er tøff nok til å stå oppreist mot hvem som helst, han har arrogansen, han klarer å levere tørrvittigheter uten at det blir platt — og viktigst: 
Du ser at han tenker når han holder kjeft! 

Ellers er det gode gjensyn med godtfolk fra The Wire og The Walking Dead på rollelista. 
Men det gledeligste gjensynet er det Jason Gedrick som står for. 
Han gjorde en minneverdig innsats som drapstiltalt i den en gang så kritikerroste serien Murder One (1996) – nå er han tilbake i fengselsuniformen som den psykopatiske drapsmannen Raynard Waits. 

Mer enn en jakt på morderen 

Det er drapsetterforskningen som er kjernen i Bosch. 
Morderen skal fanges. 
Men serien bruker vel så mye tid på relasjonene i og rundt drapsetterforskerne i Los Angeles. 
Karrierejag, vennetjenester og politiske ambisjoner utgjør hindrene på ett spillbrett som stadig skifter balanse. 
Vi følger brødsmulene og tror vi vet hva som må til, og så har plutselig målstengene flyttet seg og løypa endret retning. 

Serien er også god på å innledningsvis sette opp flere handlingstråder, tilsynelatende uavhengige, som etter hvert finner hverandre og veves sammen til ett tettpakket plott. 
En god egenskap for en serie som skal bruke 10 episoder på å løse en sak. 

Kvalitet for krimelskere 

Med en blanding av klassisk Hollywoodkrim, en elskelig antihelt og drypp av storpolitikk, har Michael Connellys politiunivers blitt til en variert og fengende serie. 
Det oser av gode gamle Phillip Marlowe og 40-tallet når Harry Bosch lurer seg inn hos en rik eldre dame for å ta et lite avhør, og det smaker godt av The Wire når vinduer rulles ned på sorte SUV'er, og det konspireres om hvem som skal bli borgermester og hvem som skal bli politisjef. 

Bosch er tørrvittig i dialogen, småskummel i mørke kjellere og spennende i plottvendingene. 
Og når serien slippes i sin helhet nå i helga, er det bare å rydde timeplanen. 
Sett på kaffen, jekk til lenestolen og kos deg med en hardkokt og underholdende L.A-krim. 

Bosch har premiere på HBO Nordic 14. februar. 
