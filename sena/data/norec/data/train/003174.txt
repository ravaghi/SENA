Catch Me If You Can
Se den hvis du kan! 

Mesteren er tilbake 
- Steven Spielberg overrasker igjen. 
Etter to dystre, men gode science fiction-filmer slår han til med en av sine mest skamløst underholdende filmer på årevis, "Catch Me If You Can", med Leonardo DiCaprio i hovedrollen. 
Se den hvis du kan! 

Denne historien forteller om den virkelige personen Frank William Abagnale jr. som drev svindel i stor skala på slutten av 60-tallet. 
Han utga seg for å være både pilot, overlege og advokat og bedrev samtidig sjekksvindel på flere millioner dollar over hele verden. 
Men i hælene har han stadig Fbi-etterforskeren Carl Hanratty, spilt av Tom Hanks. 
Og han kommer stadig nærmere i den særdeles severdige katt og mus-leken. 

Heier på skurken 

Spielberg leker seg i denne filmen. 
Og når Spielberg leker seg, blir det gøy - ikke bare for ham, men for oss, også. 
Abagnale er selvsagt en skurk som fortjener sin straff, men samtidig er han så sjarmerende og sympatisk i DiCaprios skikkelse at vi heier på ham og håper egentlig at han skal slippe å havne i fengsel. 
Han har jo tross alt ikke robbet fra gamle pensjonister, men store multinasjonale selskaper som har råd til å miste en million her og en million der, ikke sant? 

Blott til lyst 

Leonardo DiCaprio viser seg nok en gang som den glimrende skuespilleren han er. 
Selv i en slik blott-til-lyst film tilfører han hovedpersonen en sårbarhet som vi kan forstå og identifisere oss med. 

Tom Hanks er litt på autopilot som etterforsker Hanratty, men passer egentlig godt som godmodig etterforsker som ikke er ute etter Abagnale fordi han vil ham noe vondt, men fordi han forstår at han trenger hjelp. 

Steven Spielberg trengte kanskje en oppkvikker etter de to dystre filmene A.I. og Minority Report. 
"Catch Me If You Can" er en film som gjør deg glad, tra la la! 
Jeg ble i alle fall kraftig oppmuntret og fikk veldig lyst til å leve et fasjonabelt liv på 60-tallet som pilot, overlege eller advokat. 
Men jeg er for sent ute, dessuten er jeg altfor dårlig til å lyve… 
