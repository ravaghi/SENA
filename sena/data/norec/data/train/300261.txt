Utlandet er oppskrytt
Hjemmekjære Karl Pilkington har fått sin egen reiseserie. 
Det er noe dritt. 

TV: 
Mange mennesker kan bli sure på tur, men det var ikke derfor de dro. 
Å reise er i utgangspunktet livsbejaende og programledere av reise-tv er forpliktet til å være entusiastiske. 
Noen er propell, andre har en mer nedtonet «reise-persona», men de er alle åpne for nye erfaringer og spennende kulturforskjeller. 
Karl Pilkington er et velkomment korrektiv, i så måte. 
Karl fra Manchester liker seg best hjemme i England. 
Utlandet passer best for utlendinger, siden de er vant til alt det sære. 

Kultfigur 

Hvem er Karl Pilkington, spør du kanskje? 
Han er kompisen til Ricky Gervais og Stephen Merchant, gutta bak «The Office» og diverse. 
Pilkington ble en kultfigur da han dukket opp sammen med Gervais og Merchant på det som ble tidenes mest nedlastede podcast, ifølge Guinness? rekordbok. 

Nå har Ricky og Stephen funnet ut at de skal sende Karl på tur til verdens sju underverker, noe de vet han vil mislike. 
I første program blir vi med Karl til Kina, der planen er å utsette stakkaren for diverse kultursjokk. 

Suksess i hjemlandet 

Som reise-tv er dette like informativt som det meste annet. 
Men i tillegg får vi Pilkingtons kommentarer, noe som gjør opplevelsen absurd og tidvis svært morsom. 
I Beijing mener Pilkington at han aldri har følt seg så fortapt, «ikke engang i Wales». 
Byen er grå og trist, «som en Kate Bush-video». 
Han sendes til en spåmann, lærer kung-fu, utsettes for «flammemassasje» og går langs muren, The Great Wall, som han omdøper til «The all right Wall of China». 

Pilkington er vennlig mot folk han møter, men lite åpen for nye erfaringer. 
I program to besøker han Taj Mahal, har toalettvansker og lærer hva man kan gjøre med møkk fra hellige kuer. 
Ingenting av dette gir mersmak. 
Og hjemme i London sitter Gervais og er strålende fornøyd. 
Det samme er seerne. 
På slutten av første sesong fulgte to millioner briter den smågretne fyren på tur. 
