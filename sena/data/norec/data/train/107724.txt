The Game:«The Documentry» 

(Interscope/Universal) 

Akseptabel debut skrudd sammen av stjernegalleri 

Jayceon Taylor, alias The Game, kan knapt sies å være den mest originale rapperen fra Compton siden Niggas With Attitude (NWA) sprengte seg ut av Los Angeles-gettoen med albumet «Straight Outta Compton» i 1989. 

Easy-E (død av AIDS) og Snoop Dogg er de store heltene til The Game som nå er tatt opp i klikken rundt 50 Cent, Dr. Dre og Eminem. 

Alle tre er involvert i debuten «The Documentry» hvor rapperen, som visstnok er skutt fire ganger, forteller sin triste historie med produsenter som Kanye West, Timbaland, Hi-Tek, Just Blaze og Havoc i ryggen. 

Eminem, Nate Dogg, Busta Rhymes, 50 Cent, Faith Evans og Mary J. Blige er gjester bak mikrofonen, og de bidrar i likhet med galleriet av produsenter med å lage et akseptabelt album. 

Når det er sagt, har ikke The Game så fryktelig mye å bidra med hverken på vokal- eller tekstsiden. 

Vi har hørt alt sammen før, samme hvor mye han poserer med NWA-medaljong, våpen, pitbull-bikkje og skuddsikker vest, som vi ikke allerede har fersket at Jayceon Taylor kommer fra varemerke-ghettoen. 

Det store spørsmålet gjenstår: 
Hva skal The Game rappe om neste gang? 
Sin nye enebolig, sportsbilen, gullkjedene, bankkontoen, diamantene eller klærne som bærer hans eget navn? 

ESPEN A. HANSEN 
