Fredriksen:- Skal ta AaFK tilbake til Eliteserien 

AaFK-treneren insisterer på at han er rett mann til få de oransje tilbake til eliteserien. 

Aalesund 
- Strømsgodset 4–3: 

En tydelig preget AaFK-trener sto tappert og svarte på alle kritiske spørsmål etter at det ble klart at laget hans rykket ned i OBOS-ligaen. 
Trond Fredriksen mener at han fortsatt er rett mann for AaFK. 

- Jeg er ikke redd for å miste jobben. 
Sånn er livet som fotballtrener. 
Jeg har hele tiden visst at det kan være en mulighet, men det er ikke noe jeg går og tenker på. 
Heller ikke nå. 

- Jeg har tro på meg selv og de tingene jeg driver med, så ja, jeg mener jeg er rett mann til å få AaFK opp igjen i eliteserien, sier Fredriksen om hans egen rolle. 

Han antydet at han allerede har tenkt en del rundt hva som gikk galt denne sesongen, spesielt i perioden hvor AaFK gikk 14 kamper uten seier i høst. 
Men dette vil han først ta opp i en intern evaluering av sesongen. 

- Det var denne perioden som kostet oss nedrykket, ikke de tre siste kampene (Rosenborg, Sarpsborg 08 og Strømsgodset), hvor vi presterte meget bra. 
Hadde vi greid å vise den tælen og stoltheten i de 14 foregående kampene, så hadde vi aldri rykket ned. 
Dessverre holdt det ikke med seier i dag, men jeg er stolt over prestasjonen og innsatsen gutta la ned, sier Fredriksen. 

Vålerengas kollaps 

AaFK gjorde for så vidt sin del av jobben i dag med seieren mot Strømsgodset, men det hjalp lite da Vålerenga ble knust 5-2 av Sogndal. 

– 
Hva synes du om Vålerengas innsats? 

- Vi må ta ansvar for oss selv, så får Vålerenga ta ansvar for seg og sitt, er alt Fredriksen vil si om Vålerenga. 

- Vi hadde full kontroll på det som skjedde i den kampen, men så gikk Sogndal veldig fort fra 2-2 til 5-2 i andre omgang. 
Da måtte vi gamble og kaste alt i angrep. 
Men det holdt ikke, erkjenner en slagen Fredriksen. 

Blir med ned 

Stemningen var ikke noe bedre blant AaFK-spillerne. 
Ord som trist, vondt og skuffende gikk igjen. 

- Det ble en merkelig kamp utover i andre omgang. 
Vi fikk vite at vi trengte ett mål til, og så enda ett. 
Det var en merkelig følelse å jage stadig flere mål. 
Men jeg er stolt over det vi presterte i dag. 
Det var ikke i dag vi rykket ned. 
Som klubb har vi ikke vært god nok gjennom 30 kamper, sier Carlsen som lover å bli med ned i OBOS-ligaen. 

- Jeg har to år igjen av kontrakten. 
Vi skal rett opp igjen og alle må bidra, sier midtbanekrigeren. 

Også kaptein Bjørn Helge Riise antyder at han vil hjelpe AaFK opp igjen til eliten. 

- Det er ikke likt meg å gi meg nå. 
Jeg skal være med og få AaFK-opp igjen, sier AaFK-kapteinen. 
