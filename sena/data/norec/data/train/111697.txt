Mark Knopfler:«Get Lucky» 

(Vertigo/Universal) 

Tilfreds mann tilfredsstiller. 

Jeg tar meg alltid i å savne dramaet fra Dire Straits-album som «Making Movies» (1980) og «Love Over Gold» (1982). 
På den annen side slipper vi pannebånd og jalla-jokk'n'joll på Mark Knopflers nyere soloalbum. 

De er i grunnen fine, alle sammen. 
Innflytelsen fra skotsk og irsk folkemusikk blir stadig sterkere. 
Visst unner mestergitaristen seg en og annen dovent rullende boogie woogie-shuffle. 
Denne gangen heter de «You Can't Beat The House» og «Cleaning My Gun». 
Hovedinntrykket er likevel umiskjennelig keltisk. 
Forbausende mange av sangene føles som standarder. 

Det er de sentimentale, blåsnipp-romantiserende fortellingene til en kar som «got lucky» - og vet det. 
Nå vil han være i fred med gitarene sine, og minnene av drømmene han en gang drømte. 
I Knopflers tilfelle gikk drømmene i oppfyllelse. 
Men han har fortsatt å skrive om de som ikke var fullt så heldige. 

ANBEFALTE KJØP: 
«Before Gas And TV», «The Car Was The One», «Cleaning My Gun», «Piper To The End» 
