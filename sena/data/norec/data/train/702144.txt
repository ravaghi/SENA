Kombat på nittitallet
Husker du Christopher Lambert i den kule solhatten? 

"Mortal kombat": 
Amerikansk eventyraction. 
1995. 
1 time, 38 minutter. 
15 år. 
Regi: Paul W.S. Anderson. 
Med: 
Christopher Lambert, Robin Shou, Linden Ashby, Bridgette Wilson, Talisa Soto. 

Av en eller annen grunn sendte kultursprederne meg en ny dvd-versjon av nittitallsfilmen "Mortal kombat", som muligens er nylansert for å styrke den hemmelige, nostalgiske bevegelsen "Nittitallet er det nye åttitallet". 

Ut av de historiske skyggene kommer Christopher Lambert, vår sjeldne nittitallshelt. 
Han har parasollhatt og grått hingstehår til vinterbruk. 
På en øy utenfor verden skal kung fu-folk forsøke å vinne en konkurranse mot djevelen og redde verden. 
Den ene er en kineser med Dynastiet-hår. 
Den andre deltakeren er ei dame med mao-lue, gymnas-hud og mimikken til en terrakotta-kriger. 
Men da skrudde jeg over på Viking-kampen. 

Etter ti minutter med snubling på midtbanen vendte jeg tilbake til filmen: 
Fra nødlyshimmelen kommer herr Nimbus eventyrlig strålende som en melding fra guden Kodak, og på stranda vingler de røde vimpler. 
På en naiv fortidsmåte er dette en vakker film og en markering av opprinnelig eventyrglede. 
Mange folk elsket "Mortal kombat" i 1995. 
Smil med. 
