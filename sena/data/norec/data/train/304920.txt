Pugg denne oppsummeringa og bli en suksess i kulturlivet
Dagbladet har anmeldt kulturåret 2010. 

Var det Karl Ove Knausgårds år? 
Harald Eias år? 
Didrik Solli-Tangens år? 
Den nye kulturelitens år? 
Anniken Huitfeldts år? 
Trekantsex i Bibelens år? 
Pugg Dagbladets oppsummering av kulturåret 2010 og bli en suksess i kulturlivet, du også. 
Lykke til & god bedring. 

JANUAR: 

Røff åpning fra NRK som utvidet Dagsrevyen med 15 minutter samt målselvdialekt, og dertil røsket barne-tv-programmet «Drømmehagen» ut av småbarnsforeldrenes kvalitetstid med hverandre. 
Særlig det siste forringet livskvaliteten så dramatisk at Frp's familiekrisepolitiske talsmann, Ib Thomsen, fant det nødvendig å bringe overgrepet inn for Stortinget. 

Øvrige januarskakelser: 
Dagsrevysjef Jon Gelius ba om lov til å rømme landet for å bli USA-korrespondent for NRK. 
(Fordi han kjente til broder Einars forfatterambisjoner?) Jan Kjærstad slaktet de servile litteraturkritikernes pinlige hyllest av Karl Ove Knausgårds «Min kamp»-bøker, Jonas Gahr Støre tjuvstartet neste valgkamp ved å la pinupbilder av seg selv bare iført motorsag tilflyte mediene, medieføljetongen «Anna Anka taler i tunger» gikk inn i sin andre sesong og hva var det en Mr. Jobs lanserte i San Francisco? 

FEBRUAR: 

Dominert av Karl Ove Knausgårds evige kamp samt andre kamper innenfor det utvidede kulturgrep. 
Mest blest ble det rundt Marit Bjørgens olympiske kamper, Petter Nordthugs om mulig enda mer olympiske kamper og Didrik Solli-Tangens overolympiske kamp mot det engelske språkets subtile nyansering mellom ordene hard og heart da han vant den norske Melodi Grand Prix-finalen. 
En forsert nyhet om at Titten Tei? s mamma, Birgit Strøm, skulle ha vært spion i Tsjekkoslovakia under den kalde krigen døde før noen rakk å snappe filmrettighetene, og en dame stakk av med hele seks Grammy-priser. 
Hvilken vei peker apostrofen i navnet hennes? 

MARS: 

Kan kort diagnosisteres som «Hjernevask» & stigende Melodi Grand Prix-feber. 
Sosiohumorist Harald Eia og mannsforsker Jørgen Lorentzen barket sammen i drabelige verbalslag om hvorvidt motpartens eventyrlige dumskap skyldes arv eller miljø, mens eurovisjonsskruller av alle kjønn og legninger rettet tanker, håp og blikk mot Didriks heart/hard og Fornebu Arena i siste del av mai. 
Tomas Espedal fikk Kritikerprisen for «Imot kunsten», Jeff Bridges og Sandra Bullock subbet inn hovedrolle-Oscar?er, Aleksander Rybak ble Årets Spellemann og Odd Nordstoga og Sissel Kyrkjebø fikk ingenting, enda de hadde reddet platebransjen før jul. 

Men hvem fikk Nordisk Råds litteraturpris for hvilken bok? 

APRIL: 

Tandre tendenser til kulturelt vårliv under Hjernevask- og Melodi Grand Prix-teppet: 
Forfatter Anders T. Andersen kom med rasende utfall mot norske bokhandlere som lar debutanter drukne i kjendislitteraturen; eksfru Knausgård fortalte om sin kamp i KK, 25 000 møtte fram til vellykket eldretreff med Metallica i Fornebu Arena; Fredrik Skavlan ble kritisert for mannssjåvinistisk programlederstil; Himmelblå-Kim ble funnet i live på Shetland, to av Jon Michelets revolvere ble stjålet fra Rivertonrommet på Litteraturhuset i Oslo og mens vi er inne på det der med kuler og krutt: 
Hvilken rapper rappet om å skyte Siv Jensen? 

MAI: 

Måneden da Norge ikke vant Melodi Grand Prix-finalen, med svært god margin. 
Dermed slapp NRK å ta hånd om 2011-finalen, og kunne utsette å legge ut Dramaavdelingen pluss P1, P2, Petre, «Norge rundt» og «Schödingers katt» på finn.no (s. samlet el. 
hv. for s.) for å fikse budsjettbalansen. 

Enda mindre oppløftende: 
Bergen ble hjemsøkt av regn under Festspillåpningen, Odd Nerdrum brøt løftet om aldri mer å snakke med norsk presse og «Jorden rundt på 80 dager» fikk premiere på Operaen, to år etter skjema. 
Ordtaket «en ulykke kommer sjelden alene» ble bekreftet av at noen vant «Paradise Hotel» og at Dag Solstads lag tapte den prestisjetungen quiz?en ved litteraturfestivalen på Lillehammer. 
Madcon ordnet Melodi Grand Prix-historiens beste reklamespot siden Riverdance, og hva var forresten MGP-vinnerens for- og etternavn? 

JUNI: 

Den vanlige glanskaster- & posørgjengen møtte lydig opp til filmpremiere på blodslaktet «Sex og singelliv 2», som en troppsøvelse til glamjobben under Petter Stordalen og Gunhild Melhus? bryllup i Marrakech. 
Publikum på Norwegian Wood hygget seg med Mark Knopfler, Van Morrison og Jackson Browne og hadde ikke kost seg så inderlig på Frogner siden Oscar Mathisens dager. 
«Jorda rundt på 80 dager» ble rammet av operastreik, (bare gresshoppesvermer gjenstår) Knaus 5 traff bokhandlene, Whitney H. traff (så vidt) Stavanger og Harald Swarts «Karate Kid» traff publikum i USA, mens pengetellerne kunngjorde at Michael Jackson hadde tjent 6.5 millioner dollar det siste året uten å løfte en finger. 
En frustrert popstjerne knuste fela av helt andre grunner, hvem? 

JULI: 

Feriestille og fotball-VM, men iPhone 4 kom til Norge, Will Smith med familie kom til Fredrikstad, Magnus Carlsen kom til Liv Tyler og Lindsay Lohan kom i fengsel. 
Åsne Seierstad tapte i tingretten mot en av bokhandlerfruene i Kabul, Anniken Huitfeldt og Åse Kleveland kranglet om Rikskonsertenes plass i vår oppjagede tid og eldrebølgen fortsatte med Stevie Wonder-konsert i Bergen og DumDum Boys som headliner på 11 norske festivaler. 
Moldejazz rundet 50 år i rekordregn og en norsk verdensstjerne uttalte seg såret og vonbroten i Wall Street Journal om norsk film, hvem? 

AUGUST: 

Christine Koth gikk bananas på fruktbordet under Aschehougs hagefest, Ari Behn fant fram dragutstyret og lot det stå til for NRK og fedreland i Barcelona og Rolv Wesenlund advarte mot fylla i underholdningsbransjen uten å trekke fram enkeltpersoner eller type alkoholholdig drikk. 

Arne Treholt ble spillefilmaktuell som Ninja-soldat, pop- og rocksenteret Rockheim (Giskes Minde) åpnet i Trondheim og Iggy Pop, Leonard Cohen, Solomon Bruke og Iron Maiden gjorde sitt til å heve snittalderen på konserter der publikumskøene foran herretoalettene var lengre enn foran dametoalettene. 
Haruki Murakami ble grundig feiret med egen festival på Litteraturhuset i Oslo og en kvinnelig filmregissør og filmen hennes fikk fem Amandapriser - hvilken regissør og hvilken film? 

SEPTEMBER: 

Anniken Huitfeldt-kritiker Kjell Lars Berge ble pussig nok ikke ny leder for Språkrådet, rumpekrigen mellom Marianne Aulie og Inga Dalsegg brøt ut og Lady Gaga innførte haute kjøtture-moten. 
NRK2 dro i gang «Kulturstripa» med Helle Vaagland som Marianne Aulie som Demi Moore og Tore Rems Bjørneboe-biografi utløste tilløp til enda en debatt om biografisjangeren. 
«Nytt på nytt» startet uten Linn Skåber, «Skal vi danse» startet uten Tom Nordlie, men med Einar Gelius, og Snåsamannen og Margit Sandemo ble det nye radarparet for tilhengere av sånt de ikke helt vet hva er, men er sikre på at det er der. 
Vibeke Løkkebergs nye film hadde premiere i Toronto, hva het den og vakte den debatt i ettertid? 

OKTOBER: 

Magasinet Alfa presenterte seg med 44 pupper og et postulat om at krig er bedre enn sex. 
Turtelørnene Trine Rein og Lars Monsen presenterte seg som duoen Vill & Vakker og Anniken Huitfeldt presenterte et kulturbudsjett med 780 millioner kroner mer i potten enn hva gjerrigknarken Trond hadde klasket i designerbordet året før. 
Bokhandlerkjedene Libris og Nordli presenterte seg som nytt par i det momsfrie næringsliv og Lady Gaga oppførte seg skuffende normalt i Oslo. 
Prince varmet bergenserne, tv-showet «Trekant» forklarte ungdom alt man bare MÅ kunne, vite og prestere for ikke å skuffe monumentalt i senga og Aftenposten publiserte et fiktivt Knausgård-intervju som etablerte begrepet «uoverlagt inkurie» som nytt journalistisk grep. 
Nesten hele styret i Språkrådet trakk seg og Nobelprisen i litteratur gikk til? 

NOVEMBER: 

Boka «Carl XVI Gustaf - den motvillige monarken» ble lansert i Sverige og rystet både folk og drott langt inn i suspensoriene. 
Tone Damli Aaberge spiste middag med David Beckham og Simon Fuller i Los Angeles, tolket som et betydelig karrieresteg, og oslobiskop Kvarme sparket vålerengaprest Gelius, et ikke mindre betydelig karrieresteg for dem begge. 
Begrepet Den nye kultureliten ble introdusert og først oppfattet som et nytt realityshow på Kanal Navle+, Cappelen Damm kastet kortene i den norske venteleken rund e-bøkene, NRK Drama ble foreslått lagt ut som selvplukk og Risør Kammermusikkfest dro på turné til Brussel, London og New York. 
Den Superstar-korsfestede Hank von Helvete gjenoppsto som Cornelis Vreeswijk, Åsleik Engmark tok «Skal vi danse»-kaka, krangelen om Nasjonalmuseet og Vestbanen nådde nye høyder (ca. 
4 db) og Gaute Heivoll fikk Bragepris (skjønnlitteratur) for en roman som tente juryen, hva het den? 

DESEMBER: 

Etter et år som hjernevasker og storbynattmenneske fikk Harald Eia Fritt Ords Honnør og sjekk på 100 000 kroner, Stargate og TrondheimSolistene fikk Grammy-nominasjoner og Kjetil Rolness fikk ingenting. 
Beate Grimsrud ble nominert til Nordisk Råds litteraturpris fra både Norge og Sverige for «En dåre fri» og den nesten ukjente Jan-Erik Fjell fikk bokhandlerprisen for «Tysteren». 
Nobelkonserten ble som vanlig en langdryg anledning til å bli sett i samme sal som artister av ymse bonitet under påskudd av å hedre en verdig vinner og a-ha opptrådte sammen for siste gang (påstår?em, da). 
30-årsdagen for drapet på John Lennon ble behørig markert, Hannah Montana ble tatt for å røyke salvia divinorum, litteraturviter Janne Rygg mente å ha røkt ut den anonyme forfatteren bak «Kongepudler» uten at det ble mye ild av det og «X-faktor» fikk en vinner. 
Hva heter han? 
