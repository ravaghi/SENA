The Sword fekter for metalgjennombrudd
Blankpusset riffeventyr fra Austin. 

||| 
ALBUM: 
Selv om de har turnert med Metallica og blitt roset opp i skyene for debuten «Age of Winters», er The Sword fra Austin, Texas fremdeles et relativt ukjent foretak for de fleste. 

La det bli slutt på det. 
Plate nummer to, «Gods of the Earth», holdt ikke helt hva debuten lovet, men det setter «Warp Riders» en stor, sort strek over. 

Her glimrer det nemlig i blankpusset stål fra første sverdslag. 

Den har et ørlite sterkere bluespreg, og platen tar et par skritt lenger bak i rockehistorien og til band som Pentagram og Angel Witch, men det er fortsatt duvende riffsterk heavy metal som pryder varedeklarasjonen. 

Instrumentalarbeidet er glitrende, den autentiske produksjonen likeså og selve låtene oser av kampvilje. 
«Warp Riders» pløyer seg gjennom langstrakte metallandskap, hvor «Lawless Lands» og de to «Chronomancer»-delene bare er noen av de pittoreske stoppestedene. 
