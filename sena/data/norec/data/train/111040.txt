Råsprekt!
«Rango» er rett og slett en formidabel animasjonsfilm, kanskje vel så godt egnet for voksne som barn. 
Det handler om en høyst urban kameleon, som via uheldige omstendigheter blir revet bort fra sitt behagelige, velfødde liv i et akvarium. 
Ikke bare havner han i ødemarken - men rett og slett i Det ville, øde Vesten, der han høyst ufortjent blir ansett og ansatt som redningsmannen i en klassisk Western-by, terrorisert av overlegne, onde krefter. 

Historien er en ren sjangerklisje. 
Men gjennomføringen er original, rappkjeftet, oppfinnsom, rar og utrolig godt animert. 
Her er det garantert proppfullt med underholdning for store og små - om enn, altså, ikke de aller minste. 
Denne anmeldelsen er basert på originalversjonen, der Johnny Depp med hovedrollestemmen utgjør og utvider filmens helt til noe jeg nesten ikke har opplevd før: 
Ingen tegneseriefigur, men en helt og fullt troverdig, morsom og ganske så mangesidig filmhelt, vel verd å elske, trass sitt skjeve ytre. 
Rått bra! 
JON SELÅS 
