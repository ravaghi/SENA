Nokia 6500 slide
Denne skyvemobilen i stål har stil, Zeiss-optikk og nok vekt til at du absolutt ikke vil miste den i gulvet. 

For ikke så alt for lenge siden testet vi Nokia 6500 classic, som egentlig ikke imponerte på noen måte bortsett fra at den var høy og slank med fin design. 
Riktignok var den bestykket med en god skjerm, kamera og MP3-spiller, men ingen av disse funksjonene var gode nok til å rettferdiggjøre prisen på litt over tre tusen kroner. 

6500 slide, som ligger på samme pris, er som navnet antyder i slekt med 6500 classic, og er like elegant på sin egen måte - men denne skyvetelefonen er også adskillig mer grovkalibret. 
Tykkelsen på over halvannen cm og tyngden på 123 gram merkes langt bedre i bukselomma. 

Dette veies likevel i noe grad opp av at det meste av mobilens overflate er i børstet stål. 
Når dette rammer inn en klar 2,2 tommers skjerm med 240 x 320 piksler og 16.7 millioner farger blir det vanskelig å mislike utseendet på 6500 slide. 

Eksemplaret vi fikk til testing var ikke akkurat duggfrisk fra fabrikken, men skyvemekanismen var likevel tight og behagelig uten nevneverdig slark. 
Vi merket derimot at baklokket hadde litt fleks, men her vet vi heller ikke hvordan eksemplaret har vært behandlet. 
Uansett var dette uproblematisk og lagde heller ikke kosmetiske problemer. 

Viktige data: 

Quad-band GSM/GPRS/EDGE og 3G (UMTS) 2,2" skjerm med 16,7 millioner farger og 240 x 320 piksler 20 MB internminne, plass til microSD minnekort. 
(256 MB medfølger) 3,2 Mp kamera (2048 x 1536 piksler) 
Støtte for MP3, AAC, eAAC+, 3GPP, MPEG4, H.263, H.264 Stereo FM-radio Brukergrensesnitt: 
Series 40, 3. utgave Overføring via blåtann og microUSB Tale/standbytid: opp til 6/320 timer Størrelse: 46,5 x 96,5 x 16,4 mm, vekt 123 gram Ca. pris: 3.100,- inkl. mva. 

6500 classic 

Mobilens grensesnitt er "gode, gamle" Series 40, 3. utgave. 
Tastatur og navigeringstaster er gode i bruk og de færreste vil klage på responsen. 
De avrundede sidene gjør at mobilen ligger godt i hånden. 

Kommunikasjon 

Som på classic-modellen har også Nokia 6500 slide firebånds GSM, noe som gjør at du burde klare deg i de fleste mer eller mindre siviliserte deler av verden. 
GPRS med EDGE er på plass i tillegg til 3G - men HSDPA har telefonen ikke. 
En forskjell fra classic er at slide har muligheten for videokonferanse dersom du er interessert i slikt. 

Talekvaliteten er etter hva vi kan bedømme god, og går du lei av å snakke med kjæresten kan du fortsette med SMS og MMS inn i de sene timer. 
E-post er selvfølgelig en annen mulighet. 

Du kan også surfe med Opera Mini. 

På telefonens høyre side finner vi en "utløserknapp", som gjør at det blir enklere å ta bilder i liggende format. 
Den fungerer også som en snarvei for å sette mobilen i kameramodus. 

I tillegg holder høyre side en "pluss/minus"-tast som vanligvis regulerer volumet. 
I kameramodus kan du bruke disse til å zoome ut og inn. 

Kameraet er ikke uventet plassert på telefonens bakside sammen med to LEDs ("blits") og høyttaler for musikk og ringetoner. 

På toppen av telefonen har vi tilkobling til lader, micro USB og 2,5mm minijack. 

Lyd og bilde 

Nokia 6500 slide har blåtann med A2DP, noe som betyr at du kan høre musikk i stereo dersom du har et slikt hodesett. 
Har du ikke det må du bruke de medfølgende ørepluggene, som ikke uventet mangler en del - spesielt i de lavere frekvensene. 

Har du et par gode hodetelefoner liggende har du på den andre siden også muligheten til å bruke disse med en overgang fra 2,5 til 3,5mm minijack, og dette vil i stor grad gjøre susen. 
Etter å ha lekt oss litt med equalizeren ble vi faktisk nokså fornøyd med musikkspilleren. 
Også radioen fungerer godt, selv om den kan være litt kresen når den søker etter stasjoner. 

Zeiss-kameraet på 6500 slide er som nevnt på 3,2 megapiksler, og i forhold til classic-modellen er det slett ikke bare bildestørrelsen som er gått opp til 2048 x 1536 piksler - det har nemlig også autofokus. 
Videoopptakene er dessuten langt bedre, med opp til VGA-oppløsning (640 x 480) hvor du også kan zoome mens du filmer. 

Kameraet får altså hjelp av to LED-"blitser" hvis det er mørke omgivelser. 

Kvaliteten på bildene varierer en del med lysforholdene, og spesielt innendørsbildene har en del støy. 
Noen erstatning for lommekameraet er det altså ikke, men det er det heller ingen mobilkameraer som er. 
Uansett er i det minste detaljnivået bedre enn det vi finner på classic-modellen, og videoopptakene er i en helt annen liga. 
Med i pakken får du også AV-kabel (2,5mm minijack --> phono) for lyd og bilde slik at du lett kan vise bilder og film på TV eller lignende. 

Eksempler på bilder har du her: 

Et par eksempler på filmklipp: 

Får du ikke spilt av klippene, kan du for eksempel bruke GOM Player. 

Oppsummering 

Som sin langt slankere slekting har Nokia 6500 slide det meste på plass når det gjelder tale og datakommunikasjon - hovedsaklig er det super-3G du kanskje vil savne. 

Den virkelige forskjellen er det musikk- og kameradelen som står for. 
Minijacken gjør det langt enklere å få anstendig musikkvalitet ved å bytte ut det medfølgende handsfree-settet, og det at mobilen har radio i tillegg er selvfølgelig et stort pluss. 
Men det er heller ingen utpreget musikktelefon, og selv om kameraet er en del bedre enn det vi finner i søstermodellen fikk vi heller ikke bakoversveis av resultatet. 

Begge telefonmodeller har uten tvil en viss klasse, men i våre øyne er det kun 6500 slide som virkelig har det som skal til. 
Hvis mobiltelefoner hadde vært mennesker er classic-modellen den pene, men også litt kjedelige jenta - mens slide er den litt tjukkere søsteren som kan spille gitar, synge og fortelle groviser. 
Etter en stund er det henne du vil ha med deg på fest - selv om det er litt mer å drasse på. 

Nokia 6500 slide har anstendig oppgitt batteritid, men siden den er langt morsommere å bruke enn classic-modellen opplevde vi å også at vi måtte lade den litt oftere - bruksmønsteret er altså avgjørende her. 

Totalt gir vi 6500 slide en sterk firer på vår terning. 

Til slutt - når vi først er inne på småtjukke skyveltelefoner - kan du også sjekke ut kusinen Nokia 6110 Navigator. 
Denne speiderjenta koster deg 500 kroner mer, men du slipper til gjengjeld å stoppe og spørre om veien. 

Mobilvelgeren finner du her! 
Forvirret over ord og uttrykk? 
Sjekk vår lille mobilguide. 

Mobiltesten er et samarbeidsprosjekt mellom nettstedene DinSide Data, ITavisen og Dingz.no 
