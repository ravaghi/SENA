20"Nec MultiSync 2090UXi 

De som ikke er fornøyd med de billige 17 og 19-tommerne, som krever topp kvalitet på bildet og en rekke avanserte finesser, de må regne med å bruke en del penger. 
For eksempel på den nye MultiSync 2090UXi fra Nec. 
Vi har testet. 

Det kryr av rimelige LCD-skjermer som er tilfredsstillende for de aller fleste brukere og oppgaver. 
For alle typer kontorarbeide er LCD-skjermen en velsignelse, med et skarpt og rolig bilde, mindre varmeutvikling, ingen stråling og langt mindre statisk elektrisitet. 

LES OGSÅ: 

Også gamerne har fått sitt, etterslep er ikke lenger noe problem, og det koster ikke skjorta å skaffe seg en skjerm som henger med i de heftigste slag og kamper. 

Men alle de rimelige skjermen har et felles problem: de har ikke den fargedynamikken som kreves av seriøse brukere. 
Skal du jobbe med bilder og video kreves det utstyr som leverer. 

Også rent praktiske egenskaper utover det vanlige er viktig i en del miljøer. 
Det er ikke alltid at det er tilstrekkelig å plassere en skjerm på et bord og koble den til. 
Presentasjoner, utstillinger, demonstrasjoner og installasjoner krever i blant spesielle løsninger som de rimelige skjermene ikke håndterer. 

Det er disse krevende brukerne Nec's nye 20-tommer 2090UXi med 1600x1200 oppløsning er beregnet på. 

Robust konstruksjon 

Skjermen og foten er svært solide og ikke akkurat av den lette sorten. 
Stammen er dessuten spesielt høy. 
Den kan hves og senkes opptil 15 cm. 
Den kommer ikke helt ned på bordet slik som tidligere Nec-modeller, men det er ikke langt unna. 

Foten kan i tillegg dreies rundt og skjermen kan dreies til høydeformat. 

Selve skjermen kan også løsnes fra foten med et enkelt håndgrep. 
Det er 3 festehull i skjermen og i festeplaten på foten er det 2 faste tunger og og en bevegelig arm som holder skjermen fast. 

Beveger du det lille fjærbelastede håndtaket til siden løsner skjermen fra foten og du kan enkelt løfte den av. 

Bak på selve skjermen er det selvsagt festehull etter VESA-standard. 

For å gjøre håndtering av skjermen enklere er det støpt inn et håndtak øverst i bakkant av skjermen. 
En smart detalj, og du behøver ikke løfte den så mange ganger for å sette pris på løsningen. 

Tilkoblingene er for 2 DVI (DVI-D (bare digital) og DVI-I (integrert, støtter både analog og digital tilkobling) og en VGA, pluss uttak til en høyttalermodul. 
Det er intern strømforsyning. 

Omfattende meny 

Vi har tidligere gitt betjeningsoppsettet til Nec svært god omtale, men denne skjermen byr på noe helt annet. 

Knappene er plassert i høyre hjørne, og sitter både i nedre ramme og fortsetter oppover høyre ramme. 
Høyre/venstre pluss opp/ned sitter dessuten på vippeknapper. 
En artig detalj i seg selv, men første gang du trykker på betjeningsknappene blir du enda mer overrasket: 

I stedet for pregete eller trykte bokstaver på eller ved knappene, så dukker de opp direkte på skjermen! 
At ingen har tenkt på det før... 

Det er i tillegg to menyer. 
Den ordinære menyen dukker opp - selvsagt - når man trykker menyknappen. 
Her finner man alle de vanlige innstillingene. 

Men holder man menyknappen inne mens man slår på skjermen, dukker det opp en langt mer avansert meny. 
Det er her skjermens praktiske fleksibilitet virkelig kommer til syne. 

Her finner du alt fra oppsett for kobling av flere skjermer i en matrise, f.eks. 3x3 skjermer som skal vise hver sin del av totalbildet - instant gigantskjerm - til fargevalg og intensitet på lysdioden i front. 
Det siste er ikke noen bagatell. 
Å se på film eller spille et mørkt og dystert spill med en kraftig blå lysdiode midt i fleisen i et mørkt rom - det er ikke behagelig. 
Her kan du velge blå eller grønn farge samt lysstyrke helt ned til 0 (av). 

Av andre avanserte finesser kan ellers nevnes justering av signalet for lange kabler, overdrive for raskere respons/mindre etterslep, automatisk justering av lysstyrke etter varierende lys i omgivelsene (det sitter en sensor i skjermen), Vi finner også Colorcomp, som kan sammenlignes med en "aktiv equalizer" av skjermen, som gir enda høyere linearitet over hele panelet. 
Du kan velge i hvilken grad dette skal gjøres, det eneste du må ofre er litt av lysstyrken. 

Skjermen har med andre ord et helt annet repertoar når det gjelder tilpassing til spesielle bruksområder enn ordinære skjermer. 

Bildekvalitet 

Mange fikse praktiske detaljer og den solide og smarte konstruksjon setter listen høyt når de visuelle egenskapene skal vurderes. 
De tidligere modellene fra Nec var også helt i toppklasse. 

På skjermer i denne klassen er det ikke vanskelig å se forskjellen i bildekvalitet. 
Den er åpenbar allerede ved første bilde. 
Testmønstre eller digitalfoto, DVD og spill - alt blir mer levende og mer intenst, detaljer kommer fram og det blir et helt annet liv i fargespillet. 

Spesielt er dette tydlige i ytterdelen av spekteret, i de svært lyse og mørke partiene. 
Der hvor billige skjermer brenner ut lyse detaljer til en hvit flate, der kommer nye mønstre og sjatteringer fram. 
I stedet for en gråsvart tåke dukker det opp teksturer og linjer. 

Dessuten er alle disse kvalitetene til stede ikke bare rett foran skjermen i den ideelle betraktningsposisjon. 
Du kan reise deg opp og gå omkring og se på skjermen fra alle forskjellige vinkler - og bildet med alle nyanser er på plass uansett. 

Etterslep er heller ikke noe problem, med overdrive aktiv er det bare så vidt antydning til et lite etterslep på ekstremt vanskelig materiale. 

2090UXi plasserer seg enkelt og greit helt i toppsjiktet. 

Dessuten har den ikke noe kontrastbelegg som skaper problemer med lysreflekser i mange omgivelser. 

Konklusjon 

Med MultiSync 2090UXi vipper Nec det meste av banen når det gjelder fleksibilitet og bildekvalitet. 

Det eneste som ikke vekker like stor begeistring er prisen. 
Den er dobbelt så dyr som de rimeligste 20-tommerne 

Men kvalitet koster, og den er heller ikke dyrere enn konkurrentene som operer i samme kvalitetssjikt. 

Den koster heller ikke mer enn en normalt kraftig PC og overlever gjerne 3 utskiftninger av PCen din... 
