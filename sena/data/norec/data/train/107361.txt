Deilige sommerminner
Med eventyrspillet «Another Code: Two Memories», har du fått en svært god grunn til å være i skyggen i sommer også. 

Siden hun var tre år gammel, har Ashley trodd moren og faren var døde. 
Så får hun beskjed om at hun kan møte faren sin på Blood Edward Island dagen før hun fyller 14. 

Kort tid etter landgang, forsvinner først vergen hennes, søsteren til faren, og deretter også den brummende skipperen som tok dem dit. 

Dermed er eventyret «Another Code» i gang. 
Og for et herlig eventyr det er. 

Er det noe «Harry Potter»-bøkene har lært oss, er det at barn og unge både tåler og har sansen for skumle historier. 
«Another Code» er skummelt i massevis, med spøkelser, mordmysterier og den alltid tilstedeværende truslen fra den tilsynelatende øde øya og herskapshuset mye av handlingen foregår i. 

Ashley er også en flott heltinne - hun trosser sin egen redsel, og nøster opp i mysteriet med besluttsomhet, kløkt og iver. 
Egenskaper som naturligvis overføres til spilleren. 

Spillbarheten er som snytt rett ut av nesa til de gode gamle pek-og-klikk adventurespillene. 
Du må løse gradvis mer finurlige gåter ved hjelp av gjenstander du har funnet eller ved å bruke den trykkfølsomme skjermen på Nintendo DS-maskinen på riktig måte. 

Sjangeren er i det hele tatt som skapt for Nintendos nye håndholdte maskin. 
De to skjermene sørger både for å levere interessante oppgaver og for å gi deg god oversikt over det som skjer. 

Pluss i boken for at hele spillet kan gjennomføres utelukkende ved hjelp av stylusen også. 
Perfekt for deg som ligger på magen i sanden med ene hånden under haken. 

I første rekke er nok tematikken og gåtene i «Another Code» myntet på yngre spillere. 
Men det hele er satt sammen på en såpass vellykket måte at også eldre spillere - særlig fans av adventure-sjangeren - vil få mye ut av noen timer i selskap med Ashley. 

Nintendo DS begynner i det hele tatt å få momentun nå, etter en noe skuffende lansering. 
Og med «Another Code: Two Memories», er listen for min del satt et hakk høyere. 

PS: 
Spillet er ikke oversatt til norsk, og man trenger god engelskforståelse for å komme videre. 
