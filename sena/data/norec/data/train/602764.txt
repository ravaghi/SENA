En ny kjæreste hver dag
"Every Day" er et filosofisk tankeeksperiment av en romantisk ungdomsfilm. 

ROMANTIKK 

"Every Day" 

USA 2018 

Regi: 
Michael Sucsy 

Skuespillere: 
Angourie Rice, Maria Bello, Debby Ryan 

Aldersgrense: 
Tillatt for alle 

Kjæresten til 16 år gamle Rhiannon er egentlig litt av en "douchebag". 
Men én dag er Justin plutselig alt han ikke pleier å være: snill, lyttende, i stand til å synge alle ordene til The The-låten "This Is the Day". 
Surt nok har han glemt alt sammen igjen neste dag. 

Forklaringen? 
Akkurat den dagen hadde "A" tatt bolig i kroppen til Justin. 
A er en reisende sjel som hver morgen våkner i en ny person. 
"Hen" kan være en lubben asiatisk gutt på mandag, en pen, rødhåret jente på tirsdag og – liksom bare for å sette en ekstra spiss på uken – en transseksuell på onsdag. 
Sånt noe kan gjøre livet ganske komplisert. 
Rhiannon og A fortsetter å treffes åkkesom. 

Og så snart vi som ser på fatter ideen, begynner spørsmålene å melde seg: 
Hvordan ville det være å se verden gjennom en annens øyne? 
Hvilken sammenheng er det mellom kropp og sinn? 
Kan man egentlig bli kjæreste med hvem som helst? 
Det er riktig fiffig, det hele. 

Én liten ting bare: 
Selv om high school-kids sikkert ser på telefonene sine absolutt hele tiden, er produktplasseringen i denne filmen så påfallende at det føles litt som å se tidenes lengste Apple-reklame. 
