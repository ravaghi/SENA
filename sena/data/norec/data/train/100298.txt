Willie Nelson - «Moment Of Forever»
Country / pop (Lost Highway / Universal) 

Kan Willie Nelson egentlig gjøres om til en moderne countryartist? 

«Moment Of Forever» forsøker iallfall, med god hjelp fra denne genrens superstjerne for tiden, Kenny Chesney, som har produsert platen sammen med sin faste partner Buddy Cannon. 
Dessverre fører det helt klart til et par musikalske krumspring langt vekk fra det vi vanligvis forbinder Willie Nelson med. 
Ikke det at Nelson ikke har vært på uttrykksmessige bærturer før, men kvaliteten hans har alltid vært mest påfallende når han roer det ned i sitt sedvanlige tørre lydbilde, hvor hans solide låter blir ledsaget stort sett kun av hans egen nasale stemme og akustiske gitar. 
Derfor blir «Moment Of Forever» en høyst ujevn affære, der Nelson selv litt for ofte ikke høres ut som om han er naturlig hjemme i det oppdaterte og - for han - eksperimentelle country-lydbildet. 
Samtidig er det ikke tvil om at det vitner om åpenhet fra gamlefar sjøl stadig å prøve noe nytt et par måneder før han fyller 75! 

ANBEFALTE KJØP: 
«Louisiana», «Always Now», «I'm Alive» og «Moment Of Forever». 
