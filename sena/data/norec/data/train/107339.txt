Usedvanlig gripende og dyptpløyende fransk samtidsdrama.
Regi: Ziad Doueiri. 
Med Vahina Giocante, Mohammed Khouas, Karim Ben Haddou, Lotfi Chakri, Hamid Dkhissi. 
Fransk. 
Drama - 15 år, egnet voksne. 

Det handler om unge Chimo i en trøstesløs arabisk forstad til Marseilles. 
En begavet og stille gutt. 
Men i likhet med sine naboer, familie og venner må han innse at fremtiden lover absolutt ingenting. 

Hans verden snus på hodet den dagen en ung jente, Lila, dukker opp i nabolaget. 
Vakker og sensuell og usedvanlig frispråklig både vekker, provoserer og tiltrekker hun seg all Chimos (og nabolagets) oppmerksomhet. 

Hun snakker om sex i alle former. 
Hele tiden. 
Selvsikker og tilsynelatende selvutleverende. 

Praten og oppførselen hennes utløser en hel rekke hendelser - til det gode og til det onde. 
I løpet av tiden vi følger Lila og Chimo, avdekkes lag på lag. 
Av gehalten i menneskene, i kulturarven, i kjønnsroller, i religionen, av de fremtidsløses desperasjon. 
Her og der får det nesten parodiske følger. 
Likevel er det en vilje til kompromissløs og uhyre engasjerende historiefortelling, som bare kjennetegner den virkelig brennende filmskaper og hans engasjerte og meget talentfulle unge skuespillere. 

Regissør Ziad Doueiri vakte oppsikt for syv år siden med den sterke «West Beyrouth». 
Denne gang er han bedre. 

«Hva Lila sa» er en såkalt «annerledes» og meget sterk film som vil glede og ryste og engasjere et tenkende publikum. 

Anbefales, på det sterkeste. 
