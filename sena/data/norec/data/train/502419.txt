«Arrogant?Mulig det. 
Eller kanskje like mye et tegn på at John Olav Nilsen ikke gidder å være popstjerne lenger.» 

Fansen har på ingen måte glemt John Olav Nilsen. 

Loddefjords store rabagast, John Olav Nilsen, fyller 36 år om et par uker. 
Tidligere tiders rølpete livsstil er lagt på hyllen, og de siste årene har han jobbet like mye med teater, foto og design som musikk. 

Men fansen har på ingen måte glemt ham, og det var selvfølgelig utsolgt da han spilte en av sine sjeldne konserter i Håkonshallen torsdag kveld. 

Akustisk sto det i forhåndsomtalen. 
Tja. 
El-gitar, el-bass, synth og elektroniske trommer. 
Rett skal være rett. 
Det var også en kassegitar blant instrumentene. 
Men det er tydelig at akustisk ikke betyr det samme i Loddefjord som de fleste andre steder. 

Nå har det aldri hersket noen tvil om at Nilsen er bedre som låtskriver og drabantbypoet enn som vokalist. 
Men han har kommet seg med årene, og denne kvelden traff han jevnt over på tonene. 
Og uansett hva en kan mene om mannens sangferdigheter, kan en ikke unnslå at han har sin egen unike identitet. 

Både stemmen og måten han fraserer på, ligner ikke på noen andre innen norsk populærmusikk. 

To album har han gitt ut siden han tok seg en lengre pause for fem år siden. 
Den første halvparten av forestillingen fulgte i stor grad konsertalbumet «Live fra Victoria», som kom ut tidligere i år. 

Det betydde «Fra vin til vann» etterfulgt av «Paris, Bergen», begge hentet fra fjorårets plate «Nordsjøen». 
Det låt helt ålreit, men heller ikke mer. 
Nå innbyr ikke akkurat de høytidelige omgivelsene i Håkonshallen til noen store sprell, verken fra scenen eller salen. 

Sammenlignet med tidligere tiders konserter med John Olav Nilsen & Gjengen ble det ganske neddempet det hele. 
De musikalske arrangementene var greie nok, men verken plagsomt avanserte eller virtuose. 
Så var da også publikums respons av det høflige, men avmålte slaget. 

Selv ikke eldre låter som «Bensinbarn» og «Diamanter og kirsebær» ble noe annet enn litt spakere versjoner av tidligere tiders publikumsfavoritter. 
Ikke minst ble det tydelig mot slutten med «Hull i himmelen». 
Der en tradisjonelt har vært vant til at en fullsatt sal gauler i kor «Så kan du komme ned og hente meg. 
Eg kjenner det på pulsen at det nærmer seg», var det denne kvelden bare høflig lytting. 

En time og to minutter hadde konserten vart da bandet gikk av scenen. 
John Olav Nilsen hadde ikke sagt et eneste ord mellom sangene. 
Ikke engang et eneste takk, bare et diskret slengkyss til publikum da han forsvant. 

Men publikum hadde i hvert fall våknet, og svarte med et par minutters begeistret applaus. 
Instrumentene sto fremdeles på scenen, og vi ventet på ekstranumrene. 

Men så kom taklysene på, og det var definitivt slutt. 
Arrogant? 
Mulig det. 
Eller kanskje like mye et tegn på at John Olav Nilsen ikke gidder å være popstjerne lenger. 
