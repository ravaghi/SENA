Logitech Keyboard Case
Kombinert deksel og tastatur til iPad 2. 

Apple har laget en del revolusjonerende produkter, ikke minst når det gjelder designen. 
Samtidig er det en sterk tradisjon å legge til rette for at uavhengige produsenter skal sørge for tilleggsprodukter, bare ytterst få av disse kommer fra Apple. 

Da iPad kom var det umiddelbart klart at her var det nødvendig med en form for beskyttelse av glassplaten. 
Dermed dukket det opp mengder av forskjellige løsninger i form av deksler, etuier og vesker i alle mulige farger og fasonger. 

Med iPad 2 kom det som kjent et magnetisk deksel som er svært funksjonelt, om enn ikke direkte vakkert i alles øyne. 
Dessuten kan man bruke Apples - eller andres - bluetooth-tastatur når man skal skrive mye tekst, og for å stille iPad på høykant finnes det en støtte som også har kontakt for lading. 

Men Logitech har slått samme disse tre funksjonene og laget en langt smartere kombinasjonsløsning - Logitech Keyboard Case. 

Enkel, elegant og praktisk 

Grovt sett snakker vi om et trau i aluminium med taster i bunnen. 
I hjørnene er det gummiputer og rundt innsidene på kantene er det også det samme materialet. 
Dette gjør at iPad ligger trygt under transport, siden hjørnene støtter og sidene holder iPad 2 på plass. 

Hele kombinasjonen blir da en enhet som er ca 16 mm tykk og veier 983 gram som er summen av 613 gram (iPad) + 370 gram (Keyboard Case). 
Et iPad-deksel veier til sammenligning 137 gram. 

Du bare plasserer iPad i en renne, der står den enten på høykant eller i bredformat. 

Tilkoblingen skjer med Bluetooth, og parringsleken gikk som en drøm. 
Det er en tast for tilkobling og en for strøm/av på. 
Batteriet er oppladbart, men ikke utskiftbart. 
Det lades via en vanlig mini-USB-tilkobling, og en kort kabel følger med. 

Kantene på trauet har tre lave felter, et lite for hodetelefonuttaket, ett for ladertilkobling og ett på hele langsiden for å gi bedre adkomst til tastene når du skriver. 

Tastaturet 

Tastene er av chicklet-typen, altså lave, stort sett kvadratiske taster med avrundede hjørner. 
Det er temmelig likt Apples eget tastatur å skrive på. 

Tastaturet har fått en del spesialtaster: 

Knappen helt til venstre sender deg tilbake til skrivebordet, neste knapp til søkesiden, blomsterknappen setter i gang bildevisning, tastaturknappen viser eller skjuler skjermtastaturet, så følger knapper for klipp ut, kopier og lim-inn. 
Videre finner vi transportknapper for avspilling, høyttalerjustering og låseeknapp. 

Nede i venstre hjørne finner vi også en knapp som velger mellom eventuelle tastaturer. 

I bruk 

Løsningen er velkonstruert, den både virker solid og fremstår som elegant. 
Den sitter også svært godt fast rundt iPad'en. 

Det er ingen magnet som sørger for å slå av iPad når du legger den i dekselet, men du har grei tilgang til av/på-knappen på baksiden. 

Det vi savnet mest var muligheten til å bla i bilder med piltastene, forøvrig gir tastaturet utmerket kontroll i skrivebaserte programmer. 

Ideelt skulle vi også ha kunnet bruke en mus eller styreflate og fått opp en musepeker, men det har ikke Apple åpnet for i sitt rendyrkede berørings-grensesnitt. 

Men løsningen gir både bedre beskyttelse og flere funksjoner enn den originale Apple- løsningen. 

En kollega skulle gjerne sett at den passet bedre til å ha iPad liggende i under bruk, altså med glassplaten opp. 
Det er det ikke lagt til rette for, selv om det fungerer på et vis. 

Det originale magnetiske dekselet er også svært funksjonelt når man legger fra seg en iPad på en flate som fungerer magnetisk, slik som f.eks. panelet på undertegnedes Nord C2 orgel. 
Der sitter iPad fast når man bretter det magnetiske dekselet over på baksiden og legger iPad på det åpne feltet på hjørnet. 

Men det er ingen ting i veien for at man også har det magnetiske dekselet festet bak på iPad selv om det ligger i Logitech Keyboard Case, det passer utmerket. 

Logitech Keyboard Case for iPad 2 (NO) 
