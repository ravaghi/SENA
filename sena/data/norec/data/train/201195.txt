ViewSonic AirPanel
ViewSonic AirPanel representerer en strålende idé. 
Jeg kan ta med meg skjermen fra PCen min, og bruke den hvor som helst i huset. 
Takket være trådløst nettverk og trykkfølsom skjerm, kan jeg enkelt fjernstyre maskinen, benytte menyer og til og med skrive, helt uavhengig av tastatur og mus. 

Når dette skrives, sitter jeg hjemme i stuen min, med en skjerm på fanget. 
Takket være denne kan jeg surfe på internett -- uten en PC i rommet. 
Alle programmene jeg har tilgjengelig på hjemme-maskinen min, kan brukes direkte, i og med at skjermen egentlig er en "fjernstyring" av denne PCen. 

LES OGSÅ: 

Realiteteten er at jeg nå har brukt skjermen i fire dager, uten å bli det minste lei. 
Det har faktisk vært morsomt å lese -- og svare på -- eposter, benytte nettet, lese alle mine favorittmagasiner og aviser helt uavhengig av PC og tastatur. 
Jeg innrømmer gjerne at skjermen har sine feil -- som jeg kommer tilbake til siden. 
Men det er neppe tvil om at ViewSonic her har laget en første generasjon av en type produkt vi vil se mye til i årene som kommer. 

ViewSonic AirPanel V150 Wireless Smart Display er ikke en Tavle-PC (eller Tablet-PC som man kaller det i mer engelskspråklige land). 
Den er -- som navnet sier -- en skjerm som er litt "smartere" enn skjermer flest, med innebygget 400 MHz Intel XScale-prosessor, Windows CE for Smart Display operativsystem og støtte for trådløst nettverk. 
Den kan ikke brukes på egenhånd som PC -- den krever at du allerede har en maskin med Windows XP Pro installert (XP Pro følger med skjermen). 

Takket være god programvare (hvem hadde egentlig forventet det i første versjon?) er det bare å stikke den medfølgende CDen inn i PCen, og gjøre som instruert. 
Det følger en trådløs basestasjon med skjermen -- for min egen del trengte jeg ikke denne i og med at jeg allerede har installert trådløs nettverk -- dermed var det bare å vente på at CDen installerte fjernstyringsmodulen i PCen og gjorde seg ferdig. 
Skjermen fungerte umiddelbart 
-- under fem minutter etter at jeg hadde pakket den opp hjemme. 

Bruk fingen 

Foran på AirPanel finner man noen få knapper; til venstre to "museknapper" og til høyre av/på-knapp, tastatur-knapp og en knapp som starter skjermens innebygde "kontrollpanel". 
Under denne igjen, finner man en manøvreringsknapp for å bevege pekeren rundt på skjermen. 
Skjermen er trykkfølsom, så man kan i og for seg benytte fingrene og andre ikke-spisse gjenstander til å bevege seg rundt, og ettersom den kommer med to "penner", slapp vi heldigvis å benytte den litt håpløse manøvreringsknappen. 

AirPanel er i utgangspunktet ikke ment å erstatte skjermen du har på PCen din. 
Den har f.eks. ikke egen skjerminngang -- av en eller annen besynderlig grunn. 
Skal man benytte den som hovedskjerm, er man nødt til å kjøpe en "dokkingstasjon", hvor man ikke kan justere bruksvinkelen. 
Det skal mye tilfeldigheter før man "treffer" med den vinkelen ViewSonic har valgt, selv valgte jeg kjapt å gå tilbake til min "gamle" skjerm -- nettopp på grunn av vinkelen. 

Når AirPanel er i bruk, kan ikke andre bruke PCen, til tross for at den altså står der med egen skjerm. 
Begrensingen ligger her i Windows XP. 

Skal man skrive på AirPanel, kan man velge mellom et virtuelt tastatur eller skriftgjennkjenning. 
Til tross for at sistnevnte faktisk var overraskende god (det sier kanskje mer om forventningene mine enn om at det virkelig fungerte godt), ble det til at jeg benyttet tastaturet. 
Ingen av metodene er egentlig særlig effektive dersom man virkelig er nødt til å skrive mye tekst, men dette er jo heller ikke intensjonen bak produktet. 
Man kan koble mus og tastatur direkte til skjermen, men et virtuelle tastaturet er imidlertid helt OK når man skal svare kort på eposter, skrive inn nye internettadresser osv. 
Skal man benytte de tre særnorske bokstavene, må man gå via en egen tast -- det er umulig å sette opp AirPanel med norsk tastaturlayout. 

Dersom noen ønsker å bruke skriftgjennkjenningen, bør de være oppmerksom på at man ikke kan hvile hånden på skjermen når man skriver, noe som også gjør det vanskeligere å skrive noenlunde skikkelig. 

Størrelsen teller 

AirPanel finnes i flere størrelser, vi testet 15 tommers utgaven som etter vår mening var både litt i største og litt i dyreste laget. 
Den veier rundt tre kilo, og til tross for at vi faktisk har hatt mye glede av skjermen, er den ikke så altfor behagelig å bære rundt omkring. 
Vekten gjør at man ikke orker å holde den i en noenlunde tilfredsstillende vinkel, og la vi den på låret, ble vinkelen i forhold til skjermbildet for stor. 
Dessverre -- og dette kom litt overraskende på oss etter å ha sett på flere tavle-PCer -- kunne vi ikke velge om vi ønsket å benytte skjermen på høykant, den kunne bare brukes i "breddeformat". 

Etter å ha testet diverse ViewSonic-produkter de siste årene, kommer det ikke som noen overraskelse at ViewSonic Airpanel V150 Wireless Smart Display fungerte strålende. 
Selve skjermbildet var bra, den medfølgende programvaren utmerket, og fjernstyringen fungerte mer enn tilfredsstillende. 
Men: 
Det medfølgende utstyret, som trådløs basestasjon og full utgave av Windows XP Professional, gjorde at prisen ble relativt høy. 
Og selv om vi generelt mener PC-skjermer skal være så store som mulig, tror vi i dette tilfellet at det beste nok hadde vært en mindre AirPanel -- gjerne 10-tommers-utgaven. 

Kjekt å ha? 

AirPanel virket overraskende godt for å være en tidlig utgave av en helt ny type produkter, og jeg er ikke i tvil om at det finnes mange spennende nye bruksområder for en slik skjerm. 
En skikkelig "tavle" vil bli vanlig hos nokså mange nettbrukere -- men i så måte har ViewSonic to utfordringer: prisen og vekten. 
Denne saken koster like mye som en bærbar PC, og veier faktisk også like mye. 
Riktignok får man med både Office Pro og en trådløs basestasjon i prisen -- noe mange brukere forøvrig har fra før av -- men det er ikke nok. 
