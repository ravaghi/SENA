Panasonic LumixDMC-TZ3 

TEST: 
Med slike spesifikasjoner er det ikke rart Panasonic er stolte denne våren. 

Vi var nylig på pressekonferanse med Panasonic, og ett av de nye kameraene denne våren fikk ekstra stor oppmerksomhet. 

Ikke så veldig rart, kanskje, når de har klart å putte inn såpass mye på såpass liten plass. 
For  Lumix 
DMC-TZ3 er relativt kompakt, men har likevel et brennviddeområde tilsvarende 28-280mm, bildestabilisator og 3 skjerm. 

Dette er kameraet for deg som liker å ta bilder i alle slags situasjoner  fra selskapsbilder innendørs til bilder av fugler på fuglebrettet eller klokkeviserne på Big Ben. 
Offeret er at kameraet ikke er like kompakt som Ixus-segmentet, men det er allikevel betraktelig mindre enn superzoomkameraene vi testet rundt påsketider. 

10x zoom 

Objektivet er merket med Leica og har altså et brennviddeområde tilsvarende 28-280mm, altså med en god vidvinkel og 10x optisk zoom. 
Lysstyrken på f3.3-f4.9 må også sies å være god til at kameraet er såpass kompakt, selv om f2.8 på vidvinkel ville ha gitt cirka 39% mer lys inn (=39% kortere lukkertid nødvendig for å slippe inn det samme lyset). 
Makronærgrensen er på 5cm. 

I kameraet sitter også en CCD-brikke som er 1/2,5 stor, med en oppløsning på 7,1 megapiksler. 
Bildeprosesseringen gjøres med 3. generasjon av Panasonics Venus-motor, som også finnes i Lumix DMC-FZ8, som vi for øvrig gav meget gode skussmål i ultrazoomtesten. 

Lumix 
DMC-TZ3 føles solid å holde i, og det er et relativt tungt kamera i forhold til størrelsen. 
Kamerahuset er bygget i metall med en gummikappe utenpå og kommer også i sølv og blå, i tillegg til den som er avbildet. 
Batteriet som brukes er et proprietært Panasonic-batteri som lades i den medfølgende laderen og rekker til 270 bilder i følge CIPA-standarden. 

God bildestabilisator 

På toppen av kameraet finner vi en skyvebryter for å slå av og på kameraet, og kameraet starter opp middels raskt. 
Utløserknappen har en zoombryter på fremsiden slik tilfellet er for de fleste av Canons kameraer, og en liten knapp lar deg regulere bildestabiliseringen. 

Bildestabilisatoren på dette kameraet er optisk, som betyr at ett av linseelementene flytter på seg for å kompensere for ustøheter på fotografens hånd. 
Panasonics bildestabiliseringsteknologi heter Mega O.I.S. (optical image stabilization) og er anerkjent som bransjens mest effektive stabilisering. 
Panasonic oppgir at du med dette kameraet kan ta håndholdte bilder med rundt åtte ganger så lang lukkertid uten at dine ustøheter vil påvirke skarpheten. 

Med stabiliseringsknappen på toppen kan du enten deaktivere denne funksjonen eller sette den i en av to modi. 
I modus 1 aktiveres den i det du tar bildet, mens den i modus 2 også er aktiv når utløserknappen er trykket halvveis, som gjør at du ser effekten på skjermen før du tar bildet. 

Funksjonshjulet på toppen av kameraet bytter mellom ulike modi. 
En egen "Intelligent ISO"-modus sørger for å velge ISO-verdi i forhold til bevegelse i bildet og lukkertid som kreves for å få det skarpt nok, og hjulet har også to ulike scene-modi; kjekt hvis du pleier å bruke et par slike motivprogrammer mer enn andre. 
Panasonic har, som i andre kameraer, også en egen "baby mode", som merker bildene dine med barnets alder dersom du ønsker det. 

Vi stusser litt over at makro er en egen modus på dette funksjonshjulet siden dette pleier å ligge på en egen knapp. 
På funksjonshjulet kan du også bytte til filmmodus. 
Dessverre går det ikke an å zoome mens du spiller inn film, og lyden er noe ullen. 

Stor og skarp LCD-skjerm 

For de som er glade i store LCD-skjermer, innfrir TZ3 så det holder. 
Skjermen på dette kameraet er som nevnt 3 stor (lillebror TZ2 er helt lik, men har 2,5 skjerm), og oppløsningen er på 230.000 piksler, som er den største oppløsningen vi finner på kameraskjermene pr i dag (denne setningen ler vi sikkert godt av om et par år). 
LCD-skjermen har også veldig klare og sterke farger som også synes godt i sollys, men innsynsvinkelen vertikalt er noe svak. 

Til høyre for skjermen sitter som vanlig knappene, og som du ser på bildet over er det mye plass som er til overs på baksiden av dette kameraet. 
Vi savner blant annet en dedikert ISO-knapp som fint kunne ha fått plass 
 det samme kunne en makroknapp, som nå er å finne som en egen modus på funksjonshjulet; en noe tungvint løsning. 

Som på andre Panasonic-kameraer er brukervennligheten god. 
Menyene er lettleste og enkelt delt opp - i innspillingsmodus er en del av menyen knyttet til bildet som skal tas, mens en annen tar for seg selve kameraoppsettet. 
Skjermen har flere måter å vise informasjon på - enten som et eget lag over bildet, som en egen "kolonne" på høyre side eller uten informasjon i det hele tatt. 
Levende histogram og gylne snitt-visning er også mulig, og en egen func-knapp på baksiden fungerer som snarvei for å stille bildeaspekt, følsomhet, hvitbalanse etc. 

For øvrig mangler kameraet manuelle funksjoner som blender- og lukkerprioriterte bilder, manuell fokus og {bracketing}. 

Ytelse 

Jevnt over er Lumix DMC-TZ3 kjapt. 
Bilde-til-bilde-hastigheten er god, og i seriefotomodus klarer kameraet å levere 20 bilder på 10 sekunder, som er blant de raskeste lommekameraene. 
Zoomkontrolleren har også mange trinn, som gir gode muligheter til å foreta et godt utsnitt. 

På den negative siden er autofokusen ikke blant de raskeste på vidvinkel, men på tele synes vi det er imponerende med halvannet sekund når brennvidden er såpass stor. 

Bildekvalitet 

Inntrykket vi har av bildene er todelt. 
Panasonic Lumix 
DMC-TZ3 tar flotte bilder utendørs der lystilgangen er god - eksponeringen er som oftest knallgod, og kameraet har sjelden problemer med brente høylys, som mange andre kameraer sliter med, spesielt på gråværsdager der himmelen blir helt hvit. 

Graden av kromatisk feilbrytning er også moderat, hjørneskarpheten er god og den suverene bildestabilisatoren gjør at det er mulig å ta skarpe bilder håndholdt på full innzooming. 

Innendørs, derimot, er ikke alt like rosenrødt, og det er synd når kameraet har 28mm innendørsvennlig vidvinkel. 
Det bunner først og fremst i det som har vært Panasonics "problem" lenge - støy. 
Selv på de laveste ISO-verdiene er det merkbart mer kornete enn det er hos de beste kameraene, men det er ikke det største problemet - beveger en seg over ISO 200 blir det et dramatisk fall i detaljer som reduserer bildekvaliteten med flere hakk. 
Under ser du et 100%-utsnitt av et innendørsbilde tatt med ISO 250, og det er ikke mye pent: 

Se bilder tatt med kameraet 

Konklusjon 

Vi har langt på vei latt oss imponere av Panasonics lille hjertebarn denne våren - 10x optisk zoom med 28mm vidvinkel, bildestabilisator og 3 tommers skjerm i et såpass kompakt ytre er sjelden kost. 
I tillegg yter kameraet godt, det er brukervennlig og relativt komfortabelt å bruke. 

Som utendørskamera er TZ3 utmerket - bildestabilisatoren tillater deg å skyte håndholdt på full tele og nesten samtlige av våre drøye 450 testbilder har svært god eksponering. 
Når solen tar kvelden, derimot, og høye ISO-verdier er det som gjelder, blir ikke kameraet fullt så attraktivt. 
Dette har aldri vært Panasonics sterkeste kort, og allerede på ISO 250 begynner kvaliteten å reduseres dramatisk. 

Får Panasonic dreisen på dette til neste generasjon, skal du ikke se bort i fra at de kan bli en veldig sterk aktør også i det norske digitalkameramarkedet. 
Foreløpig synes vi dog at Lumix 
DMC-TZ3 først og fremst for deg som fotograferer mest utendørs. 
Til slik bruk er kameraet faktisk helt suverent, og vi har derfor sjelden følt oss strengere enn når vi gir dette kameraet en firer på terningen. 

Se bilder tatt med kameraet 
