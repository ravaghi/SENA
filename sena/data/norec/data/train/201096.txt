Opel Zafira Tourer:Den beste flerbruksbilen? 

Zafira har fått helt ny motor, men syvseteren imponerer på mange områder. 

Problemet med mange flerbruksbiler er at de kjennes litt bussaktige ut. 
Det være seg alt fra design og sittestilling, til kjøreegenskaper som er alt fra overdreven krenging i svingene til dårlig absorbering av hullete veibaner her på berget. 

Men Zafira (eller Zafira Tourer som er dens fullstendige navn) er et lysende unntak i så måte. 
Den føles nemlig som en vanlig stasjonsvogn på de fleste måter, når man setter seg inn i den. 
Selvsagt sitter du litt høyere enn i en stasjonsvogn, men det føles bare helt riktig. 
Og ikke minst, den føles som en vanlig bil i omtrent alle kjøresituasjoner. 

Opel har gjort et kunststykke når det gjelder å få understellet til å oppføre seg harmonisk sammen med resten. 
Dette har sine grunner. 
Opel har tatt det meste av teknikken foran fra konsernbror Insignia, og dette bidrar til gode forutsigbare kjøreegenskaper, samt en forbilledlig styrefølelse hva angår denne typen biler. 

Bak har man lånt opphenget fra Astra Tourer, og dette har den fordelen at man frigjør plass, noe som er det kanskje viktigste salgsargumentet for en slik bil. 

En designperle? 

Et annet poeng som vi vil trekke fram som positivt, er designet. 
Å tegne en lekker flerbruksbil er vel tilnærmet umulig, men Opel har klart det bedre enn noen andre. 
Linjeføringen er inspirert av høyhastighetstog, og spesielt frontlyktene er direkte grisetøffe. 

Legg til 19 toms alufelger, et senket sportsunderstell, lakkerte støtfangere foran og bak med senket spoiler, lakkerte sideskjørt, takspoiler og haifinneantenne, og du får den suverent mest tiltrekkende flerbruksbil på markedet. 

Alt utstyret vi ramset opp er for øvrig i den såkalte OPC Styling & Performance pakken til kroner 16.900. 
Rimelig når man ser hvilken effekt det har på det visuelle uttrykket. 

Priser og utstyr 

Hva gjelder priser begynner denne modellen på 358.900 kroner. 
I tillegg har den pakken nevnt ovenfor, samt ekstravarmer for motoren (9.900 kr), reservehjul (900 kr) og metallisk lakk (Sovereign Silver) til kroner 4.500. 
Det betyr en samlet utgift på 32.200 kroner for alt ekstrautstyr, og en nøyaktig pris på 391.100 kroner for testbilen. 

Her må det nevnes at Premium er toppnivået på utstyrslisten (Edition og Cosmo er de to andre nivåene). 
Av standardutstyr i Premium nevnes skinnseter, eljustering av førersete, Infinity premium lydanlegg, ryggekamera, elektrisk parkeringsbrems, bakkestartassistent, tåkelys, blindsonevarsling, parkeringsassistent, trafikkskiltlesing, adaptiv cruise control, FlexRide adaptivt understell, Panorama glasstak og frontrute, 12V strømuttak i bagasjerom og navigasjon. 

Med andre ord er det ikke så mye utstyr du vil savne. 
Skal man kritisere noe er ryggekameraet av simpel sort/hvitt-oppløsning, og betjening av telefon er også tungvint. 
Vi misliker også at betjeningshjulet for lydvolum har et altfor bredt register, slik at man må skru i en evighet for å øke eller senke volumet. 

Her skal det tillegges at testbilen hadde den gamle radio/navi-enheten, og ifølge Opel er Zafira Tourer nå oppgradert med konsernets nye intellilink-enheter med nytt grensesnitt og høyere oppløsning på ryggekamera. 

Dette vil nok de fleste kalle for småpirk, men at vi har latt oss irritere av slike ting, viser bare at bilen generelt holder et meget høyt nivå. 
Ellers sitter vi godt, har god oversikt og finner relativt greit ut av antallet knapper (som jo Opel generelt har redusert i forhold til før). 

Helt ny motor 

Personlig syns vi en 6-trinns manuell kasse er et ork i en slik bil, men den flunkende nye 1,6-literen leveres dessverre ikke sammen med automat. 
Kanskje kommer den kombinasjonen på sikt, for den nye 1,6 CDTI-motoren blir viktig for Opel framover. 

Motoren er totalt nyutviklet, har doble overliggende kamaksler (kjededrevet), og er den stilleste motoren i sin klasse, ifølge Opel. 
Den har såkalt BlueInjection-teknologi som reduserer NOx-utslippene med 70 prosent. 
Dette skjer ved å ha et væskereduserende stoff i en separat tank. 

Dette stoffet (som skal være gift- og luktfritt) sprøytes så inn i eksosen, for å omdanne NOx i katalysatoren til uskadelig vann og nitrogen. 
Når du åpner tanklokket vil du oppdage at det er et eget lite blått lokk under selve dieselpåfyllingen. 
Dette er for å fylle på væsken, noe som kan gjøres når du har bilen inne til 10.000 km service. 

Blandet forbruk er oppgitt til særdeles lave 0,41 l/mil, og kombinert med et CO2-utslipp på bare 109 gram/km, så bør den miljø- og prisbevisste være fornøyd med den nye motoren. 

320 
Nm sørger for et godt moment, og bra med trekkraft i oppoverbakker og litt bagasje innabords. 
Dette fordrer imidlertid at du er litt vant med bilen, og gjør de nødvendige giroperasjonene for å harmonere riktig med motorens turtall. 
Rett fram sørger de 136 hestene for at 0-100 går unna på 11,2 sekunder. 

Det kan også være verdt å nevne at motoren vil dukke opp i Meriva med 110 hk, 300 
Nm og 99 gram CO2/km, samt i Astra med 110 hk, 300 
Nm og 97 gram CO2/km. 
Dette betyr at 1,6 CDTI erstatter 1,7-literen på sikt. 

Sett under ett er den nye motoren en imponerende pakke. 
Selv for en dieselskeptiker er det ikke mye å sette fingeren på her, og med så lave forbrukstall blir totaløkonomien hyggelig lesning for mange familier. 

Det som nok er mest synd, er at den ikke blir levert sammen med automat. 
Skal du ha automat i din Zafira må du gå for bensinmotoren på 1,6-liter og 170 hk, eller en 2-liters diesel på 165 hk. 
Tillatt hengervekt er for øvrig 1.450 kg på alle motor og girkassealternativer. 

Formidabel plass 

Et viktig punkt for flerbruksbiler er hvordan man utnytter plassen, og Zafira med sine syv seter gjør en fremragende jobb. 
Med førersetet i den posisjonen vi kjører, har vi formidabel beinplass i baksetet rett bak. 
I tillegg har bilen et smart lounge-oppsett, hvor man slår det midterste setet sammen til et midtarmlene, som igjen gjør at de to setene ute på kantene da får enda bedre plass. 
Fiffig og smart. 

Den bakerste seteraden finner du ved å løfte opp en matte i bagasjerommet, så er det bare å dra i en stropp for å få opp baksetet. 
Vips har du en syvseter, men de to bakerste setene er selvsagt mest beregnet for barn. 

Med tredje seterad nedslått er bagasjerommet på 650 liter, noe som er god plass til det aller meste. 
(Vi pleier å kaste inn golfsettet mitt, og det pluss tralle går greit inn). 
Vil du ha virkelig god plass slår du ned baksetet, og da har du 1860 liter til rådighet. 
Dette er noe mindre enn S-Max sine 2000 liter, men vil nok holde i massevis for de fleste. 

Kort fortalt oppfyller Opel Zafira Tourer alle krav til flerbruksbil, det være seg om du vil kjøre alene, ha med masse unger, en vennegjeng, eller tonnevis med bagasje. 

Ta med eksemplariske kjøreegenskaper, et flott nytt motoralternativ og et design som overgår alle konkurrentene, og du får en 7-seters flerbruksbil som langt flere burde vurdere, neste gang de surrer rundt på leting etter en stasjonsvogn av noe slag… 
