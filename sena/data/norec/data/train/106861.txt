Ben Harper:«Both Sides Of The Gun» 

(Virgin/EMI) 

At Ben Harper er et flerhodet musikalsk troll som det er umulig å båssette, er for lengst opplest og vedtatt, og på sitt syvende soloalbum demonstrerer virkelig den amerikanske gitaristen, låtskriveren og sangeren de mange sidene ved sitt geni. 
«Both Sides Of The Gun» er for det første delt inn i to: 
En rolig-plate, bestående av ni fabelaktige folk-ballader, og en mer livlig skive der sosiopolitisk og gnistrende funk, soul, gospel og rock'n'roll får råde. 
Riktignok er den godeste Harper litt av en slu copycat - «Better Way» er et fordekt tyveri av Princes «7», tittellåten låner friskt fra Stevie Wonders «Living For The City» og «Engraved Invitation» høres ut som noe Mick Jagger kunne spyttet ut på slutten på sekstitallet - men han stjeler med så stor frimodighet at vi likevel ender opp med å tro fullt og helt på ham. 
Genialt! 
