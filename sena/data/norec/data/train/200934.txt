Sony Ericsson S700i
Vi har ventet spent på Sony Ericssons lekre kameratelefon, som har langt bedre bildemuligheter enn noen andre modeller på det norske markedet. 
Var det verdt ventetiden? 

S700 har vært på toppen av manges forventningsliste i lang tid. 
Ikke bare er telefonen vanvittig lekker og nydelig designet, den har også et svært godt kamera (i mobilsammenheng, selvsagt). 
Når vi legger til masse funksjonalitet og en fantastisk skjerm, er det ikke rart mange ønsker seg denne. 

Først og fremst har altså S700 et oppsiktsvekkende utseende. 
Fronten er ren og minimalistisk, og domineres egentlig av den enorme skjermen. 
Baksiden ser rett og slett ut som et Sony digitalkamera, med en linse som skjuler seg bak et lokk. 
Men hvor er tastene? 
Disse åpnes ved å vri rundt baksiden av telefonen, slik at tastaturet kommer til syne. 

En klump 

Vi legger fort merke at selv med tastaturet lukket igjen er telefonen relativ stor, først og fremst i tykkelsen. 
Med tastaturet åpent blir lengden fordoblet, og det er ingen minitelefon vi snakker om da. 
Men heldigvis kan du fint bruke den uten å åpne tastaturet, da du får full tilgang til menyene og kan gjennomføre samtaler i lukket tilstand. 
Du trenger bare å åpne telefonen hvis du skal skrive meldinger eller taste numre. 
Åpningsmekanismen fungerer upåklagelig, uten noen form for knirking, men du må bruke begge hendene til å skyve de to delene fra hverandre. 

Tastene som befinner seg nedenfor skjermen, og som du kan bruke uten å åpne tastaturet består av en fireveis navigasjonsknapp, samt fire funksjonsknapper. 
Funksjonaliteten på disse er identisk med de aller fleste nyere Sony Ericsson-telefonene. 
Selve tastaturet har deilige knapper som er enkle å trykke på og responsive, her er det ikke mye å utsette på. 

I tillegg finner vi en egen kamerasnarvei på siden, sammen med volumkontroll og en dedikert knapp til å låse tastaturet. 
Kameraet aktiveres også automatisk når du åpner linsebeskyttelsen, og det kan bare benyttes i lukket tilstand. 

Telefonen er full av funksjonalitet, og den har omtrent alt en GSM-telefon kan ha i dag, med unntak av smarttelefoner med Symbian-operativsystem. 
S700 er i utgangspunktet ingen profftelefon, den benytter seg av et menysystem som er tilnærmet identisk som menyene i K700-modellen. 
Altså svært enkle menyer, med lekkert grafisk grensesnitt. 

I S700 er det altså plass til tre bånd, Blueooth, MP3-spiller, radio, 1.3 megapikselkamera og minnekort av typen Memory Stick Duo. 
Den har strengt tatt den samme funksjonaliteten som K700, bare bedre  for nå er minnekortstøtte lagt til. 
Det er litt mindre minne her enn i K700  ca. 30 MB er tilgjengelig for brukeren, men til gjengjeld er det jo plass til minnekort, og det følger med et 32 MB kort i pakken. 
Effektivt får du ca. 62 MB minne tilgjengelig på kjøpet. 

Drømmeskjerm 

Den første store overraskelsen som kommer når vi begynner å bruke telefonen er selvsagt skjermen. 
Den er fysisk meget stor, og har en oppløsning på 240x320 piksler. 
I tillegg har den en fargepalett på 262.000 farger. 
Og ordene strekker nesten ikke til, dette er den flotteste skjermen du får per i dag. 
Menyene er sylskarpe og krystallklare, fargegjengivelsen er perfekt og skjermen er godt lesbar i omtrent alle situasjoner. 
Vi har aldri sett maken, og bare skjermen er nesten verdt pengene her. 
Selv bekjente som ikke er spesielt drevne når det gjelder mobiltelefoni blir imponert over skjermkvaliteten her, og telefonen blir et garantert blikkfang. 

Det store salgspunktet her er selvsagt kameraet. 
Det finnes allerede telefoner på markedet med megapikselkamera, men S700 har en overlegen kvalitet i forhold til disse. 
Bilder tatt utendørs, i god belysning, er helt suverene til en mobil å være, selv om innendørsbilder gjerne har litt støy. 
Selve bruken av kameraet er veldig spennende 
 det kan bare aktiveres når tastaturet er igjen, fordi det er meningen at du skal benytte det akkurat som et vanlig digitalkamera, det skal holdes horisontalt, og hele den store skjermen fungerer som søker. 
Når du holder telefonen i kameramodus havner utløserknappen rett under pekefingeren, akkurat som på et ordenlig kamera. 

Det er mange innstillinger du kan gjøre før du tar bildet, du kan velge kvalitet, lysfølsomhet, spesialeffekter, og du kan ta fire bilder i sekvens etter hverandre. 
Bildene du har tatt kan enkelt sendes videre gjennom MMS, e-post, Bluetooth eller infrarødt 
 men telefonen kan bare sende bilder via MMS hvis de er under 100 k i størrelse, så sørg for å redusere oppløsningen til 640x480 før du knipser bilder du har tenkt å sende som MMS. 

Kameraet kan zoome hele åtte ganger, men det er fremdeles bare digital zoom, som egentlig bare ødelegger bildekvaliteten. 
Det er mulig å ta opp videoklipp, men her har kvaliteten ikke blitt nevneverdig bedre. 

Det er også innebygd lys ved kameraet som aktiveres i menyen, og det lyser omgivelsene ganske godt opp. 

Alt i alt representerer S700 et svært viktig steg for mobilutviklingen, da kameraet her er mye bedre enn noen andre på markedet (i alle fall i Europa, Asia er selvsagt en helt annen historie). 
Det er fortsatt ikke en erstatning for et ordentlig kamera, men mobilkameraene har plutselig fått en bredere anvendelighet enn bare dårlige og ustabile festbilder. 

God som telefon også 

Utover den flotte skjermen og det glimrende kameraet er S700 fortsatt en skikkelig bra mobil, akkurat som K700 var før det. 
Den gjør det aller meste veldig bra, det eneste vi savner er EDGE-støtte, som ville gitt betraktelig høyere overføringshastigheter. 
S700 er som sagt heller ingen smartphone, så operativsystemet har ikke den samme fleksibiliteten som proffmobiler av typen P910. 
Til gjengjeld er brukervennligheten nok litt høyere, da det ikke er en overveldende antall menyvalg å navigere seg gjennom. 

Vi har fått meldinger om at operativsystemet i S700 er tregt, men vår testmodell oppførte seg stort sett eksemplarisk, både når vi navigerte oss rundt og skrev meldinger. 

Det er egentlig bare to negative ting med S700. 
Den er noe klumpete, spesielt når den er åpen, og den koster mye penger. 
Men det er en drøm av en mobiltelefon, en skikkelig luksusmodell som føles utrolig deilig å bruke, har det aller meste av funksjoner du trenger, en skjerm vi er overbegeistret over og et supert kamera. 
Kameramulighetene ligger i fokus her, så er det denne funksjonaliteten du er ute etter, er det mobilen du skal gå for. 
Og hvis du trenger en mobil du kan vise frem og imponere venner med, er S700 også et riktig valg. 
Vi er positivt overrasket! 
