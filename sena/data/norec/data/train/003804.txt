Something Borrowed
Jentefilm som menn kun vil se under tvang. 

Something Borrowed er et romantisk drama med noen søte scener, men også med anstrengte forsøk på intriger og konfrontasjoner som er mer pinlige enn engasjerende. 

Det er bare å innse at dette ikke er ment for meg. 
Dette er en jentefilm, som menn kun vil se under tvang, eller - i mitt tilfelle - mot betaling. 

Hemmelig forelsket 

Dette er et trekantdrama, hvor den ene kanten er uvitende om hva de to andre gjør. 

Darcy (Kate Hudson) skal nemlig gifte seg med Dex (Colin Egglesfield), som bestevenninna Rachel (Ginnifer Goodwin) introduserte for henne 6 år tidligere. 

Rachel og Dex var imidlertid hemmelig forelsket i hverandre på det tidspunktet, men først nå kommer det frem i lyset. 
Gammel kjærlighet flammer opp på et særdeles upassende tidspunkt. 

Småforelska i Ginnifer Goodwin 

Kate Hudson troner kanskje øverst på rollelista, men hun spiller andrefiolin. 
Den egentlige hovedrollen innehas nemlig av Ginnifer Goodwin. 

Hun er jeg litt småforelska i, etter å ha sjarmert meg gjennom tre sesonger av HBO-serien Big Love. 

Det er på grunn av Ginnifer at filmen havner midt på treet på mitt smaksbarometer. 

Overfladisk partyjente 

Kate Hudson overspiller gjennom det meste av filmen, og gjør ingen troverdig figur. 
Ginnifer Goodwins Rachel lider litt under av at hun liksom skal være den kjipe venninna, som i realiteten er filmens store sjarmør. 

Mitt hovedproblem med Something Borrowed, er at de to hovedpersonene er så ulike at jeg ikke tror på at de noen gang har vært så nære venninner som historien påstår. 

Darcy er ei overfladisk partyjente, mens Rachel er smart og forsiktig. 

Kvalmende kjekk kar 

For at jeg som mann virkelig skulle likt denne filmen, måtte den hatt en ålreit fyr som ”love interest”, en jeg kunne sett på som en kompis jeg gjerne ville tatt en øl med. 

Men Colin Egglesfield er ikke en sånn fyr. 
Han er ikke en dårlig skuespiller, men er kvalmende kjekk, og fremhever at han ligner Tom Cruise. 

Han går sågar med pilotbriller, åpen skjorte og utøver sport på stranda. 
Det eneste som mangler er en F-14A Tomcat! 

Enkle løsninger 

Det hender at jeg smiler av det som foregår, spesielt når Ginnifer Goodwin er involvert, men til syvende og sist er Something Borrowed gjennomsnittlig på de fleste områder. 

Historiens utvikling avhenger av noen lettvinte problemstillinger, som tynes langt. 

Og vi tilbys noen like enkle løsninger på flokene, som om regissør Luke Greenfield vil gjøre absolutt alle til lags, både i filmen og vi som ser den 
