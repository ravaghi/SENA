The Equalizer
Denzel Washington er så tøff at han nesten blir en parodi på seg selv. 

Denzel Washington er rettferdighetens harde hånd i The Equalizer. 

For første gang siden Training Day har han jobbet med regissør Antoine Fuqua, og resultatet er en tøff og brutal actionthriller, som ikke er for sarte sjeler. 

En «badass» i forkledning 

Enkemannen Robert McCall lever et rolig liv, han jobber på sin lokale Home Mart, spiser middag alene og drikker te på cafeen ved hjørnet. 
Robert elsker å hjelpe andre, og når han møter den unge jenta Teri (Chloë Grace Moretz), som er tvunget ut i prostitusjon av noen russiske gangstere, klarer han ikke å la være å hjelpe henne. 

The Equalizer lar oss raskt forstå at Robert er mer enn han gir seg ut for å være, at han har en fortid som gjør ham kapabel til å sette farlige voldsmenn ut av spill. 

Når han tar knekken på bakmennene som styrer Teris liv, får det imidlertid større konsekvenser enn han hadde regnet med, og han tvinges til å hente frem sider ved seg selv han trodde han hadde begravet for godt. 

Brutale voldsscener 

Denzel Washington sjonglerer rollen som empatisk medmenneske og kaldblodig drapsmaskin på en mesterlig måte. 
Robert er rå og hensynsløs i sin jakt på rettferdighet, han gir alltid skurkene en sjanse til å bøte for det de har gjort, men er nådeløs når de ikke gir seg. 

Filmens voldsscener er brutale og grafiske, men godt utført, og Denzel Washington får virkelig vist hvor tøff han er. 

Litt treig 

The Equalizer fungerer som underholdende action, men faller gjennom på noen punkter. 

Regissør Antoine Fuqua bruker for lang tid på å introdusere Robert og etablere ham som en god, men ikke fullt så barmhjertig samaritan. 

Handlingen strekker seg derfor ut mer enn nødvendig, og med sine to timer og elleve minutter kjennes filmen dermed for lang ut. 

I tillegg er filmens hovedkjeltring, den russiske mafiaskurken og sosiopaten Teddy, spilt av Marton Csokas, så beinhard og iskald at han nesten blir parodisk. 

Mot slutten av filmen blir også Denzel Washington nesten en parodi på seg selv, når han tar knekken på fiende etter fiende uten å blunke. 
Scenen der sprinkleranlegget i en bygning utløses, og vannet regner ned over Denzels lange øyevipper, mens han fyrer løs med en spikerpistol i sakte film, måtte jeg trekke på smilebåndet av . 

Det blir for mye, men siden det er Denzel Washington, så går det liksom greit likevel. 
Han tar forøvrig Lonely Islands «Cool Guys Don’t Look at Explotions» til nye høyder i The Equalizer – og det er veldig gøy. 
