Ny forførende Uma
Regi: 
Ben Younger. 
Med: 
Uma Thurman, Bryan Greenberg, Meryl Streep. 
Am. romantiske komedie. 
Tillatt for alle. 
Uma Thurman er forførende lekker i rollen som kjærlighetssugen nyskilt 37-åring; klart moden for en 23-åring med atletisk kropp og rask replikk. 

Egentlig er denne historien spekket med klisjeer, det være seg om modne damer og unge menn, nevrotiske jødiske mammaer, blaserte modellmiljøer og unge menn som lever i et konstant virvar av påtrengende testosteron og enkle guttegreier. 
Men regissør Ben Youngers historie har akkurat det lille løft av fresk humor som gjør at den sødmefylte stemningen ikke renner ut som såpevann. 

Litt koketteri er det når Uma Thurman (den 37 år gamle nyskilte) er sjokkert når hun skjønner at lover-boy er bare 23. 
Det er ingenting ved Uma som minner om noe slitent tilårskomment. 

Okkesom er det duket for komplikasjoner når forholdet til den energiske gutten med jødisk bakgrunn utvikler seg. 
Ikke minst fordi Umas terapeut viser seg å være guttens mor. 
Meryl Streep er fornøyelig når hun endrer seg fra å være freudiansk forståelsesfull til å bli en kamplysten jødisk mamma - uten å røpe for sin pasient hvem hun egentlig er. 
Woody Allen kunne nesten ikke beskrevet det bedre. 

«Nære og kjære» manøvrerer seg forholdsvis troverdig i et landskap der modenhet, usikkerhet og ungdommelig entusiasme håndteres med øm humor. 
Forglemmelig, men underholdende mens det står på. 
