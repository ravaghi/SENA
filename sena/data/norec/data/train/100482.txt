Rein Alexander:«Song For You» 

(Sony BMG) 

Jakten på julebonus. 

Så var vi kommet til den tiden av året hvor plateselskapene henter frem det verste i seg selv. 
Og det beste de kan få til er en plate som gir den sakrale julefølelsen, men som likevel ikke inneholder julesanger, slik at den ikke bringes tilbake til butikkene i hopetall tredje juledag. 

Sånn sett kan Rein Alexander meget vel treffe blink med «Song For You». 
Stemmeprakten hans er det vanskelig å krangle med, og repertoaret er av typen som lar seg formidle gjennom TV-reklame. 
Men her ligger problemet; mannen har lagt listen altfor høyt. 
Her får du blant annet Elvis' «Always On My Mind», Dolly Partons «I Will Always Love You» og The Everly Brothers' «Crying In The Rain» - med andre ord en rekke av patospopens ypperste øyeblikk, hvis originalversjoner er nærmest umulige å overgå. 
Men det er lov å prøve seg, og henholdsvis Pet Shop Boys, Whitney Houston og a-ha har da også greid å gjøre de ovennevnte låter til sine helt egne klassikere. 

Rein Alexander greier på sin side ikke å gi låtene særlig annet enn teknisk begavet behandling, tonsatt av kjedelige, liktlydende arrangementer. 
Sprøtt hvordan en plate med så mange knallåter kan ende som helt uvesentlig. 

ANBEFALT KJØP: 
«Unchained Melody» 
