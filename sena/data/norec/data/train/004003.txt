Singin' in the Rain
Tidenes musikal i all sin prakt. 

«Just singing in the rain 

Slik uttrykker Don Lockwood, spilt av Gene Kelly, sin kjærlighet til Kathy Selden (Debbie Reynolds) i musikalkomedien Singin' in the Rain fra 1952. 
Den fremste filmfortellingen om Hollywoods første gullalder er nå tilgjengelig på Blu-ray for første gang. 

De glade 1920-årene var en periode med vill vekst i amerikansk økonomi, spesielt i storbyene. 
Den første verdenskrigen var over, jazzmusikken tok publikum med storm og filmstjernene dukket opp som ugress. 

Singin' in the Rain forteller historien om hvordan et filmstudio takler overgangen fra stumfilm til «talkies». 
The Jazz Singer ble den første langfilmen med synkronisert lyd, og i kjølvannet av premieren 6. oktober 1927 ville alle filmstudioene kaste seg på bølgen. 

Mange gamle filmstjerner, som kanskje hadde utseendet med seg, klarte ikke overgangen og ble sparket fra jobbene sine. 
En hard og vanskelig tid for noen, hvor også nye stjerner dukket frem. 

Lockwood og Lina Lamont (Jean Hagen) er Monumental Pictures' stjernepar, en fiktiv romanse mellom de to har gjort dem til hele USAs favoritt par på lerretet. 
Så ramler plutselig Selden inn i livet til Lockwood, og filmstjernene må lage en lydfilm for å unngå konkurs. 
Slikt blir det forviklinger av. 

I dag regnes filmen som en av tidenes beste, og er å finne på femteplass på American Film Institute sin liste fra 2007 over de beste amerikanske filmene noen sinne. 

Myter, forviklinger og Hollywood-magi 

De mange sangene ble ikke skrevet til filmen, faktisk så er det omvendt. 
For samtidig som at filmen hyller de glade 20-årene, hyller den også eksplosjonen av storslåtte musikalfilmer som fulgte i tiåret etter lydfilmens inntog. 
Tittelsangen "Singin' in the Rain" ble for eksempel først fremført i The Hollywood Revue of 1929. 

Under innspillingen av den berømte scenen hvor Kelly danser rundt i regnet og hopper i vanndammer, mens han synger nettopp denne sangen, hadde han høy feber. 
Likevel ble scenen spilt inn, for som man sier i Hollywood: 
«The show must go on!». 

Samme prinsipp måtte Reynolds leve under. 
Filmen ble hennes brakdebut på lerretet i en hovedrolle, men i det innspillingen begynte hadde hun ingen formell dansetrening. 

Flere ganger fornærmet Kelly henne for dette, og historien sier at musikallegenden Fred Astaire fant henne gråtende under et piano og tok henne under sine vinger. 

Bra Blu-ray, lite ekstramateriale 

Denne utgivelsen er første gang filmen er tilgjengelig på Blu-ray og i HD-kvalitet. 
Tidligere utgivelser har vært preget av dårlige overføringer fra gamle bånd, spesielt siden de orignale filmrullene ble ødelagt av en brann. 

Bildekvaliteten er meget god, med særdeles gode farger. 
I noen scener er kantene litt uklare, men dette påvirker ikke totalopplevelsen – og er rent pirk fra min side. 
Og ja, den vises i sitt originale bildeformat på 1,37:1. 

Lyden har fått en god oppdatering med DTS-HD Master Audio i 5.1-kanaler. 
Det er lite som skal tilsi at denne filmen er 60 år gammel. 

(artikkelen fortsetter under videoen med den berømte dansescenen til Singin' in the Rain) 

Dessverre er det tynt med ekstramateriale. 
Ved siden av et kommentarspor (med blant annet Stanly Donen og Debbie Reynolds), en jukeboks med alle de musikalske høydepunktene og den originale filmtraileren – er det med en nylagd dokumentar i HD om hvordan filmen har påvirket nåtidens musikalartister. 

Koreografer og skuespillere fra tv-serien Glee forteller om sine første møter med film. 
Usher, Paula Abdul, og koreografer bak filmer som Rock of Ages, Nine og High School Musical forteller om hvor viktig denne filmen var for deres karrierevalg. 
Et par arkivklipp gir oss et lite innblikk i hvordan innspillingen var, men fokuset ligger i nåtiden. 

Intervjuer med de involverte og flere arkivklipp ville løftet opplevelsen. 

Med denne utgivelsen er filmen tilgjengelig med en kvalitet som tidligere kun var forbeholdt filmklubber, og i filmhistorisk sammenheng er dette en real godbit. 

Filmen har påvirket popkulturen i USA i mange titalls år, og den ble også en ravende suksess i Norge. 
I dette klippet fra NRKs arkiver synger og danser Grynet Molvig den norske versjonen av tittelsporet ("Om regnet høljer ned"), programmet ble sendt i 1962, handler om folkelivet på Karl Johan i Oslo og heter «Prospektkort»: 

OBS: 
Terningkastet på denne utgivelsen er for Blu-ray-utgivelsen, ikke selve filmen (som forøvrig står til en soleklar 6'er). 

(kommentarfeltet finner du under videoen, del gjerne dine tanker om denne musikalklassikeren) 
