Fengslende søken
Heidi Sævereids fjerde roman er en sanselig fortelling om ungdommelig søken og vanskelige søsken. 

Hedda er en tarot-lesende biologistudent som blir med storebroren Daniel på festival i England. 
Der Hedda er forsiktig og påpasselig, elsker Daniel kaos og kaster seg ut i det ukjente. 
Når Daniel plutselig blir borte, kastes også Hedda ufrivillig ut i det ukjente. 

Heidi Sævareid, fra Kristiansand og Lillesand, har med sine tre første og alle Bragepris-nominerte ungdomsromaner gått inn i ulike miljøer og subkulturer, alt fra kristne sekter til israelsk kampsport. 
I «Bruddlinjer» handler det om okkulte ritualer og tarotkort. 
I alle bøkene utforsker hun imidlertid den samme identitetsproblematikken: 
Hvordan finne seg selv og sin plass i verden som ung voksen. 

Fremstillingen av det motsetningsfylte, men gjensidig avhengige søskenforholdet er en av romanens fremste styrker. 
Hedda gjør alt for å slippe å ta egne valg. 
Hun søker hjelp i tarotkort, og bruker tid og krefter på å finne Daniel, enda alle andre ser ut til å ha akseptert at han fra tid til annen bare blir borte. 
Hedda er overbevist om at Daniel trenger henne, at han er hjelpesløs uten henne. 
Men søskenparet er som to omvendte magneter: 
Når hun nærmer seg, trekker Daniel seg unna. 
Hvem er det egentlig som er avhengig av hvem? 

I et fengslende og sanselig språk skildrer Sævareid både ytre omgivelser og indre uro. 
Hedda søker, og på veien havner hun i Glastonbury og London, i en ørken i Spania og i barcode-bygningene i Oslo – men kommer hun egentlig noe nærmere det hun søker? 

Rommet til fortolkning er alltid mindre i ungdomsromaner – også i de gode. 
Ikke fordi ungdommer er dummere enn voksne, og trenger å få alt inn med teskje, men fordi ungdommer ofte tviler på seg selv og egen dømmekraft, og trenger forsikringer om at de tenker i riktig retning. 
Dette er det mye av i «Bruddlinjer». 
Noen ganger blir symbolikken i tarotkortene overtydelig. 
Tydeligst er likevel Sævareids evne til å skildre hvordan unge mennesker ofte er både åpne og redde for verden på samme tid. 
