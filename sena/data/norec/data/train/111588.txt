Wolfmother - «Cosmic Egg»
Lenge leve ulven. 

Wolfmother har vært gjennom en tøff periode siden bandet albumdebuterte for fire år siden og solgte én million. 
Trioen har blitt kvartett, og det er kun vokalist og gitarist Andrew Stockdale som er igjen av den originale besetningen. 

Kan hende var det veien videre man var uenige om. 
Det har hvert fall skjedd en viss utvikling. 
Nok en gang lefles det med tidlig rifftung heavy metal, men slik tittelen mer enn antyder, snakker vi kosmiske proporsjoner. 

Det både føles og høres større ut, og er også mer Black Sabbath enn Led Zeppelin. 
Med tilsvarende oppgradering på tekstfronten blir australiernes andre både fengende og underholdende. 
Det kjennes som et skritt i riktig retning. 

ANBEFALTE KJØP: 
«Pilgrim», «California Queen», «In The Morning», «Far Away», «In The Castle» 
