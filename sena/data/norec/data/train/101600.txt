Argentina avgjorde i det 119. minutt
OSLO/SAO PAULO (VG) (Argentina - Sveits 1-0 e.e.o.) 
Nok en gang ble Argentina reddet av en sen VM-scoring da Angel di Maria (26) trillet ballen kontrollert i hjørnet. 
Arkitekt: 
Lionel Messi (27). 

Det så ut til å ende i nok en straffesparkkonkurranse, men i det 119. minutt mistet Stephan Lichtsteiner ballen på vei fremover. 
Lionel Messi, som scoret fire mål i gruppespillet, førte kula mot 16-meteren og slapp perfekt ut til høyre der Angel di Maria hadde tatt plass. 
På sin 11. avslutning i kampen traff Real Madrid-vingen blink. 

– Seieren var mer enn fortjent. 
Vi satte våre liv og sjel i dette, sier matchvinneren. 

- Én tabbe og vi kunne vært ute av VM. 
Det ble vanskelig, men slik har det vært i flere kamper i denne turneringen. 
Små detaljer avgjør, sier Lionel Messi etter kampslutt. 

To minutter på overtid av andre ekstraomgang fikk Sveits enorme sjanser til å avgjøre. 
Keeper Diego Benaglio forsøkte seg med en brasse (!) før ballen ble slått inn på ny. 
Blerim Dzemaili nikket der i stolpen før returen spratt tilbake i innbytteren og rullet utenfor fra kort hold. 

Sveits-sjef Ottmar Hitzfeld, som mistet broren Winfried (81) kort tid før kampen, får nok av tid til å irritere seg over den missen i sin kommende pensjonisttilværelse. 

- De siste minuttene inneholdt at man kan oppleve i en treners liv. 
Alle øyeblikk i fotball vil bli husket, men dette hadde selvsagt en ekstra dimensjon. 
Jeg er stolt av min karriere. 
Det har vært en ære å jobbe for Sveits, sier Hitzfeld på pressekonferansen hvor det ble presisert at han ikke ville svare på private spørsmål. 

- Det var som å opplevde 1999-finalen på nytt, legger han til og sikter til finalen i Champions League der hans Bayern München gikk mot seier før Ole Gunnar Solskjær satte inn vinnermålet. 

- De hadde to klare sjanser i første omgang. 
Bortsett fra det var vi overlegne, sier en ordknapp Argentina-sjef Alejandro Sabella i et intervju vist på TV 2 etter kampslutt. 

Di Maria nær 

Sveits fremsto friskere i første ekstraomgang, men skapte lite. 
Argentina kom nær ti minutter før slutt da Angel di Marias suser mot krysset fra skrått hold ble lempet over av Diego Benaglio. 

Sveits hang godt med i en time, men de siste 30 minuttene av ordinær tid handlet det meste om Argentina. 

Marcos Rojos skudd fra skrått hold kunne lurt Benaglio, men keeperen som sto på feil fot fikk slått unna. 
Tre minutter senere la samme mann inn til Gonzalo Higuain fikk en hard nikk slått over av den samme målvakten. 

Lionel Messi slet med å komme til de helt store sjansene før han skjøt hardt like over på volley midtveis. 
Messi var nest sist på ballen da innbytter Rodrigo Palacio headet utenfor buret og Benaglio var raskt nede og reddet da den lille magikeren fikk den siste gode sjansen til å avgjøre i ordinær tid. 

Sjansefattig før pause 

Etter en tam halvtime skapte begge lag en mulighet i løpet av ett minutt. 
Først la Xherdan Shaqiri de berømte 45 gradene ut til Granit Xhaka, men avslutningen ble stoppet av Sergio Romero. 

I neste angrep skjøt Ezequiel Lavezzi rett på keeper Benaglio. 
Sveits hang godt med før pause og skapte nok en mulighet da spissen Josip Drmic ble spilt gjennom på venstresiden. 
Romero kom på halvdistanse, men lobbforsøket ble håpløst og gikk rett i klypene på målvakten. 

PS! 
Argentina er ubeseiret i de siste 25 kampene Lionel Messi har vært på banen. 
På disse kampene har Barcelona-stjernen scoret smått imponerende 24 mål. 

Forskere ved universitetet i Bath i England har brukt tid på å finne ut hvordan man skyter det perfekte straffespark. 
- Helt enig, sier Kjetil Rekdal etter å ha sett reportasjen. 

USA-sjef Jürgen Klinsmann frykter at dagens dommer Djamel Haimoudi, skal snakke fransk med de fransktalende på Belgia. 

22 år gamle Xherdan Shaqiri har på sin fem år som profesjonell spiller vunnet fem ligagull, tre cuptitler, Champion League og VM for klubblag. 

Sveits Admir Mehmedi sa før kampen mot Argentina at han ikke bryr seg om draktbytte med stjernespillerne. 
Det samme kunne ikke Antonio Amaya si etter en kamp mellom Barcelona og Real Betis i La Liga. 
