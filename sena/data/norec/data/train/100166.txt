Harald Thune:Love, Heartbreak & Drinkin'» 

COUNTRY (Blue Mood / Grappa) 

Norges tydeligste outlaw-cowboy. 

Country-musikken ligger Harald Thunes hjerte så nær at han har fått oppnavnet «The Viking Johnny Cash», noe som slett ikke er ueffent. 
Tematikk og toner ligger ikke langt unna far sjøl, men Thune vrister løs rock-foten i større grad enn Cash, samtidig som han har et klart skeivere honkytonk-blikk på hendelsene han beskriver i låtene sine - låter som denne gangen synes sterkt inspirert av besøk i den alternative countryens arnested, Austin, Texas. 

Thune gjør ingen drastisk nye grep i forhold til det han har gjort tidligere, men han kan sitt tradisjonelle country-håndverk og har en stemme som er skapt for genren. 

På en låt som «Your Number Two» får han utmerket hjelp i duettpartner Johanna Demkers klokkeklare stemme. 

Faktisk er denne kontrasten mellom lys og mørke noe Thune kunne ha dyrket enda mer denne gangen! 

Anbefalte kjøp: 
«Firevictims», «Your Number Two», «Still Taller» og «Heartbroken, Lonesome And Blue». 

STEIN ØSTBØ 
