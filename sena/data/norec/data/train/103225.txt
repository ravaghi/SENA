Bruce Springsteen & The E Street Band:«Live At The Main Point, 1975» 

(Chrome Dreams / Indie) 

Skjeggete Springsteen på sjelfull søken i 1975. 
Tvilsom utgivelse, men verdifullt innhold. 

Denne dobbel-CD-en er ikke mors beste barn. 
Den er utgitt av det britiske selskapet Chrome Dreams, spesialister på «uautoriserte DVD-biografier» og annet småsnusk i åndsverklovens grenseland. 
Sjefen selv ergrer seg sikkert kraftig over at den i det hele tatt ser dagens lys. 

Årsaken til at den gjør det, er visstnok et smutthull i lovgivningen som medfører at konserter kringkastet over radio i Amerika - slik denne i sin tid ble - kan utgis i Europa (hei - spør ikke meg, spør sakføreren din). 

Om ikke dette er nok til å gi utgivelsen en sur eim, er Chrome Dreams' versjon visstnok løftet rett fra en piratplate - en såkalt «bootleg». 

En tvilsom utgivelse, altså, bygget på et ulovlig produkt. 
Og lydkvaliteten forringes kraftig i andre avdeling. 
Men om alt dette er nok til å gjøre deg trist, er det fullt mulig at selve innholdet vil få deg til å smile igjen. 

Puslespillet «Born To Run» var et halvårs tid unna å være ferdigstilt da Bruce og The E Street Band tok til scenen på den lille klubben (kapasitet: ca. 270) The Main Point i Bryn Mawr i Philadelphia 5. februar 1975. 

Steve 
Van Zandt var ennå ikke med på laget, pianisten Roy Bittan hadde nylig erstattet David Sancious. 
Den israelske fiolinisten Suki Lahav lånte anledningen en romantisk, sigøyneraktiv tivolistemning: 
Litt Frederico Fellino og litt P.T. Barnum, veldig Van Morrison à la «His Band And The Street Choir» (1970). 

Tre ting slår én: 
1. Bruce hadde en kjærlighet til pre-The Beatles rock 'n' roll som var uvanlig i 1975. 
2. Han var på dette tidspunktet nesten like mye en soulsanger som en rocker. 
3. Denne gutten var «going places». 

Nerder kan kose seg med den tidlige versjonen av «Thunder Road» - «Wings For Wheels» - tekstbrokker fra «Backstreets» som dukker opp i «She's The One» og mye annet. 

Andre kan kose seg med en sjelfull, inderlig opptreden fra øyeblikket før Bruce hardnet til den ultrafokuserte rockn'roll-maskinen vi - også - kjenner og elsker. 

BESTE LÅT: 
«New York City Serenade» 

MORTEN STÅLE NILSEN 
