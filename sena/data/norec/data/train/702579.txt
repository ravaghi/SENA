Tøffe Tingeling
Feen Tingeling inntar kinoen med en spennende actionfilm for både gutter og jenter. 

For første gang har den freidige, lille feen Tingeling fra "Peter Pan" hovedrollen i en film på norsk kino. 
I Sommerskogen lever hun godt med alle sine venner og venninner. 
En foreldrefri tilværerelse går med til lek og moro. 
I horisonten kan de så vidt skimte Vinterskogen. 
Mens fargene, plantene og dyrene spraker i Sommerskogen, er alt hvitt og kaldt der borte. 
Og det er forbudt for feene å krysse grensen fra sommer til vinter, og omvendt. 
Men Tingeling, som har et pågangsmot som en Ronja Røverdatter, er nysgjerrig på feene i Vinterskogen. 
Hun lurer seg av gårde, og får sitt livs største overraskelse! 

Men å bryte ledernes regler og å tukle med naturen og temperaturforhold, skal vise seg å få store konsekvenser. 

Forfriskende 

Det er noe forfriskende annerledes, men likevel umiskjennelig Disney med filmen "Tingeling — vingenes hemmelighet". 
Det som på plakaten ser ut som en film for småjenter som liker Barbie og rosa, viser seg å være en riktig så spennende, actionfylt og kjønnsnøytral film. 
Her kommer rollefigurene i alle slags kroppsfasonger og kulører, uten at det blir gjort noe nummer av det. 
Og under overflaten kan vi lese et budskap både om miljøvern og medmenneskelighet, befriende fri for den kjekkas-humoren som ofte gjennomsyrer Disney-filmene for også å tekkes foreldrene som må være med. 
En sympatisk vri fra Disney-fabrikken, som også holder sin sedvanlig høye og kreative standard i animasjon og fargebruk. 

Litt banalt 

Dessverre har de også valgt å nok en gang fylle en film med den typiske Disney-musikken, med både sukkersøte musikallåter og svulstige strykere som du føler du har hørt før. 
Dialogen tipper også over til det banale noen ganger. 
Likevel: en film som er verd å se både av jenter, gutter og foreldre. 
