Søtt og lett
Regi: 
Billy Woodruff. 
Med: 
Jessica Alba, Mekhi Phifer, Lil'Romeo, Missy Elliot. 
Am. drama. 
7 år. 

Klisjeene står i kø i denne noe søtladne, men likevel småsjarmerende og velment idealistiske filmen fra hip-hop-miljø i New Yorks bakgater. 

Jessica Alba er søt og energisk som Honey, en særdeles talentfull danser som forsøker å klatre til toppen. 
Hennes hjerte er hos unge fattigfolk i nabolaget, hennes ambisjoner ligger som koreograf i musikkvideobransjen. 

Det handler om godjenta som lokkes av penger og suksess, men som til syvende og sist ikke vil selge sjelen sin. 
Historien er laget i utallige versjoner. 

I dette tilfellet er resultatet varmhjertet, men temmelig overflatisk. 
Med fnugglett regihånd toucher man innom et bakgatemiljø der ungdommen fristes mer av gangsterlivet enn hyggelig samvær i et gammelt dansestudio. 

Men Honey har bein i nesa og ordner opp, og det meste får et honningsøtt, idyllisk preg. 
Likevel; godhjertet feelgood-stemning veier opp for en del av klisjeene. 
