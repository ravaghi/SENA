Overbevisende ungdomsdrama fra Oslo øst
For en imponerende instruksjon av amatørskuespillere! 
Regissør Eirik Svensson har laget et livlig portrett av et flerkulturelt ungdomsmiljø i Oslo. 

"Natt til 17.". 
Regi: Eirik Svensson. 
Med: 
Samakab Omar, Thea Sofie Loch Næss, Mohammed Alghoul, Burhan Ahmed, Kaan Kozanli, Torkel Dommersnes Soldal, Nora Tyldum Lunør med flere. 
Manus: Sebastian Torngren Wartin. 
Norge 2014. 
1 time 23 minutter. 
Aldersgrense: 11 år. 
Egnethet: 
Ungdom. 

De friske dialogene mellom 15-årige gutter og jenter triller smidig av sted. 
Det kan minne litt om Hanne Myrens metode i forrige ukes filmpremiere, "Elsk meg". 
Der spilte rolleinnehaverne seg selv idet manuset mikset ekte erfaring med noe dikting. 

Men det dokumentariske er bare tilsynelatende i "Natt til 17.". 
Her debuterer Sebastian Torngren Wartin som manusforfatter, noe han stort sett kommer heldig fra. 

Vennskapet mellom Sam (bakgrunn fra Somalia) og Amir (Midtøsten) er gullgodt skildret i starten. 
Dermed forstår vi hvilket sviende nederlag det er for sistnevnte da han brått får vite at Sam holder på å erobre Thea. 
Hun har vært Amirs kjæreste, men hans intense ønske er å gjenerobre henne på en fest natt til 17. mai. 

Norske filmer strever ofte med mangelfullt utviklede biroller og altfor knappe miljøskildringer. 
Men her planter Svensson og Torngren Wartin trekantkonflikten dypt i omgivelsene. 
Guttegjengen utfolder seg med fleip, frekkheter og rapping av øl i nærbutikken. 
Hjemme hos Sam får vi møte den energiske norsk-somaliske moren og lillesøsteren. 
Fnisende 15-årige jenter stiller til hjemme-alenefest hos Thea etter at hennes i overkant naive overklasseforeldre har reist på hyttetur. 

Av og til er manuset vel gjerrig med informasjon. 
Det fungerer at vi knapt får vite noe om den ressurssvake bakgrunnen til Amir. 
Men hvorfor den eldre tenåringen John er så voldelig, blir jeg sittende og lure på. 

Men okeida. 
Det viktigste er at forholdet mellom Sam, Amir og Thea spilles godt ut idet natt-til-17. mai-festen kommer ut av kontroll.Her klarer filmskaperne ikke bare å lage ytre dramatikk, men å bore inn til de såreste og vareste følelsene hos disse ungdommene. 
Bra. 

Norskfinske Eirik Svensson gikk ut fra Den norske filmskolen i 2010 og spillefilmdebuterte i fjor med det på mange vis vellykkede kjærlighetsdramaet "En som deg". 
Med "Natt til 17." befester han at han har noe å fare med i norsk film. 
