Festkystpop
LA-eksentriker rydder, skrubber og lufter ut av lydbildet med oppsiktsvekkende resultat 

Soveromsindie meg her og der. 
Om de siste årene har lært oss noe, er det tvert imot hvor mye indiefavoritter som Animal Collective og Dirty Projectors har tjent på å åpne opp og ekspandere universet sitt ut mot verden, uten at et milligram særegenhet har måttet ofres underveis. 

Med Before Today har også den notorisk selvkjørte 31-åringen Ariel Rosenberg skjønt det: 
Visjonen, som i grove trekk kan beskrives som opportunistisk FM-rock kjørt gjennom et febergroggy og sjøsykt filter, er intakt. 
Den låter bare så enormt mye bedre enn tidligere; mindre "interessant" og mer interessant, tross enkelte tilbakefall underveis (intetsigende "Hot Body Rub" er i så måte ustrategisk plassert i front av albumet). 

Et drøyt kvartdusin av disse låtene befinner seg like fordømt på øverste hylle av hva popåret 2010 har skjenket oss så langt, med det uimoståelige softrock-monsteret "Round And Round" ragende helt på toppen. 
Har du ikke hørt den ennå, anbefaler jeg deg å ta en titt i bunnen av anmeldelsen: 
Sommeren din kommer ikke til å bli den samme. 

Halsende like bak følger det henholdsvis-Brian-og-Gary-Wilson-parafraserende tospannet "L'Estat" og "Fright Night", mens den seige, knullete (og herlig titulerte!) glamrockeren "Butt-House Blondies" hinter om at Haunted Grafitti har tatt steget fra å være et et over gjennomsnittlig flott bandnavn til å bli et ordentlig band. 
Mistanken bekreftes med hemningsløst allsangbare "Bright Lit Blue Skies", en coverversjon av det obskure Boston-bandet The Rockin' Ramrods burde-blitt-hit fra 1968. 

Vel, verden har nå engang aldri vært rettferdig, og oddsen for at Ariel Pink når de store massene han fortjener, er heller ikke denne gangen av de beste. 
Men du kan, og bør, gjøre ditt. 
