Sony Ericsson K800i
Sony Ericsson har fått bruke Cyber-shot-merkenavnet på sin nyeste mobil. 
Men er K800i med sine 3,2 megapiksler og autofokus like bra som den høres ut? 

Sony Ericsson K800i kom i grevens tid. 
For etter at forrige generasjons kameramobil fra selskapet (K750i) generellt sett fikk bedre kritikk enn rivalen Nokias toppmodell (N90), har rollene endret seg. 
Nokia lanserte nemlig for kort tid siden N80, med tre megapiksler. 
En telefon som tok såkalte kameramobiler opp til et nytt nivå. 
Sony Ericsson vil selvsagt ikke være noe dårligere og tar nå opp hansken med K800i. 

Vokser seg kul 

Umiddelbart etter at den nydesignede esken åpnes mister vi imidlertid litt av troen. 
Førsteinntrykket tyder nemlig på at designet på Sony Ericsson K800i ikke holder samme designnivå som de siste mobilene fra selskapet. 
Men etter hvert som man tar den i bruk vokser telefonen seg kulere og kulere. 
Inntrykket etter noen dagers bruk er at K800i er at den er riktig så tøff. 

Telefonen har også veldig gode taster. 
Både de vanlige tastene og navigasjonstasten er meget behagelige. 
I tillegg er mobiltelefonen utstyrt med en rekke snarveisknapper, selv om musikktastene glimrer med sitt fravær. 

På baksiden virker telefonen litt klumpete, men dette har sin naturlige forklaring. 
Her sitter nemlig kameraet, som har både god oppløsning og autofokus, noe som vel tar en del plass. 
Den ligger imidlertid meget godt i hånden og virker hverken for stor (105 x 47 x 22 mm) eller for tung (115 gram). 
Totalt sett er da også denne telefonen litt mindre enn det Nokia N80 er, men den har da heller ikke alle de funksjonene som N80 kan skilte med. 

Suverent kamera 

Når det gjelder kameraet er det imidlertid ingen konkurranse. 
Nokia N80 tar gode bilder, men vi synes ikke den kan konkurrere med det man får til med K800i. 
Bildene man tar med flaggskipet til Sony Ericsson er det beste vi har tatt med en mobiltelefon til nå. 
I godt lys blir bildene overraskende gode. 
Samtidig er telefonen utstyrt med en skikkelig bra Xenon-blitz som også gir ganske gode bilder i mørket. 

Kameraet har også en meget bra autofokus-funksjon og en rekke innstillinger som gjør at man er nærmere vanlig digitalkamerastandard enn noensinne. 
Fortsatt er det et lite stykke igjen, men for hver telefon som kommer nærmer mobilprodusentene seg. 
Etter å ha printet ut et par av bildene vi har tatt med denne mobilen kan vi rapportere at vi ikke har noe som helst problemer med å putte disse i fotoalbumet. 

Derimot er videokameraet en gedigen skuffelse. 
Der de fleste av dagens gode kameramobiler har gode videomuligheter er K800i kun utstyrt med QCIF-oppløsning (176 x 144). 
Dette er altfor dårlig i forhold til konkurrentene og helt uforståelig når Sony Ericsson tross alt lanserer dette som den ultimate kameramobilen i 2006. 

Opplevelsen av stillbildekameraet hjelpes også godt på vei av en helt nydelig skjerm. 
To tommer med 320 x 240 punkter og 262 144 farger er mer enn godt nok. 
Lysstyrken er også meget god selv om den selvsagt sliter litt når det er snakk om de heftigste sommerdagene. 

Mer å by på 

Men K800i har mer å by på enn kult design og godt kamera. 
Den er faktisk utstyrt med 3G (men uforståelig nok ikke EDGE) og et kamera på fronten til videotelefoni. 

Telefonen har også MP3-spiller, men sliter med lite minne. 
For med 64 megabyte internminne har man knapt nok plass til bildene man tar. 
K800i har riktignok minnekortstøtte (Memory Stick Micro M2), men siden det ikke følger med noe kort føles det hele litt snaut. 

K800i mangler også støtte for egne hodetelefoner og snarveisknapper. 
Da hjelper det lite at mobilen er utstyrt med en god FM-radio med RDS. 
Lyden fra telefonen er imidlertid ganske bra og med litt ekstrautstyr (nytt headset og minnekort) har man en virkelig god MP3-mobil. 

Nyskapende lader 

Sony Ericsson skal også ha det for den nye laderen som følger med telefonen. 
Denne okkuperer ikke tilkoblingsporten på samme måte som man er vant til. 
For laderen viderefører dene porten slik at man kan koble til mer ekstrautstyr. 
Man kan for eksempel ha den på lading mens man spiller musikk via eksterne høyttalere. 
Se forklarende bilde under. 

Menyene er av sedvanlig Sony Ericsson-karakter, altså både stilige og brukervennlige. 
Det er imidlertid ikke et åpent operativsystem, slik at man ikke har muligheten til å laste ned en hel del ekstraapplikasjoner, som man kan på for eksempel Symbian-mobiler. 
Er man ute etter dette bør man nok heller gå for M600i eller P990i. 

Telefonen har imidlertid det man trenger av småprogrammer. 
Sammen med synkroniseringen, som går enklere enn noen gang, blir dette en mobil for mellomsegmentet som er mer enn god nok. 

Man har også et par spill på K800i som er veldig artige. 
Spesielt minigolf-spillet som man kan konkurrere med andre via Bluetooth er en vinner. 
Basisfunksjonene som talekvalitet og batterilevetid er også tilfredsstillende, selv om sistnevnte selvsagt kunne vært bedre. 

Litt i dyreste laget 

Til å være en mobil i mellomsegmentet er nok Sony Ericsson K800i i dyreste laget. 
Man må nemlig ut med nesten fire tusen kroner (uten subsidier) for denne mobilen. 
Isolert sett er dette altfor mye. 
Du får bedre mobiler totalt sett til en billigere penge enn dette. 

Allikevel har vi sansen for denne mobilen. 
Fotoegenskapene er som sagt eksepsjonelle til en mobil å være, og det kan nok være verdt noen kroner ekstra. 
Vi foreslår at de som er interesserte tar en tur i butikken for å prøve kameraet, siden det er dette som er spesielt med Sony Ericsson K800i. 
Vi er imidlertid overbevist. 

Tekniske data for Sony Ericsson K800i 
