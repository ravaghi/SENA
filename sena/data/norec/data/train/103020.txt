The Drums, «Portamento»
(Moshi Moshi) Plutselig mye bedre. 

Det er så vidt et år siden disse brooklynerne debuterte med sin befriende - om enn noe tenåringskeitete - forening av The Cure, Joy Division og Beach Boys. 

Siden da har trioen hørt mye på Peter Hooks bass-soloriff og antibransjete nok spilt inn nytt materiale på vokalistens kjøkken. 

Det var ikke så dumt. 
Låtene er gjennomgående mye mer kontrollerte og vedvarende, likheten med inspirasjonskildene er vagere og lyden underlig bedre og mindre ustadig. 

Mot slutten tenderer de skjøre arrangementene til å gå tom for kalsium og nødvendige vitaminer, men gjennomgående er det overraskende mye helse i lystkonseptuell britisk dansepop fra Amerika. 

BESTE LÅT: 
«Money» TOR MARTIN BØE 
