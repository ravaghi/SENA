Vintertest:Hyundai i10 

Den imponerte i test i Italia. 
Den imponerer enda mer i Norge. 
- Tenk, knøttet har til og med varme i rattet! 

DinSide testet tidligere i høst den nye Hyundai i10, og proklamerte da at konsernet hadde tatt syvmilssteg med sin nye lille småbil - minibil, om du vil. 

Men dette var på tørre og fine veier på vakre Sardinia. 
Hvordan fortoner bilen seg når den møter den norske virkeligheten i triste og grå Norge i januar? 

Gleden blir stor når noe av det første som møter oss i denne lille bilen, er et oppvarmet ratt. 
i10 har nemlig noe så velkomment som en liten knapp som gir varme i rattet. 
Det er ikke nytt i seg selv, men det er svært uvanlig i denne prisklassen. 

To motorvalg 

Testbilen har 1,2-liters motoren på 87 hk. 
Det er et av to motoralternativ, og interessant nok det største av dem. 
Minst er en 1,1-liters motor på 66 hester med et dreiemoment på 94 Nm. 
Snittforbruket er oppgitt til ned mot 0,43 l/mil (gjelder 1,0 Blue Drive) og CO2-utslippet er oppgitt til 98 g/km (gjelder 1,0 Blue Drive). 

Blue Drive er for øvrig miljømodellen, der blant annet hjul og andre små modifiseringer er gjort for å oppnå så gunstige utslipp- og forbrukstall som mulig. 

Går du for vanlig 1,1-liter, som er det motoralternativet Hyundai i Norge forventer å selge mest av, så gjør bilen 0-100 km/t på 14,9 sekunder og har en toppfart på 155 km/t. 

Mange vil nok gå for automatgir på denne varianten. 
Da blir tallene 0,49 l/mil i snittforbruk, 137 g/km i CO2-utslipp og 0-100 km/t skjer på 16,8 sekunder. 
Toppfarten er da oppgitt til 145 km/t. 

Men testbilen har altså 1,2-liters motoren på 87 hester og med et dreiemoment på 120 Nm. 

0-100 km/t går da unna på 12,3 sekunder, og toppfarten er 171 km/t. 
Snittforbruket oppgis til 0,49 l/mil og CO2-utslippet skal være 114 g/km. 

Ikke latterlig 

Som motorjournalist er det lett å ta en litt nedlatende holdning til små motorer, med kubikkstørrelser man helst assosierer med motorsykler. 
Undertegnede har selv fire biler med V8, men må allikevel innrømme at dagens motorteknologi gjør imponerende underverker med motorer fra 1 til 1,2-liter. 

Hyundais motorer er likedan, det føles alltid som om du kjører en større motor enn det du gjør, og motorkarakteristikken er fresk og egentlig ganske morsom. 

Kombinert med en ganske rapp 5-trinns kasse, blir det gøy å bruke turtallet mens man girer ned, for å gi best mulig skyv ut av svingen eller rundkjøringen. 

Når man da drar opp gjennom girene i den påfølgende motbakken, føles bilen alltid langt sterkere og kvikkere enn tallene skulle tilsi. 
Du trenger altså ikke være redd for å kaste deg ut i venstrefila med en i10, du holder mer enn greit nok følge med de tøffe gutta i sine senkede Audier. 

Blant de største i klassen 

Hyundai satser på å vinne kunder ved å appellere til fornuften. 
i10 er blant de større i klassen, og er for eksempel 12,5 cm lengre enn VW Up! med sine 366,5 cm i utvendig lengde. 

Plassen i hodehøyde skal være klasseledende, det samme gjelder bagasjeromsvolumet. 
Det rommer 252 liter, og øker til 1046 liter straks baksetet legges ned. 

Undertegnede fikk plass til ski og staver ved å legge ned den største halvdelen av det delte baksetet, og la skiene hvile mellom forsetene. 
Likevel er det fortsatt en viss distanse opp til den overraskende romslige Hyundai i20. 

Men ikke alt fungerer like bra når kulden setter inn. 
Varmeapparatet gjør jobben sin for å holde frontruta fri for is, men så snart du slår av luftstrømmen mot vinduene, og retter den mot andre steder for å varme en kald kropp, begynner siderutene å dugge til. 

Da er det på'n igjen med knappen for frontruten for maks defrosting. 
Dette er et fenomen vi har opplevd før på Hyundais småbiler, og er et område man egentlig burde ha gjort noe med. 

Fremkommeligheten på slushy vinterføre er imidlertid bra, og bilen tar seg godt frem på dårlige veier med både is og mye våt snø. 

Den beste detaljen for norsk vinterføre er imidlertid skjult litt til venstre og ned for rattet. 
Nemlig en knapp for varme i rattet. 
Kanskje den beste nyvinningen på bilfronten de siste årene. 

Bra med utstyr 

Utstyrsnivåene går fra Classic, Comfort, Comfort+ og til Premium. 
Manuelt klimaanlegg, sentrallås og varmeseter er inkludert på alle nivåer. 

Mange vil klare seg med Comfort, hvor du får med oppvarmet ratt, høyderegulerbart førersete, fire el-vinduer og lakkerte dørhåndtak og speilhus. 

På Premium får du med blant annet bluetooth, automatisk klimaanlegg, delskinn-interiør, nøkkelfritt system, cruise control og bakkestart-assistent. 
Integrert TomTom-navigasjon er tilleggsvalg. 

Hyggelige priser 

Hyundai sier selv de har bestrebet seg på å lage en bil bedre tilpasset det europeiske markedet. 
Finere design, skarpere presisjon og en styrket følelse av opplevd kvalitet er blant poengene for dette. 
Det er bare å innrømme at innsatsen ser ut til å funke. 

Dessverre for konsernet går ikke salget så bra som det egentlig burde gjøre. 
Bilene er gode, og garantivilkårene de beste som fins. 

Ikke bare tilbyr de sju års garanti, den gjelder også for opptil 200.000 km mot Kias 150.000 km. 
Forhandlernettverket er heller ikke svakere med 67 forhandlere mot Kias 51. 

Lille i10 burde appellere til alle som søker etter en lettkjørt og fin småbil, uansett om man kaller det A- eller B-segment. 

Prisene er særdeles gode. 
Startpris for i10 er 129.500 kr, mens 1,2 Comfort er 142.950 kroner. 
Vil du ha automatgir er den samme bilen 162.950 kroner. 
Øverst på haugen troner Premium, og da har du alt av utstyr. 
1,2 Premium koster 179.950 kroner. 

Det må sies å være mye bil for pengene, og gjør bilen mer enn konkurransedyktig mot enhver konkurrent man ønsker å nevne. 
Kort fortalt fortjener bilen at flere får øynene opp for den. 
