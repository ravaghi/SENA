En annerledes julekonsert – med ekte granbar
Slik kan en julekonsert også gjøres. 

– Velkommen til julekonsert eller ka vi no ska kalle det. 
Konsert blir det i alle fall, kommer det fra Helge Jordal. 

Og allerede fra første låt, Tom Waits’ klassiker «In the Neighbourhood» sunget på kav bergensk under navnet «Her i gaten vår», er det klart at dette ligger nærmere «ka vi no ska kalle det» enn det folk flest forbinder med en julekonsert. 
Men likevel kanskje litt mer i pakt med julens egentlige budskap og ånd enn de innbringende turneene der mange av landets artister henter inn en god årslønn i løpet av noen desemberuker. 

MotBakkeorkesteret er nemlig et løselig sammensatt band bestående av miljøarbeidere og brukere ved Frelsesarmeens bo og omsorgssenter i Bakkegaten i Sandviken. 
Det har eksistert i mer enn ti år og tirsdagens julekonsert på Lille Ole Bull var den andre etter fjorårets vellykkede oppstart. 
Besetningen kan variere litt og denne kvelden besto den av Odd Obert Olsen, Gunnar Emmerhoff og Johannes Maaseide på gitarer, Cato Eikeland på bass og Roy Inge Holtet bak trommene. 

Med tiden kan dette kanskje bli en tradisjon på linje med de årlige gjengangerne i Grieghallen. 
Men noen stor kommersiell suksess som Kurt Nilsen, Sissel og Oslo Gospelchoir vil nok dette aldri bli. 
Til det er det for rufsete, småskeivt og uhøytidelig. 
Dagens publikum vil helst ha plastjuletrær med kunstig snø, mens dette er ekte real granbar rett fra skogen. 

Innholdet må sant sies å være et høyst utvidet julesangbegrep. 
Her er alt fra gamle viser av Cornelis Vreeswijk og Evert Taube til Johannes Kleppevik og Fred Ove Rekstens varme hyllest til byoriginalen Ottoen, alias Otto Wollertsen, som døde i julen for to år siden. 
Det låter riktignok ikke alltid like glatt og perfekt, men blir avlevert med stor innlevelse og lun humor. 

Helge Jordal binder det hele sammen på ekte gammeldags kjuaguttvis. 
Får stor applaus når han skjeller ut dagens politikere for å ha omgjort Bergen sentrum til en eneste lang rekke av kjedebutikker. 
Spiller både munnspill og gitar. 

– 
Eg gikk på trynet på sykkel tidligere i høst, så eg e ikkje sikker på kordan det går med de derre gitargrepene. 

Sammen med kveldens gjest Heidi Lambach gjør han en ubetalelig versjon av Shane McGowan og Kirsty MacColls moderne klassiker «Fairytale of New York». 
På bergensk selvfølgelig. 
Når Helge Jordal spiller rennesteinsfyllik med grov røst står det absolutt til troendes. 

Tradisjonelt pleier julekonserter å avsluttes med «Deilig er jorden». 
Men dette er ingen tradisjonell julekonsert. 
Så her blir det i stedet allsang av Ivar Medaas sin gode, gamle «Dar kjem dampen». 
Selvfølgelig har ikke det godt voksne publikumet noen problemer med teksten. 
