Av piloter for piloter
Microsofts «Flight Simulator»-serie har lenge vært selve ikonet på simulator-sjangeren. 
Kan den nyoppdaterte X-modellen følge i sine forgjengeres fotspor? 

La oss få avklart en ting først som sist. 
«Flight Simulator X» er på ingen måte for alle. 
Her snakker vi Realisme med stor R. 

Er du på jakt etter lettvint arkadeflyging, jakter du ikke bare på feil sted, men også i feil skog. 
Spillet, eller simulatoren, krever store mengder tålmodighet og en god porsjon investert tid. 

Er du derimot en liten pilotspire eller en tålmodig sjel med genuin interesse for flyging, er «Flight Simulator X» noe for deg. 
Simultatoren er det nærmeste du kommer virkeligheten, uten faktisk å hoppe oppi en cockpit og spenne fast sikkerhetsselen. 

Verdenskartet er detaljert, med gjenkjennelige landemerker i fleng, realistisk landskap og nøye gjenskapte flyplasser. 
Flyene oppfører seg realistisk, og innstillingsmulighetene er nærmest ubegrensede. 
Jeg tviler ikke et sekund på at spillet kan brukes til å trene virkelige piloter. 

Værsystemet er et kapittel for seg selv. 
Du kan justere på alt fra størrelsen på skyene og hvilken høyde skydekket skal ligge på, til turbulens og lysforhold. 
Vil du ha det hele ekstra realistisk, kan også spillet hente ekte værdata for akkurat det området du flyr over. 

Blir du lei av å fly vanlige ruteflyginger, har «Flight Simulator X» et aldri så lite ess opp ermet. 
Nemlig oppdrag. 
Disse varierer fra vriene innflyginger i de sør-amerikanske Andesfjellene, til redningsaksjoner på oljeplatformer i Nordsjøen. 
Vanskelighetsgraden på oppdragene er også godt variert. 
De enkleste kan håndteres etter bare noen timer bak spakene, de vanskeligste gir selv garvede virtuelle piloter noe å bryne seg på. 

Men, medaljens bakside er temmelig mørk. 
Systemkravene grenser til det absurde. 
Kanskje ble simulatoren etterhvert så avansert at Microsoft glemte at den faktisk skulle brukes på vanlige hjemme-PCer? 

Med mindre du har en nyanskaffet maskin i 20 000-kronersklassen, vil du ha store problemer med å kjøre spillet på noe annet enn lave innstillinger. 
Heldigvis ser spillet rimelig greit ut selv da, men det er synd og skam at de aller færreste av oss får nyte den vakre grafikken fullt ut. 

Dersom du likte forgjengerne, har jeg derimot ingen problemer med å anbefale «Flight Simulator X» på det varmeste. 
Selvfølgelig gitt at du har et kraftsystem som takler det. 
Spillet er uten tvil det vakreste i serien, og de nye oppdragene byr på spennende utfordringer for den flyinteresserte. 

Allikevel bør du være både flyinteressert og tålmodig for å virkelig storkose deg med «Flight Simulator X». 

Noen eksterne linker 
