«Hva blir det neste, oktoberfest i Teheran?»
For mye action, for lite romantikk mellom Tom Cruise og Cameron Diaz. 

||| 
FILM: 
Det starter lovende. 
Tom Cruise og Cameron Diaz dumper inn i hverandre på flyplassen. 
De kommer i prat på flyet. 
Det ligger romantikk i ... lufta. 
Legg til en dose spektakulær agentvold, inkludert skyteglade piloter og vi har starten på et spenstig stykke komedieromantisk actionthriller. 

Den allsidige James Mangold har seinest vist at han behersker det biografiske dramaet i «Walk the Line» og westernsjangeren i den solide remaken av «3:10 to Yuma». 
Nå tar han for seg den smarte varianten av agentkomedien og har til rådighet de beste råvarene i form av Cruise og Diaz. 
Ah, tenker jeg, vi er i gode hender. 

Mister gnist 

«Knight and Day» handler stort sett om disse to, så kjemien er viktig, kan du si. 
Flere av mine romantiske favorittfilmscener foregår i filmer som dette. 
Jeg tenker på George Clooney og Jennifer Lopez som møtes i en skyskraperbar i Detroit i «Out of Sight». 
Eller Franka Potente og Matt Damon etter at hun har klippet og farget håret på egen hånd i «The Bourne Identity». 
Måtte det holde hele veien til rulletekstene. 

Men, nei, da. 
Oppsummering: 
Roy Miller (Cruise) er en slags agent. 
Slåsskamp. 
June Havens (Diaz) er bilmekaniker. 
Flykrasj. 
Roy er på flukt fra de fleste (biljakt), både myndigheter og skurker (skyting). 
June roter seg inn i Roys problemer. 
Motorsykkeljakt. 
June er først sjarmerende (hvitt smil), deretter hysterisk og slitsom (sorry), men hun vokser med oppgavene, på et vis. 
Maskinpistol. 
Jeg sier ikke at filmen fisler ut i ingenting, mister all sin smarte sjarm og dynger på med digitalt fjas. 
Den holder bare ikke hva den lover i starten. 

Mye reising 

Håndverket er til dels solid, men kunne man ikke funnet noe smartere å sentrere handlingen rundt enn en hjelpeløs nerd (Paul Dano) og hans magiske MacGuffin-dings? 
Jeg mener, når man først har CIA og FBI involvert. 
Den halsbrekkende ferden fører Roy og June fra Wichita og Boston til Salzburg, en øde palmeøy og deretter Sevilla, hvor man visstnok arrangerer San Fermín-festival med okseløp i gatene. 
Hva blir det neste, oktoberfest i Teheran? 

Flere andre pussigheter tyder på at det er blitt klippet og limt en del underveis mot ferdig sommerfilm. 
Man får tydeligvis kjøpt mye sviktende logikk for 100 millioner dollar i våre dager. 
Men tar vi med i regnestykket at «Knight and Day» underveis het både «Wichita» og «Trouble Man» og at et halvt dusin manusdoktorer, pluss Adam Sandler og Chris Tucker, har vært innom prosjektet på dets ferd gjennom «development hell», er ikke resultatet helt krise. 
