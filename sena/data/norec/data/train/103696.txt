Bonk:«Western Soul» 

(Racing Junior) 

Steinrøft fra hovedstadens rockundergrunn. 

De fire medlemmene i Bonk kan neppe sies å være unge og lovende, men du vil garantert ikke høre mange norske album i år som er tøffere enn «Western Soul». 

Tre av medlemmene har bakgrunn i Anal Babes og Kung Fu Girls, som herjet i undergrunnen uten å komme noen vei på første halvdel av 90-tallet. 

«Western Soul» er grumsete og lurvete produsert, men det finnes en rå energi og et nakent driv her som gjør albumet totalt uimotståelig i små doser. 

Bonk tryller nemlig frem fengende melodier og flotte harmonier bak den nokså kompakte veggen av skurrende gitarer, buldrende bass og slamrende trommer. 
Aller best på det 28 minutter lange albumet er fuzzpop-mesterverket «Wasted Love», som simpelthen er magisk enkelt og effektivt. 

ESPEN A. HANSEN 
