Superfornuftig Skoda Octavia
Den koster lite, bruker lite, kjører bra og har høy kvalitetsfølelse. 
Er det egentlig noe galt med Octavia Greenline? 

Octavia har i alle år vært en interessant bil på det norske markedet, ikke minst i stasjonsvognutgave. 
Nå er den her i sin hittil mest fornuftige utgave. 
Det gledelige er at den fortsatt er en trivelig bil og er dermed blitt rimelig komplett. 
Vår test tar imidlertid også sikte på å avdekke om det finnes mindre attraktive sider ved denne bilen. 

Greenline 

Greeline er Skodas sparevarianter som skal bruke mindre drivstoff. 
Octavia er nå på plass i ny Greenline-utgave med den ferske motoren 1.6 TDI under panseret. 
Forbruks- og utslippstallene er gode. 0,44 liter og 114 gram CO2 er fasiten enten du velger kombi eller stasjonsvogn. 
Tall og priser videre i artikkelen vil være basert på stasjonsvognen ettersom det er den de aller fleste kundene kjøper. 

Priser og utstyr 

Det er ingen voldsomme besparelser Greenline-versjonen av Octavia bringer med seg. 
Sammenlignet med en standard Octavia 1.6 TDI handler det om 0,01 liter per mil og 5 gram CO2 per kilometer. 
Prismessig er det også små forskjeller. 
Greenline koster fra 244.000 kroner, snaut 2.000 kroner mindre enn standardutgaven. 
Da er også aluminiumsfelger inkludert på Greenline, men ikke på standardutgaven Ambiente. 
Vår testbil var en såkalt Greenline Plus som har ting som automatisk klimaanlegg, regnsensor, oppvarmede spylerdyser og skinn på ratt, girspak og håndbrekk. 
Denne utgaven starter på 253.000 kroner. 

Fin motor 

Den nye motoren overbeviser umiddelbart med en langt roligere og stillere gange enn sin forgjenger. 
Effekt og dreiemoment på 105 hester og 250 newtonmeter er imidlertid det samme. 
Fra stillestående legger man merke til at denne motoren er litt svakere på lave turtall enn vi har blitt bortskjemt med i mange nye dieselmotorer de siste par årene. 
Over om lag 1.300 omdreininger er det imidlertid godt med krefter og motoren fremstår som svært passende for denne bilen. 
0-100 på 11,9 sekunder er ikke all verdens, men i praksis så er det nok av krefter og et lite ekstra skyv de gangene man trenger det. 

Girkassen er manuell og har fem trinn. 
Et sjette trinn er alltid en fordel, men de fem girene er spredd ut på en optimal måte for norske fartsgrenser. 
Femtegiret er høyt nok til at motorveikjøring går behagelig for seg, og lavt nok til at du sjelden trenger å gire ned på landeveien. 

Forbruk 

Når det gjelder forbrukstallene var vår testbil ikke helt egnet til å bekrefte disse ettersom den var helt ny. 
Etter noen mil blir motoren gjerne litt mer effektiv, og vi opplevde at tallene vi produserte på kjørecomputeren har et klart potensial til å bli lavere etter hvert. 
0,43 viste den elektroniske måleren etter en times landeveiskjøring. 
Med fullt innkjørt motor burde det tallet ligge en del lavere. 

Fast 

Kjøreegenskapene på Octavia er alltid overbevisende. 
De er ikke supersportslige, men gode og forholdsvis inspirerende. 
Styringen er fin og balansen i svingene grei. 
Greenline er forsiktig senket og derfor også noe stivere. 
Dermed oppleves den også litt mer kontant på veien. 
Bra for de som foretrekker en involverende og sportslig kjøreopplevelse, men ikke fullt så bra for de som prioriterer fjæringskomforten. 
Forskjellen er merkbar og Greenline fremstår som rimelig fast i norske bygater og på landeveier av dårlig standard. 
I litt høyere hastigheter fungerer oppsettet bedre. 

Godt kvalitetsinntrykk 

Etter midtlivsoppdateringen for halvannet år siden har Octavia vært både stillegående og preget av en høy kvalitetsfølelse innvendig. 
Slik er det også i denne bilen. 
Dørene er tunge og materialvalgene innvendig overbeviser. 
Med den nye motoren på plass, er det også lite støy å bry seg om selv på motorveien. 

Plassmessig klarer Octavia seg fortsatt bra. 
Et stort bagasjerom og et greit baksete rommer mer enn man skulle tro med tanke på at Octavia tross alt har sin basis i kompaktklassen. 

Trenger du noe større? 

Alt i alt er dette en svært overbevisende pakke, ikke minst prisen tatt i betraktning. 
En Ok utstyrt stasjonsvogn med en bra motor, fine kjøreegenskaper og høy kvalitetsfølelse er ikke vanlig til drøyt 250.000 kroner. 
Faktum er at svært mange som kjøper stasjonsvogner i klassen over til nærmere 400.000 kroner trolig kunne klart seg lenge med denne. 

Konkurrenter 

Det er faktisk fetter Volkswagen Golf stasjonsvogn 1.6 TDI Bluemotion Technology som ligger nærmest Octavia som konkurrent. 
CO2-utslipper er her enda noen gram lavere, mer konkret 109 gram. 
Motoren og ytelsene er de samme. 
Også prisen er tett på og det er ikke av avgjørende betydning hvilken av disse du velger. 

Volvo V50 1.6d Drive bør også nevnes. 
Dette er vinneren hvis man ser på CO2-utslipp alene, med sine imponerende 104 gram. 
Forbruket ligger på 0,39 liter per mil. 
Bortsett fra dette fremstår ikke V50 som like komplett. 
Prismessig ligger den litt over og plassforholdene er vesentlig dårligere enn i Octavia og Golf. 
Når de sistnevnte har kommet opp på et så høyt nivå på både kvalitetsfølelse, komfort og kjøreegenskaper, mener vi at disse tilbyr mer for pengene. 

Gunstig totalpakke 

Konklusjonen blir derfor at Skoda Octavia Greenline er en svært gunstig totalpakke. 
Bilen er gjennomført, har få svakheter og kan dermed trygt anbefales. 
Totalkarakteren er sterk. 
