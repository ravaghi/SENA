Vidar Johnsen & Peter Nordberg:«Mål & mening» 

POP (Columbia/Sony) 

Eks-Vamp med solid grep rundt egen karriere. 

I tospann med svenske Peter Nordberg har Vidar Johnsen reist seg forbausende fort etter det bitre bruddet med Vamp. 

Med sitt nye prosjekt tar han for øvrig ikke store sprang vekk fra gamlebandet - den innledende tittellåten her minner like mye om Vamps valsemelankoli samtidig som den har klare ekko av svensk folkemusikk, noe som har blitt denne duoens varemerke. 

Enkelte ganger blir den uttrykksmessige uskyldigheten noe anonym, men selv om hele «Mål & mening» bærer preg av nettopp voksen hverdagslighet, er det ingen tvil om at melodifølelsen er gjennomgående sterk. 
Dessuten hører vi her to utmerkede stemmer som står uhyre godt til hverandre - det samme gjelder språket, der norsk og svensk glir sømløst sammen på en svært vellykket måte. 
En plate som er lett å like - igjen. 

ANBEFALTE KJØP: 
«Mål & mening», «På vift», «Eg solgte mi sjel» og «Andre tider». 
