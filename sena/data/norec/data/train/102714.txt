Racing Heart - «To Walk Beside That Ghost» (Movemountains / Musikkoperatørene)
Postkort i hipstamatic. 

Mathias Tjønn har plukket opp noen tegn i tiden: 
Etter å ha studert musikk i Boston har han nå bosatt seg i Brooklyn, og dannet bandet Racing Heart sammen med et par amerikanere. 
På debutalbumets gjesteliste kan han skryte av Sufjan Stevens' blåserrekke og St. Vincents blåserrekke. 
I presseskrivet namedroppes Grizzly Bear. 
Plumbofansen vil antagelig stå over. 
Det er da også vår tids «indiefolk» Racing Heart bedriver, med intrikate arrangementer og kompleks harmonisang som uttrykker følelser slik man gjør når vekttall og sangtimer har vært en viktigere del av tilværelsen enn piker og vin. 
Veldig flinkt, tidvis riktig vakkert. 
Men det er noe innesluttet ved Racing Hearts uttrykk som gjør det vanskelig å virkelig elske dem. 
BESTE LÅT: 
«Turn Around» THOMAS TALSETH 
