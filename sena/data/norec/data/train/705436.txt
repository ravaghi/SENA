Spektakulært bra krim om helikopterran
Jonas Bonnier forteller en fantastisk historie, på en overlegen måte. 

Jonas Bonnier: 
Helikopterranet. 
Roman. 
Oversatt av Inge Ulrik Gundersen. 
Aschehoug. 

Natt til 23. september 2009 lander et helikopter på taket av tellesentralen til G4S i Stockholm. 
Ranerne slår seg gjennom takvinduet, klatrer ned i lokalene og skjærer opp pengeburene med vinkelsliper. 
Politiet står og ser på, mens ranerne forsvinner med 40 millioner svenske kroner. 

Ingen skudd ble avfyrt. 
Ingen ble skadet. 
Hele verdenspressen måpte. 
Hvordan var det mulig? 
Fordi fire dyktige menn delte drømmen om å bli rike i en fart, og var villige til å gjøre hva som helst for at det skulle skje. 

Jonas Bonnier (53) er født inn i Nordens største mediekonsern; familieeide Bonnier. 
Jonas var selv administrerende direktør fram til 2014. 
Nå styrer han et mindre forlag i konsernet, som lager dataspill, ved siden av forfatterkarrieren. 

Forfatteren har endevendt rapporter, artikler og beretninger fra det spektakulære ranet. 
Han fikk snakke med fire av ranerne, og har fått eksklusiv tilgang til deres personlige historier. 
Ranshistorien har blitt fortalt før – men aldri på denne måten. 

Leseren blir dratt inn i et svensk innvandrermiljø, der menn kjemper for å finne sin plass i Folkhemmet. 

Noen jobber med å finne en måte å åpne pengekofferter på, uten at fargeampullene utløses. 
Den kunnskapen skal de bruke til å selge nye, bedre pengekofferter til G4S. 
Men det er vanskelig, når firmaet har 15 års kontrakt med den leverandøren de har. 

LES OGSÅ: 

Gode portretter 

Bonnier tegner gode portretter: 
Politi Caroline Thurn har brutt med sin rike familie og sover nesten aldri om natten. 
Raneren Maloof sier alltid ting to ganger: "Absolutt, absolutt". 
Ranskollegaen Sami er mellomst i brødreflokken, og har aldri funnet sin plass. 

Ranet raser fram minutt for minutt: 
"Helikopterets rotorblader river seg fram gjennom den stille luften. 
Den taktfaste hamringen fra motorene flerrer opp stillheten". 
Det er så klart og godt beskrevet. 
Vi får et voldsomt action-driv. 
Et kort kapittel per minutt, ranere, presse, politi, militære og de ansatte i tellesentralen. 
Vi får se ranet fra alle synsvinkler, uten at det hindrer framdriften eller spenningen. 

Helikopteret går nesten tomt for bensin. 
Det får opp pulsen. 

Helikopterranet var så godt planlagt og profesjonelt gjennomført, at selv politiet følte en motvillig beundring for gjengens framgangsmåte. 
Journalistene sammenliknet med gode rans-filmer, og gjorde skurkene til helter. 
Det blir som en "Oceans 11"–film med George Clooney. 
Vi vil at ranerne skal lykkes. 

"Helikopterranet" skal utgis i 30 land. 
Filmrettighetene er solgt til Netflix, som planlegger en storfilm med Jake Gyllenhaal i hovedrollen. 

Litteratur med dokumentarisk kjerne 

"Helikopterranet" er en roman, basert på fakta og intervjuer. 
Bonnier har brukt fantasien for å fylle ut og utvikle historien. 
Noen situasjoner er lagt til, andre er fjernet. 
Det er lite som slår en god reportasje skrevet med litterære virkemidler, slik for eksempel Hunter S. Thompson gjorde i "Frykt og avsky i Las Vegas". 
Thompsons bok var en slags reportasje, men den tok seg så mange friheter med virkeligheten at det ble stor skjønnlitteratur. 

Bøkene til Åsne Seierstad – for eksempel "En av oss" om 22. juli, kan være en annen referanse. 
Seierstad skriver dokumentar, men med alle romanens virkemidler. 

"Helikopterranet" når ikke opp mot "...Vegas" i fandenivoldskhet eller "En av oss" i hjerteskjærende følelser. 
"Helikopterranet" er mye svenskere og mer nedpå, men den er veldig barsk og flott på sine egne premisser. 
Anbefales uten forbehold. 

LES FLERE BOKANMELDELSER: 
