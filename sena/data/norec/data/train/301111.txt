Forrykende countrymiks fra Brad Paisley
Spiller moderne country tuftet på det beste fra tradisjonen. 

ALBUM: 
«This is real / This is your life / In a song / Yeah, this is country music», synger Brad Paisley (38) på sin niende langspiller. 
Men de aller første ordene du hører på albumet «This Is Country Music» er følgende: 
«You're not supposed to say the word cancer in a song». 

Så gjør han akkurat det en del låter seinere — synger om kreft, altså, i «One Of Those Lives» (i kontrast til det mer hverdagslige og uskyldige one of these days). 

Dette er prosjektet til verdens kanskje aller største countrystjerne akkurat nå. 

Listetopper de luxe 18 av de 25 låtene som har nådd Billboards Hot Country Songs har gått helt til topps, og i fjor toppet han ei lang liste over priser med å lande Entertainer of the Year-tittelen under Country Music Awards. 

Det er ikke vanskelig å forstå, han hyller amerikansk «everyday life», den jevne amerikaner og det som blir definert som sunne verdier — uten å bli banal. 

I Norge i fjor 
Det som imponerte mest da Paisley besøkte Notodden Musikkfestival i fjor sommer, var ikke bare den lange rekka med hitlåter og en enestående publikumsappell, men hans lekre omgang med Telecasteren. 
Paisley er en meget dyktig gitarist, og ga til og med ut et gitaralbum for tre år siden. 
Det gjorde også Hellbillies-gitarist Lars Håvard Haugen med stort hell tidligere i år. 

Når Paisley spiller i Oslo Spektrum 26. august, er det med Hellbillies og amerikaneren Darius Rucker som gjester. 

Også «This is Country Music» er krydret med lekre fingerøvelser og «stikk» til venner av elgitaren. 

Stor gitarist 
Dermed skiller han seg på mange måter fra den gemene hop blant Nashville-stjernene, både ved å spille sjøl (!), ved hovedsakelig å bruke sitt eget band i studio og ved å skrive låtene sjøl — riktignok ofte i samarbeid med andre. 

Jeg ble første gang oppmerksom på Paisley da han ga ut sitt tredje album, «Mud on The Tires» i 2003, først og fremst på grunn av låten «Celebrity» — der han gjør narr av de nye kjendisene på tv, «realitystjernene», og synger at han sjøl nesten ikke kan vente med å vrake Ferrarien på vei til rehab... 

Gjør alt riktig Paisley kunne som så mange andre Nashville-stjerner før ham gjort det lett for seg, gjennom å rake sammen til et album med et par hitlåter og spedd dem ut med middelmådig fyllstoff. 
Men — han gjør alt riktig her også. 

«This Is Country Music» spenner over det meste innenfor det utvidete countrybegrepet, fra sørstatsinspirert rock og moderne country, via små doser med surfrock, bluegrass, gospel, veskystcountry og spagettiwestern til den typiske countryballaden som amerikanske countrystasjoner elsker. 

Han synger søtt om den første kjærligheten i «Toothbrush», og han videreformidler oppskriften på et forhold som skal vare i «Love Her Like She's Leavin'». 
Gjør du det vil hun garantert bli, råder onkel Bill. 

I «I Do Now» synger han om dem som mister kjærligheten, som sitter på bar midt på dagen og tenker at de skjønner så mye mer når de nå har fått ting på avstand. 

Gode gjester 
Med på laget har han også et av USAs mest slitesterke countryband, Alabama, Eagles' Don Henley, Idol-stjerne og duettpartner Carrie Underwood, den nye countrystjerna Blake Shelton, Marty Stuart, Sheryl Crow og Carl Jackson. 

Ja, og så Clint Eastwood, da, som med sin gjennomrustne røst rammer inn et fyrverkeri av en gitarlåt som ville gjort Ennio Morricone misunnelig — med plystring og det hele. 
Og den heter selvfølgelig «Eastwood». 
Det kalles respekt! 
«Nå har jeg gjort alt», konkluderer Eastwood etter Paisleys gitarkanonade. 

Og — det er låter som denne og gitarsterke «Working On A Tan» (det er den med surfgitaren — om «vårens vakreste eventyr» for amerikanske studenter, spring break) som gjør dette albumet mer interessant enn det aller meste som er kommet fra Nashville de siste åra. 

Variert Brad Paisley presenterer 15 sterke låter som først og fremst bærer hans stempel. 
Han har lagd et album som er variert, men uten å miste fokus. 
Han utfordrer countrysjangeren og flytter grenser, men uten at han tråkker over — eller på — noen. 

Han har så rett, det er dette som er god countrymusikk anno 2011. 
Det bør bli fullt i Spektrum 26. august. 
