Asus Eee PC 1215B
Lyst på en liten, rimelig PC men synes at en minibærbar blir for puslete? 
Da bør du lese denne testen. 

De fleste minibærbare har temmelig mange begrensninger knyttet til maskinvare og operativsystem. 
Hovedgrunnen er at Intel og Microsoft har ønsket et klarest mulig skille mellom små, billige maskiner og mer voksne modeller. 
PC-produsentene har blant annet fått gode rabatter på maskin- og programvaren for å holde seg innenfor visse maksimumgrenser. 

Derfor har de fleste minibærbare PC-ene maksimalt 10"-skjerm, 1 GB minne og Intel Atom-prosessor, samt Windows 7 Starter, som er en variant av Windows 7 med en god del begrensninger. 
Slike konfigurasjoner blir puslete for mange oppgaver, noe vi har dokumentert blant annet i denne testen. 

Nytt håp for små og billige PC-er 

At PC-produsentene nå begynner å tenke alternativt også for minibærbare, kommer blant annet som en naturlig konsekvens av at produktkategorien opplever sterkt press fra nettbrettene, og opplever nedgang i etterspørselen. 
Det kan imidlertid forandre seg, takket være maskiner som Asus Eee PC 1215B. 
Skjønt, "netbook" har den ikke lov å kalle seg. 

Her er en kjapp titt på de viktigste egenskapene: 

12,1" blank LED-baklyst skjerm, 1366 x 768 pikslers oppløsning 

AMD Fusion APU E350, dobbelkjernet prosessor (1,6 GHz) 

Integrert AMD Mobility Radeon 6310 grafikk 

4 GB RAM 

500 GB harddisk 

Trådløst nettverk (b/g/n) 

Gigabit kablet nettverk 

VGA og HDMI-utganger 

3 USB-porter, hvorav én USB 3.0 

minnekort-leser (SD/SDHC/SDXC/MMC) 

29,6 x 20,3 x 3,8 cm 

1,45 kg 

Windows 7 Home Professional 

Ca-pris: 3.500 kroner inkl mva 

Som du ser av spesifikasjonene er det ikke mye - annet enn vekt, størrelse og til dels pris, som minner om en minibærbar. 
Det andre minner mer om en annen klasse; de ultraportable PC-ene, som normalt er vesentlig dyrere. 
Spesielt positivt er det at maskinen har godt med minne og lagringsplass, for ikke å glemme både USB 3.0, gigabit nettverk og fullblods Windows 7. 

Mer skeptiske er vi til prosessorløsningen fra AMD med integrert grafikk, forrige møte med lillebror E250 ble ikke noen spesielt positiv opplevelse. 

Fornuftig og funksjonelt 

PC-en har en matt, sort plastoverflate, som dessverre ikke hindrer den fra å ganske raskt få skjemmende merker fra fettede fingre: 

Byggekvaliteten virker å være gjennomsnittlig god, tastaturplaten har litt svikt på midten, men tastene er responsive og ikke minst støysvake. 

Pekeplaten har en heltrukken knapp med to trykkpunkter for venstre og høyre museklikk, den fungerer også tilfredsstillende. 
Over tastaturet finner du kun bryter for trådløst nettverk, knapp for å veksle mellom ytelsesprofiler, samt av/på-knapp. 
Ytelsesprofil-knappen brukes også som av/på-knapp til Asus eget ExpressGate-operativsystem. 
Der kan du gjøre enkle web-orienterte oppgaver, se bilder og spille musikk, men særlig imponerende synes vi ikke løsningen er. 

Skjermen er passe stor i forhold til oppløsningen, mener vi, og langt bedre enn tradisjonelle minibærbare som vanligvis kun har 1024 x 600 pikslers oppløsning. 
Til opplysning er 1366 x 768 samme oppløsning som på ni av ti 15,6-tommere, så med mindre du er svaksynt byr ikke de store maskinene på mer informasjon i skjermbildet enn denne klarer. 
Skjermoverflaten er blank og reflekterer dermed det meste, noe som kan være et ankepunkt for mange. 
Gevinsten er meget god kontrast og dermed bedre opplevelse - når ikke lyskilder i forgrunnen ødelegger. 

Vi føler også at vi må trekke fram strømforsyningen. 
Den er liten! 
Vi har altfor ofte sett små og lette maskiner som har kommet med svære beist av strømforsyninger. 
Denne får du plass til i bukselomma, om du vil. 

Hva med ytelsen? 

Som sagt innledningsvis har vi ikke verdens beste inntrykk av den nye E-serien APU-er fra AMD, men som du ser av grafene under er ytelsen vesentlig bedre her enn på lillebror E250. 
Vi har også tatt med typiske netbook-prosessorer, for å illustrere forskjellen: 

Men dersom vi inkluderer Intel Pentium P6100, som finnes på en rekke større bærbare i samme prisklasse, forstår vi at det ikke er snakk om noen supermaskin dette: 

Grafikkytelsen sammenlignet med hva du kan forvente fra PC-er i samme prisklasse, tyder også på at det er snakk om middels ytelse: 

Ytelsen er imidlertid langt bedre enn det aller meste vi har testet av minibærbare tidligere, og minnemengden gjør sitt til at dette oppleves som noe helt annet. 
Og hvis du lurte på om den klarer å spille av videoer i full HD, er svaret et rungende JA. 
Den klarte samtlige videoer med bravur. 

Dette er en PC som kan brukes til det meste, så lenge du holder deg unna de tyngste jobbene - der tunge kalkulasjoner står sentralt - som 3D-spill, konvertering og komprimering. 

Vi legger også til at PC-en er svært stillegående. 
Det er kun unntaksvis at viften er særlig hørbar, men den blir aldri sjenerende. 

Batterilevetiden er ikke så god som på de gjerrigste minibærbare, men sammenlignet med en gjennomsnittlig PC til 3-4000 kroner er tallene overbevisende. 
Med kontinuerlig avspilling av HD-film (720P) holdt batteriet i 4 timer før det måtte kaste inn håndkledet. 
Med minimal belastning holdt det ut i nesten 7 timer. 
Det er litt lavere enn de 8 timene Asus oppgir, under variert bruk bør det holde mellom 5 og 6 timer. 

Konklusjon 

En minibærbar koster ofte mellom 2500 og 3000 kroner. 
Denne koster litt mer, men byr på mye mer av det meste. 
Hvis du er på utkikk etter PC i dette segmentet vil disse ekstra hundrelappene gi deg en langt bedre PC-opplevelse. 

Det finnes kraftigere maskiner til 3500 kroner, men de er som regel langt større og tyngre. 
Små og lette maskiner som kan matche denne på utstyr, batteri og brukeropplevelse er sjelden vare, og de koster som regel mye mer. 
Derfor terningkast 5 til Asus Eee PC 1215B. 

Og nevnte vi at Asus har 24 måneders garanti, mot de fleste konkurrentenes 12? 

Asus Eee PC 1215B - 1,6GHz DC 4GB 500GB 12" 
