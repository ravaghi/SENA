Fjorden Baby!«Fjorden Baby!» 

(Opplett/VME) 

Dubdub Boys. 

Det er sannelig ikke hver dag det dukker opp unge, norskspråklige rockband med en aura av fare over seg - vi holder jo strengt tatt på å dulle og kose oss halvt i hjel i dette landet. 
Loddefjordkvintetten Fjorden Baby! har ikke bare greid å bli bannlyst av konsertarrangører, de har også et mørkt, iltert rockuttrykk som signaliserer knakende hjernebark, sunn skepsis og overlegen tro på egne ferdigheter. 

Debutplaten deres knekker dog litt under vekten av bandets ambisjoner: 
De er pladask forelsket i skumle dubeffekter, slik mange gamle punkhelter gjerne var på sin andre eller tredje plate, og sånn sett kan det nesten virke som om Fjorden Baby! simpelthen har glemt å lage et vanlig debutalbum med mer ortodoks rock først. 

Og dét burde de gjort, for platens mest konvensjonelle låt er også den beste: 
«Karoline» føles allerede som en klassiker, like avslappet overlegen som DumDum Boys var på sin førsteplate. 
Fjorden Baby! 
må gjerne ta over fakkelen etter dem; de har både musikalske og lyriske kvaliteter som peker i den retning. 
Men de vil trenge litt tid. 

ANBEFALTE KJØP: 
«Nike Äir», «Karoline», «Step Ut», «Pes» 
