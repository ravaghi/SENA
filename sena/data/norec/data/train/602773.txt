En mellomlanding i Singapore
Det brenner i Sørøst-Asia, men ikke i så mye mer enn i bokstavelig forstand. 

«Der det brenner» er Benedicte M. Kronebergs femte roman. 
Den handler om B. som har flyttet til Singapore med familien. 
Hjemme har hun etterlatt en alkoholisert ekskjæreste, Rikard, samt en jobb. 
I Singapore jobber hun ikke lenger som jurist, men tilbringer to dager i uka på et hjelpesenter for kvinner som har rømt fra slavejobbene sine. 
Der hjelper hun kvinnene med å skrive om sine opplevelser. 

Det er mye som skjer på en gang i «Der det brenner». 
B. får dårlige nyheter om Rikard, hun bryr seg om ham, selv om hun og familien også delvis plages av at han er som han er. 

Samtidig er det alle skogbrannene som herjer i Sørøst-Asia, støvet som legger seg over byen, kvinnene på senteret og en performance med kunstneren Wei Li som skal gjennomføres, alt mens B. venter på at ektemannen John skal komme hjem fra en jobbreise i Kuala Lumpur. 

Forfatteren begynner på noe, som hun slipper, og det er ikke sikkert at hun tar det opp igjen senere der hun fortsetter videre på noe annet – boka ender dessuten i en altfor brå slutt. 

Når det er sagt, er «Der det brenner» en vesentlig bedre bok enn Kronebergs forrige, «Dette er helt nødvendig», som handlet om en mann hvis kone hadde vært utro. 
Det ble aldri noe særlig interessant. 

«Der det brenner» er en interessant bok. 
Jeg vil høre mer om disse tingene Kroneberg går inn på, men dessverre forlater så altfor fort. 
Det er som om leseren får titte litt på Singapore og Sørøst-Asia gjennom en kort mellomlanding, før leseren må fly videre igjen. 

Et sted skriver hun: 
”Stoffet er mykt, en blanding av bomull og silke, den blir aldri for varm selv om den har trekvartlange armer, men heller ikke kald inne. 
Det er mulig å fryse innendørs her. 
Av og til kan det virke som om det gir høy status å sette airconditionen på fullt.” 

Jeg vil gjerne høre flere slike detaljer om hvordan det er å bo i Singapore, da hadde det kanskje vært lettere å se for seg. 
