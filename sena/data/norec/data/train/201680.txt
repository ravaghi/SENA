Siemens CX75
Siemens CX75 er en telefon som ikke skriker til deg med ekstraordinært design eller funksjoner. 
Men kan den skjule noe? 

For Siemens CX75 virker ikke som den mest spektakulære mobilen som har ramlet inn på pulten. 
Den har et veldig ordinært utseende og har lite funksjoner som imponerer, men for alle de som har sett seg lei på de merkeligste telefoner er nok denne et godt alternativ. 

Hvor er lyden? 

For til drøye 2 000 kroner får man faktisk en meget god telefon, selv om lyden kanskje kunne være hakket bedre. 
Av en eller annen merkelig grunn virker det som flere og flere av mobilprodusentene nedprioriterer dette. 

Man skulle da tro at det å snakke i selve mobilen er såpass viktig at de ville gjort alt de kunne for å få dette perfekt, men tydeligvis ikke. 
Nå er det ikke bare Siemens og deres CX75 som velger megapiksler og MP3-støtte fremfor telefonlyd, men det holder ikke. 
Det er på tide produsentene skjerper seg. 

Dårlig skjerm 

Vi skal heller ikke skryte for mye av skjermen, for den kunne vært langt bedre. 
Fargemessig står den ikke tilbake for noe annet, men når det gjelder oppløsning blir det rett og slett for skuffende. 

Dette legger man blant annet merke til når man skal bruke kameraet. 
For med denne skjermen virker det som om bildene blir langt dårligere enn de faktisk blir. 
Men til rundt 2 000 kroner skal man kanskje være forsiktig med å kreve en skjerm av samme kaliber som N90. 

Uansett er skjermen etter hvert blitt uhyre viktig med tanke på all multimediefunksjonaliteten man har fått, så dette bør produsentene fokusere på fremover. 

Men menyene da 

Et annet punkt der Siemens CX75 skuffer er menysystemet. 
Vi har kritisert Siemens for dette før, men så lenge de ikke gjør noe med det må vi nevne det. 
For det virker som om den fire år gamle dattera til Siemens-sjefen har lagd dette. 

Det som overrasker mest med dette er at de bruker masse penger på design og teknologi, men sparer seg til fant når det gjelder brukergrensesnittet. 
Selv innholdet er meget bra, med en rekke programmer og ikke minst mange gode spill, men det ser bare utrolig lite tiltalende ut. 

Mangler linsedeksel 

Kameraet er på 1,3 megapiksler, men tar ikke de beste bildene vi har sett blant sammenlignbare mobilkameraer. 
Søkerbildet er heller ikke best, med stort delay i bevegelsene. 

Vi er også skuffet over at Siemens ikke har klart å få på et linsedeksel. 
Skal man ta bilder med mobilen blir det for dårlig når mobilen og kameralinsen har ligget og slengt i lomma i timesvis. 

Gode taster 

Selv om designet kanskje kan være litt kjedelig har Siemens tross alt fokusert på at dette er en mobiltelefon. 
Det betyr en telefon som ligger godt i hånden og der blant annet tastene er veldig bra. 

Siemens CX75 klarer å karre seg opp på en firer på terningkast mye på grunn av prisen, som er såpass lav. 
Spesielt med tanke på at man får en mobil med minnekort og musikkstøtte som gjør at tross alt man kan bruke den som MP3-spiller også. 

Alt i alt en god billigmobil fra Siemens, men med noen mangler. 
