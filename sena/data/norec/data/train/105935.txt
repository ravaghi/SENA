Thom Hell - «All Good Things»
Sola skinner stadig på Thom Hell. 

Ikke bare tekstmessig på det nye albumet, men i indreøret har vi ennå - i perfekt timing til denne utgivelsen - hans og Ingrid Olavas frapperende fremføring av Peter Gabriel/Kate Bush-duetten «Don't Give Up» fra Haiti-dugnaden. 
Den er faktisk enda bedre enn Bertine Zetlitz' og Thomas Dybdahls versjon! 
Akkurat som forgjengeren er «All Good Things» en lekelysten referanseflørt i store arrangementer som gjør Thom Hell (Thomas Helland) til en helt sjelden og helstøpt norsk pop-symfoniker i rett linje fra mannen som vel må være Hells personlige pop-gud - Brian Wilson. 

Californialuften er enda sterkere denne gangen, samtidig som vestkyst-retroen mikses skamløst med diverse «guilty pleasures»-innflytelser fra gamle plater som Hell må mistenkes for å ha i samlingen, ikke minst har «Suddenly» lystige ekko av Supertramp. 

Og har ikke «Once Upon A Time» delvis samme notehefte som «Bridge Over Troubled Water»? 

Det spiller egentlig liten rolle. 
Resultatet er like fullt uovertruffent vakkert og melankolsk, om enn ikke like preget av overraskelsesmomentet som sist. 
Sammen med Audun Borrmann og Even Ormestad har Thom Hell funnet frem til et uttrykk som fremhever Hells egenart, noe hans egen falsett selvfølgelig forsterker. 

Samtidig gjør de lydbildet hakket mer spennende ved å legge inn små klassiske bruddstykker som bare understreker tidløsheten i låtene. 
Uten arrangementsdetaljene og bunnsolide låter kunne nemlig «All Good Things» havnet i et litt for likt spor. 

Den fellen er Thom Hell imidlertid langt unna ennå! 

BESTE LÅT: 
«Love Is Easy» 
