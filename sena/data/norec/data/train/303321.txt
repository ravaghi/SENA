En liten rakker av en låt
DumDum Boys i klassisk lettbeint rockeslag. 

LÅT: 
Norsk rocks mest seiglivede band er tilbake igjen. 
Med brask og bram, må man nesten driste seg til å si. 
I alle fall om denne oppløftende lille rakkeren av en låt er toneangivende for resten av plata «Ti liv» som kommer om ikke lenge. 

«Tre er to for mye» er en langt mer humørfylt sak enn andre singler av nyere dato, eksempelvis «Enhjørning». 
Låta er produsert av Bent Sæther fra Motorpsycho og åpner med et klassisk rockeriff signert Kjartan Kristiansen. 

Preple proklamerer «vennen, jeg er glad for at jeg ikke kan lese tanker, for her om kvelden var vi på vei til alle kanter», og derfra er det rake veien inn i et av de mest allsangvennlige refrengene gutta har skrevet på mange år. 

Det låter friskt, lettbeint og klassisk rocka. 

Rett og slett en perfekt låt å hilse våren velkommen med. 
