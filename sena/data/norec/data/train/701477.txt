Snop for dinosaur-elskere
Her er det bare å løpe til kinoen med unger som er hekta på dinosaurer. 
"På tur med dinosaurene" er blitt en lærerik og passe søt historie om det minste dyret som tross alle odds blir en sterk leder. 

På tur med dinosaurene (Walking with Dinosaurs) Regi: 
Neil Nightingale og Barry Cook. 
Norske stemmer: 
Per Christian Ellefsen, Anders Bye, Øistein Kristiansen, Jørn Hurum. 
USA 2013. 
Aldersgrense: 7 år. 
Egnethet: 
Familie. 

Animasjonen av et antall for lengst utdødde plante— eller kjøttetende kjempedyr, -fugler og skrekkøgler er imponerende livaktige. 
Det er vesentlig for å bli sugd inn i en fortelling lagt 65 millioner år tilbake i tid, lenge før mennesket fantes. 

Filmen er først spekket med faktaopplysning rundt de ulike artene, gitt av paleontologen Jørn Hurum (finneren av ape-fossilet Ida), men blir gradvis en ren fiksjonshistorie om skjebnen til den lille Pachyrhinosaurus-ungen Patchi, drevent regissert av Neil Nightingale og Barry Cook. 

Avgjørende for å fanges inn i de tøffe realitetene i dinosaurenes verden er stemmene til Per Christian Ellefsen med flere som tolker følelsene til Patchi, vennene og rivalene hans på en utmerket måte. 

Vegetarloven nytter ikke 

For barn i kinosalen vil storyen fungere godt i seg selv. 
Voksne i følge kan nok fundere på et og annet paradoks: 
Samtidig som filmen demonstrerer naturloven om at det er de sterkeste som overlever (her nytter det ikke med vegetarloven i Hakkebakkeskogen, nei), legger filmskaperne inn rikelig med menneskelige motiver som forelskelse, heltemodig oppofrelse, ja, sågar kjærlighet som bærende driftkrefter hos Patchi og hans nærmeste. 

Men sånn er vi – det er våre egne perspektiver som engasjerer oss følelsesmessig. 
