Vi har testet Årets bil i Europa og har bare én ting å utsette på den
Mye av dette har vi knapt sett maken til. 

Trang, sportslig og luksuriøs. 
Du får Peugeot 3008 fra 300.000 kroner. 

Men utstyres den med konkurransedyktig motor, altså en toliters diesel med sekstrinns automat, begynner prisen på 442.000. 

Med utstyret i vår testbil, blir prisen 470.000 kroner. 

Peugeot 3008 ble lansert som SUV for mindre enn to år siden, og i fjor vant den kåringen Årets Bil i Europa. 

Sportslig 

Peugeot har lagt 3008 under kategorien SUV, men den er mer en sportslig crossover og du får den ikke med firehjulsdrift. 

Smaken er som baken, men utseendemessig havner den over i den sportslige kategorien med litt bulete skjermer og kule baklykter. 

Det er i det hele tatt en liten stund siden Peugeot designet stygge biler. 

Premiumfølelse 

Wow: 
Du møtes av godlukt. 
«Harmony Wood» er Peugeots navn for Wunderbaum. 
Du kan velge mellom to lukter til. 
«Aerodrive» lukter imidlertid litt gamlehjem. 
Her kommer du virkelig inn i et møblert hjem. 

Interiøret preges av utradisjonell linjeføring, uten at det blir smakløst. 
Det er supplert med materialvalg som gir premium følelse. 

Den elegante knapperaden inneholder snarveier til radio, klima, navi, telefon, multimedia og bilinnstillinger, og sparer deg for noe knoting på berøringsskjermen, som står opp fra dashbordet. 

Knapt sett maken 

Girstangen har du knapt sett maken til. 

Sittestillingen er noe annerledes enn man er vant med. 
Det skyldes det bittelille og halvveis firkandede rattet. 

Utformingen er blitt slik, fordi noen designere fant ut at de skulle legge instrumentene over rattet, nærmere ruta - en idé som Peugeot har spredt utover flere av de andre modellene også. 

Rattet i fanget-følelsen er påtagende, men man venner seg fort til det. 

Padlene bak rattet har vi heller ikke sett maken til noe sted. 
De sitter fast, men har en bevegelig ytterdel. 
Helt ok, men de blir lite brukt, for automatkassa med seks trinn funker bra av seg selv. 

Heldigitalt og kult 

Styringen har kort utveksling og gir sporty feedback. 
Det gjør at man føler at man kjører effektivt og har en fin turn in, selv om bilen faktisk understyrer ganske fort når den provoseres. 

Instrumentpanelet er heldigitalt og kult designet. 
Du kan velge flere varianter fra full kartvisning til noe man har kalt klassisk visning, med turtall og speedometer. 
Det er futuristisk og kult, men lettfattelig. 

Lyden fra Focal gir ingen sinnssyk lydopplevelse, men låter bra. 
Lydnivået er behagelig lavt og dieselen kakler ikke etter oppmerksomhet. 

Trangt bak 

Man sitter godt i vaffelmønstrede, manuelt justerbare stoler, med sportslig tilsnitt. 
Personlig kunne undertegnede sittet noe lavere, særlig med tanke på at rattet er så lavt. 

Baksetet er en trang opplevelse for lange personer. 
Man sitter med knærne i været og det er trangt for beina, men god plass til hodet. 

Det er takluke i alle bilene, og taklampa i bakkant på Peugeot er plassert på samme sted som hodet på en høy person. 

Bakseteryggen deles 40/60 og har norgesvennlig skiluke, og gulvet blir flatt når man drar i spakene for å legge ned seteryggene. 

Sportslig komfort 

3008 oppfører seg stramt og sportslig på veien. 
Men oppsettet er mykt nok til at den reiser seg litt med fronten når den spinner av sted, for det gjør den. 

Det man oppfatter som kort fjæringsvei, imponerer med overlegen komfort på dårlige veier. 

Den svelger dype hull i veien uten å banke det inn i karosseriet. 
Imponerende. 

Den oppfører seg sportslig, uten tvil. 
Og dette selv om den har høy bakkeklaring. 

Rampete 

Med 21,9 cm er 3008 en av de høyeste på markedet, uten at designen avslører det. 

På grus overrasker den enkle bakvogna, med å ville komme ut med hekken til stadighet, når vi kjører uansvarlig fort. 

Opptøyene blir bryskt avvist av ESP'en, ellers hadde dette fort blitt en vel spennende vinterbil. 

Effektleveransen er av typen rampete. 
Den spinner av gårde rundt rundkjøringer og svinger og har gode gamle tendenser til riving i rattet. 
Det gjør den neppe til noen bedre bil, i bestefall litt mer levende enn man er vant til i høyreist-segmentet. 

Motoralternativene 

Toliteren på 180 hester er den sprekeste i gjengen og er koblet til en dobbeltclutch-kasse og ren forhjulstrekk. 
Det merkes. 
Den er hissig på grøten og spinner lett løs både i aks og ut av rundkjøringene. 

Du får den med snillere motoralternativer også. 
Bensinalternativene er en 1,2 liter på 130 hk og en 1,6 liter på 165. 

De tre dieselalternativene er 1,6 liter på 120 hester og toliteren på enten 150 eller 180 hester. 

Mye utstyr 

Toppmodellen har det meste av utstyr. 
Full sikkerhetspakke, med aktiv filholderassistent, nødbrems, tretthetsvarsling og alle andre systemer er på plass. 

19-tommere, nøkkelfri inngang og start, speiling av mobilen på skjermen, adaptiv fartsholder og automatisk nedblending av full LED-lampene foran er også standard. 

Den har også kamera forover og bakover. 

Men Peugeot 3008 mangler firehjulstrekk ... 

Konklusjon 

I sitt første forsøk på SUV, glemte Peugeot altså firehjulstrekk. 
Til gjengjeld har den høy bakkeklaring og du kan få et ekstra tractionsystem, som skal få begge forhjula til å samarbeide, men det hadde ikke vår spinnville testbil. 

Spørsmålet er om prisdifferansen opp til konkurrentene er verdt drift på fire. 
Den har sportslig karakter langs veien, men likevel god komfort når veien blir dårlig. 
Den er relativt trang, men stor nok for en småbarnsfamilie. 
