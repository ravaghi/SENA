TEST:Pinell Go+ 

Fjorårets julegave har blitt oppdatert. 
Resultatet er et enda bedre kjøp. 

Da den første Pinell Go kom i mai 2013 ga vi den en soleklar sekser: 
Den kombinerte DAB og FM-radioen var enkel å bruke og hadde en lydkvalitet som ikke sto tilbake for konkurrentene. 
Kronen på verket var imidlertid den klasseledende batteritiden på opp mot 24 timer i bruk. 

Det gjør rett og slett at den lille bærbare radioen kan tas med og brukes nær sagt overalt. 

Og vi var ikke alene om å like den. 
Pinell Go ble nemlig kåret til årets julegave 2013, og solgte i bøtter og spann. 
Spørsmålet er selvsagt om den nye versjonen med navnet Go+ gjør en like god jobb. 

Når kommer den? 

Radioen får sin offisielle lansering på IFA-messen som starter denne uken, men vi har allerede hatt tilgang på en prøveproduksjonsmodell i tre uker, og den har vært i daglig bruk i hele perioden. 

Selv om volumbryteren på toppen har blitt sort, er det ikke gjort noen store endringer på designet, og med tanke på at Pinell nettopp vant designprisen Red Dot Design Award for Go, er nok det like greit. 

Det er altså på innsiden at endringene har skjedd. 

Store bilder av Go+ får du her: 

Bluetooth med aptX-støtte 

For å spille av musikk på den forrige Go-radioen måtte du koble til mobilen via den medfølgende minijack-kabelen. 
Det er helt greit så lenge du husker å ta med kabelen, men basert på egen erfaring: 
Den er enkel å glemme igjen hjemme. 

Bluetooth-støtte er derfor etterlengtet, fordi det gjør det svært enkelt å spille av din egen musikk. 
(Aptx-støtte innebærer forøvrig at du får den beste lydkvaliteten Bluetooth kan gi deg, forutsatt at mobilen din støtter det. 
) 

I følge produsenten medførte forøvrig Bluetooth-muligheten en god del modifisering og forbedring av elektronikken, blant annet for å unngå elektromagnetisk støy som gir forstyrrelser i lyden. 

Akkurat dét trenger imidlertid ikke du å bekymre deg for: 
For oss kunder er det eneste som teller at det virker, og det gjør det her. 
Selve tilkoblingen er forøvrig enkel, og en annen fordel er at du nå også får opp artist og låtvalg via displayet. 

Klokke, alarm og favoritter 

Go+ har også fått klokkevisning i displayet, og med den følger også alarm med slumrefunksjon som kan vekke deg med valgfri DAB- eller FM-stasjon. 
Som forventet kan du her velge mellom hverdager, daglig, eller helg. 

I tillegg er også lagring av favorittkanaler på plass. 

Enklere i bruk? 

En generell tendens er dessverre at jo flere finesser produsentene pøser på med, jo mer tungvinte blir produktene i bruk, og det var også en av grunnene til at vi likte originalen så godt: 
Den betjenes for eksempel av faren min på over 85 år. 

Heldigvis er det lite å bekymre seg over her. 

Menyene er selvsagt på norsk, og du kommer inn i menysystemet ved å trykke på verktøyknappen helt til høyre under skjermen. 
Deretter er det bare å bla fram og tilbake i menyene via piltastene, for så å aktivere ønsket funksjon ved å trykke på OK-knappen i midten. 

Vår hvite modell har imidlertid en helt sort front, og her kan det være litt vanskelig for de aller eldste å se hva som står på knappene. 
Nå er ikke dette noe stort problem da det bare er noen få knapper å forholde seg til, men ser du dårlig, eller skal kjøpe en i gave til dine foreldre, ville vi altså valgt en av modellene med lys front. 

Vårt prøveeksemplar var som nevnt en tidlig prøveversjon, og vi la raskt merke til at displayet her lyste svakere enn på forgjengeren. 
Dette skal imidlertid være luket bort på modellene som kommer til butikken, så vi har ikke trukket fra dette. 

Men hva med lyden? 

Hvis du tror at Go+ kan erstatte stereoanlegget ditt vil du selvsagt bli skuffet, men dette er tross alt en liten bærbar enhet som skal være enkel å flytte rundt. 
Til sitt bruk mener vi derfor at den duger i massevis. 

Noen lydmessig revolusjon fra forgjengeren er det likevel ikke: 
Vi opplever lydkvaliteten som like god på de to, med ett lite unntak. 
Den nye Go+ spiller en anelse høyere. 

Konklusjon 

Er du på jakt etter en kjøkken- eller reiseradio med god batteritid, er Pinell Go+ definitivt verdt å vurdere: 

De nye funksjonene har ganske enkelt gjort en god radio enda litt bedre. 

Merk deg at forgjengeren fortsatt vil være i salg, så skal du kjøpe en radio til de eldste i familien, vil den fortsatt gjøre jobben. 
Har du derimot lyst på trådløs musikk via mobilen, klokke og alarm? 
Ja, da er prisforskjellen på rundt 200 kroner definitivt verdt det, og det er Go+ du skal ha. 

«Go+ kommer i norske butikker nå i løpet av september, og prisen er satt til 1995 kroner». 

OPPDATERT 10/2-2015: 
Pinell Go+ har blitt kraftig forsinket, og ser ikke ut til å komme før tidlig våren 2015. 
Les mer her! 

Pinell GO+ 
