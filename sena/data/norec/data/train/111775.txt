Motorpsycho: «Child Of The Future»
(Rune Grammofon/Musikkoperatørene) 

Opp på loftet og hente den gamle platespiller'n, Påsan. 

At Motorpsycho slipper dette albumet utelukkende på vinyl, er ingen stor overraskelse. 
Nasjonens fremste «powertrio» har alltid hatt et kjært forhold til den vakreste av alle lydbærere. 
«Child Of The Future» (allerede tittelen dunster av 1970-tall) er således noe for øyet: 
180-gramsvinylen er kritthvit, poster er vedlagt. 

Noe for øret også? 
Utvilsomt. 
Platen er ikke ment å være en «vanlig» Motorpsycho-utgivelse, men består av en serie spor spilt inn av Steve Albini i Chicago i fjor, pusset opp til mer konvensjonelle sanger i Norge i år. 
Et mellomspill altså, men noe annet enn bandets mange innholdsrike EP-utgivelser likevel. 

Mer à la minialbumet «Barracuda» (2000) kanskje, bare bedre og mer forpliktende. 
Soundet fra fjorårets «Little Lucid Moments» er i stor grad ivaretatt. 
Et sted mellom Black Sabbath og King Crimson: Muskuløs, senete heavy-prog med anacondabass, strengt intelligent gitarspill og ekstremt iltre skarptromme-/cymbal-kombinasjoner. 

Enhver Motorpsycho-utgivelse er en begivenhet. 
Denne er intet unntak. 

ANBEFALTE KJØP: 
Her har du altså ikke noe annet valg enn å kjøpe vinylalbumet i sin helhet. 
