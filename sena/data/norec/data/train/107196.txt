Stevie Wonder:«A Time To Love» 

(Motown/Universal) 

Den godeste Stevie Wonder gjorde det nesten vanskelig for seg da han i løpet av noen produktive år på 70-tallet klarte å lire av seg det ypperste som noensinne er laget innen soulpopsegmentet. 
De siste 25 årene har ingen - og i hvert fall ikke Stevie selv - vært i nærheten av å nå opp til den musikalske storheten som fyller album som «Talking Book», «Innervisions» og «Songs In The Key Of Life». 
Derfor er det så utrolig hyggelig - på kanten til rørende - at Stevie Wonder på sitt første studioalbum på ti år nesten er tilbake på gamle høyder. 
Vi fikk en god pekepinn tidligere i år med den ekstremt funky - og altfor underspilte - singlen «So What The Fuss». 
Men «A Time To Love» har mange flere uimotståelige funkperler å by på. 
I tillegg til en rekke sjelfulle ballader der melodilinjene tar noen helt eventyrlige vendinger. 
Datteren Aisha Morris er duettpartner på et par låter, og på tittelsporet har han fått med seg Inidia.Arie. 
Arrangementene er upåklagelige, produksjonen er utsøkt - på en plate som er helt fri for moderne r&b-spjåkeri. 
Det er ingenting som er direkte overraskende her, men dette er Stevie Wonder slik vi ønsker å kjenne ham. 
