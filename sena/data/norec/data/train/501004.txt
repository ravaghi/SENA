Dramatisk due
Ambisiøs elektropop fra Sverige 

Malin Dahlström og Gustaf Karlöf fra Stockholm danser seg inn i sommernatten med en sterk og ambisiøs debut. 
Niki & The Doves lydbilde har flere likheter med andre kjente svenske artister som Lykke Li, The Knife og Fever Ray. 
Men her spes det også på med rytmer, arrangement og vokalprestasjoner som gir assosiasjoner til både Prince og LCD Soundsystem. 
"Instinct" byr med andre ord på et bredt spekter av melodier. 
Disse veksler gjerne mellom å dyrke en hemningsløs glede og et underliggende mørke, en kontrast som gjerne kommer til uttrykk i én og samme låt. 
Det bidrar til å gjøre mange av bandets låtstrukturer spennende og ukonvensjonelle, samtidig som de også holder på lytterens interesse. 
Det er fascinerende å høre hvordan et spor som "Mother Project" varsomt bygger seg opp, sårbart og forsiktig, før det hele ender opp i et fengende elektropop-bonanza. 
Melodirike partier finnes på store deler av platen, men dominerer den ikke i sin helhet. 
Sanger som "Winterheart" viser et enklere Niki & The Dove, og illustrerer hvor viktig dramatikken er for bandet, nettopp fordi den savnes her. 
Uten drama kan duoen fort miste deler av den virkningsfulle magien de ellers besitter. 
