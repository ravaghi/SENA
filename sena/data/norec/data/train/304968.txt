Lukket verden
«Snabba cash II» er noe mindre engasjerende enn forgjengeren. 

FILM: 
Jeg savner overklassen. 
Det var de dekadente pappaguttene, de følsomme blondinene og andre arvinger som skapte mye av dynamikken i «Cash», som Sveriges mest sette film i 2010 het på norsk. 
I oppfølgeren er all glamour borte, det finnes ingenting å strekke seg etter, ingen verden utenfor den kriminelle. 

«Cash» endte i drap og fordervelse, men noen kom godt ut av det. 
Joel Kinnaman dro til regntunge Seattle og fikk den ene hovedrollen i yankee-versjonen av danske «Forbrytelsen», mens regissør Daniel Espinosa brakdebuterte i Hollywood med «Safe House». 
Regien på «Snabba cash II» er overlatt iranskfødte Babak Najafi (f. 1975), med Espinosa på produsentsida. 

Svikefulle venner 

Første akt i oppfølgeren går med til å få JW (Kinnaman) ut av fengselet, der han i tre år har jobbet med et dataprogram som skal hindre robothandel på børsen, eller noe i den dur. 
På grunn av god oppførsel får han sin første permisjon og overklassevennen Nippe har satt opp et møte med en investor. 
Men det blir for banalt når 
JW sender over de avgjørende filene til Nippe dagen før han slipper ut. 
Etter alt JW har vært igjennom, er det usannsynlig at han er så naiv. 

Dessverre brukes ikke Nippes svik som opptakt til en saftig klassehevn på snyltere og bortskjemte pappagutter. 
I stedet lukker filmen seg inne i gangsternes virkelighet, der flere gamle kjenninger fra «Cash» dukker opp. 
Også denne gangen fortelles tre parallelle historier der det snakkes både spansk, arabisk og serbisk. 
Jorge (Matias Varela) har igjen en stor narkohandel på gang, men kommer på kant med serberne, som også har tidligere taxisjåfør Mahmoud (Fares Fares) på laget. 

Nærgående 

Najafi skildrer denne blodige, skitne og nedrige virkeligheten med nærgående kamera og ganske mye patos. 
De triste og brutale gangsterne veksler på å være jeger og bytte og det blir aldri kjedelig. 
Men «stockholm noir», som er blitt merkelappen på Jens Lapidus' romaner, blir ikke det samme uten JWs Gatsby-aktige streben og et plot der gamle penger, ung glamour og hvitesnippet dekadanse flettes sammen med det kriminelle underverdenen. 
