Et skikkelig sykt spill
Stikk fingeren i nesa og tenk deg om: 
Hva i all verden er vitsen med å spille spill? 

SYKE SMÅSPILL: 
Hvis du spiller spill for å virke intellektuell, skal du ligge langt unna «Wario Ware: 
Smooth Moves». 
Da kan du bedre bli sett med ei bok under armen, eller et par briller på nesa. 
For dette spillet appellerer nesten ikke til hjernen i det hele tatt. 

Som vanlig presenterer Marios onde halvbror Wario en haug syke småspill av varierende vanskelighetsgrad. 

ENKELT OG SJARMERENDE: 
Likefullt er det et smart spill. 
Det er enkelt å lære. 
Det er så å si umulig å mestre, og det er veldig vanskelig å slutte med når en først er kommet i gang. 

På toppen av nesetippen er det sånn at det utnytter Nintendos nye Wii-konsoll på alle rare vis. 
For her skal du faktisk bruke Wii-kontrollen til å stikke fingeren i nesa, derfor denne nesevise innledningen, og du skal bruke den til å plugge gebisset inn i kjeften på ei gammal røy, eller drikke resten av vannet til en fyr og mer og mer og mer og mer. 
Tegne med den, for eksempel, i løse lufta — og se tegningen materialisere seg på tv-skjermen. 
Imponerende og sjarmerende og medrivende i all sin enkelhet. 

VERRE OG VERRE: 
Det er også et skrekkelig enkelt spill. 
Grafikken er... vel, retro, i beste fall, og oppgavene er i utgangspunktet ikke de vanskeligste. 
Ta for eksempel stekejobben: 
Du ser en stekepanne med grønnsaker på skjermen. 
Rist på Wii-kontrollen så panna beveger seg. 
Nå lager du mat. 
Holder du kontrollen i ro, svir du maten. 
Veldig enkelt. 
Men på neste nivå øker vanskelighetsgraden, samtidig som tiden du har til rådighet krymper til nesten ingen ting. 
Slik holder spillet på: 
Gir deg stadig oppgaver du mener å kunne løse enkelt, kutter tiden, øker farten og gjør deg gal. 
Gal! 

Det er derfor du spiller spill. 

Wario: 
Bror til rørleggeren er motorsykkelgangster i gul skinndress. 
Stort sett uten motorsykkel. 
I dette spillet er Marios alter ego stort sett å se løpende foran en diger, rullende stein. 
Gjett hva som skjer når det er game over? 

Bildetekst: 
BALANSER: 
Sykt, men gøy. 
