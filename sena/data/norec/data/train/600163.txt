Briljant thriller
USA 2010 

Regi: 
Anton Corbijn 

Manus: Rowan Joffe etter en roman av Martin Booth 

Musikk: 
Herbert Grönemeyer 

Skuespillere: 
George Clooney, Violante Placido, Bruce Altman, Thekla Reuten, Irina Björklund 

Sensur: 
15 år 

Egnethet: 
Ungdom/voksen 

Denne thrilleren baserer seg på en roman av Martin Booth, utkommet i 1990. 
Originaltittelen er «A Very Private Gentleman». 
Fokuset er på en såkalt «shadow-dweller», en teknisk våpenekspert som skaper og leverer våpen for snikmord på høyt plan. 
I romanen er våpenet ment å skulle brukes mot Yassir Arafat. 
I filmen sies det kun at «Du kommer til å lese om det i avisene». 

Denne amerikaneren befinner seg i en landsby i Italia mens han forbereder sitt neste arbeid. 
Han holder kontakt med sin arbeidsgiver per telefon, en annen kontakt for samme jobben, en kvinne, dukker opp med spesifikke arbeidskrav. 
Men under det hele tikker en nettopp avsluttet jobb i Sverige, en jobb han måtte flykte fra. 
Noe gikk galt fordi han lot seg involvere med en utenforstående kvinne. 
Også denne gang gir han slipp på det profesjonelle grepet: 
Han blir venn med en aldrende prest og han involverer seg mer enn en betalt time med en ung, prostituert kvinne. 
Han føler noe er galt, han ser fiender overalt. 
Samtidig forbereder han den nye jobben. 

«The American» er en briljant film. 
En spenningsthriller, samtidig en psykologisk studie av en jaget mann. 
Filmen er laget for amerikansk kapital, men romanen den baserer seg på er skrevet av en brite, også manusforfatteren er britisk. 
Og regissøren Anton Corbijn er nederlandsk, tidligere mest kjent for sine musikkvideoer, blant annet med U2 og Metallica. 
Også musikken er skrevet av en nederlender. 

Regigrepene virker mer europeiske enn hollywoodske, både i den rolige rytmen i selve fortellerstrukturen, i stemningene, i presentasjonen av personene, i de filmatiske uttrykkene, uten at det noen gang blir tregt. 
Filmen besitter en dyp nerve, den bygges finurlig opp, slik at hele tiden beholdes den ulmende spenningen og den tikkende uroen. 
Handlingsutviklingen kan faktisk avleses i George Clooneys våkne ansikt. 

Igjen: 
Briljant. 
Anbefales på det sterkeste. 
Men husk for all del: 
Dette er verken en videreføring av Clooneys «Oceans»-filmer eller en variant av Bruce Willis-universet. 
Filmen minner faktisk mer om den første «Sjakalen»-filmen (etter Frederick Forsyths roman), den fra 1973. 
