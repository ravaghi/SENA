Slåsskamp og testosteronfest
Mange endte i kø på helsestasjonen etter konsert med Bullets For My Valentine 

Solen har akkurat dukket ned bak amfiscenen når bander med det kleine navnet Bullet for My Valentine går på scenen foran en god kjerne med fans. 
Enda kleinere er det at de bruker "We Will Rock You" og "Carmina Burana, O Fortuna" som entré-låt, men stemning blir det! 
Bander har i ekte metal-stil, bygd opp en vegg av forsterkere bak seg — dette er dømt til å bli høyt. 

Ørene bruker noen minutter for å venne seg til den spisse og voldsomme lyden av først låt "Breaking Point", men hodet begynner sakte men rolig å headbange med. 
Det tar ikke lange tiden før sologitaristen setter i gang shreddingen, ølglassene kastes over publikum og mosh piten er i gang – testosteron-festen har startet! 

Bandet fra Wales befinner seg i grenseland mellom trash, metalcore og heavy metal med fengende vokal og aggressive riff. 
I år kom de ut med sitt fjerde album ”Temper Temper” som har fått mindre gode anmeldelser. 
Bandet er derimot blitt godt kjent med låten "Tears Don't Fall". 

Den overdrevent trigga basstrommen til Michael "Moose" Thomas og plekter-bassingen til Jason James dundrer i oss som maskingevær under store deler av konserten. 
Men om jeg skal være pirkete, er ikke støtene i musikken alltid like tight spilt og vokalen til Metthew Tuck drukner noen ganger i det kompakte lydbildet. 
Det er også noen mindre sterke låter som gjør at det blir noen dødpunkter her og der. 

Under siste ekstranummer "Tears Don't Fall" løper flere av de sittende ned på plattingen foran scenen. 
Det er denne de har ventet på, og fremføringen er bra. 
Bullet For My Valentine gjorde en god konsert for fansen, men det var nok mange av dem som måtte stå i kø på helsestasjonen etter en frivillig eller ufrivillig tur i mosh piten. 
