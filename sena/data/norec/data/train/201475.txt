Canon Digital IXUS 200 IS
Det lekreste IXUS-kameraet fra Canon noen sinne er satt under lupen. 

Digital IXUS-serien fra Canon er historiens største digitale kompaktkamera-suksess. 
Siden starten i 2000 har det dukket opp nye IXUS-modeller som perler på en snor, og nå er den første modellen med bred, trykkfølsom skjerm kommet i butikkene. 

Modellen heter Digital IXUS 200 IS, hvor bokstavene "IS" står for Image Stabilization - bildestabilisator. 
Det betyr at kameraet har innebygd kompensasjonsmekanikker for motvirke rystelser, noe som gjør det lettere å ta skarpe bilder selv om du ikke skulle klare å holde kameraet helt i ro når du trykker på utløserknappen. 

Men før vi går inn på våre inntrykk av kameraet, skal vi se litt nærmere på de tekniskes spesifikasjonene: 

Kamerahus i metall, 4 forskjellige farger 

Flott skjerm 

Det mest oppsiktsvekkende er naturligvis den trykkfølsomme bredskjermen, samt svært god vidvinkel (som gjør at du får med deg mye mer i bredden enn på mange andre kompaktkameraer). 

5x zoom er også bra på et så kompakt kamera, men ikke direkte uvanlig. 

Imponerende HD-opptak 

HD-opptak begynner å bli vanlig på modeller i denne prisklassen nå, og vi har ofte blitt forbauset over hvor god kvalitet disse små kameraene er i stand til å levere. 
Og for å gå rett på sak, IXUS 200 IS tar opp video i høy kvalitet, og for mange er dette godt nok til å erstatte et større videokamera. 
Tilpasning til lyse og mørke scener skjer raskt, det samme gjelder fokuseringen. 
Lyden er også upåklagelig, men du må klare deg uten stereo. 
Det har i hvert fall ikke vi noen problemer med. 

Under ser du et videoeksempel: 

Så hva skal man egentlig med dedikerte videokameraer lenger? 
Vel, gode videokameraer er bedre på innendørsfilming når lysmengden er begrenset, og så får du jo alltid mulighet til å zoome mye mer, men maken til vidvinkel til den på dette kameraet skal du lete lenge etter i videokamera-klassen. 

Ny eller gammel betjening? 
Valget er ditt 

Betjeningsmessig er også Canon helt på høyden, det er norske menyer, og du kan betjene kameraet omtrent som på tidligere modeller ved hjelp av knapper på hjulet ved siden av skjermen. 
Men den nye berøringsskjermen åpner for helt nye bruksmåter. 
Eller hva sier du til at du kan peke direkte på motivet på skjermen, og så vil kameraet stille fokus skarpt nettopp på dette, uansett om du flytter litt på utsnittet? 

Du kan også trykke på symboler på skjermen under fotografering, for eksempel skru av og på blits, velge opptaksmodus, eksponering, scener og mye mer. 
Og setter du kameraet i auto-modus, skifter objektivet til makromodus når du beveger deg svært nært motivet. 

Og selvsagt: 
Ved å dra fingertuppen over skjermen under avspilling kan du bla i bilder, et trykk zoomer inn, og hele tiden tar et trykk på "Meny"-knappen deg tilbake til utgangspunktet. 
Bortsett kanskje fra siste punkt, er alt intuitivt, gjennomtenkt og brukervennlig, synes vi. 

Som kamera 

Nok om betjeningen. 
Hvordan er det å fotografere med dette kameraet? 
For det første: 
Bildeformatet er standard 4:3 i utgangspunktet. 
Det virker litt ulogisk med sorte sørgerander på hver side av den brede skjermen, men du kan heldigvis velge bredformat også her. 
Hvis du tar bilder for å vise på skjerm og eventuelt lage fotobøker, ser vi ikke lenger noe poeng i å benytte "gammelt" bredde-høyde-forhold. 
Hvis du derimot sverger til papirkopier i tradisjonelle 10x15 eller 9x13 cm størrelse, bør du holde deg til standardinnstillingene. 

Men vær klar over at når du stiller opptakene i bredmodus får du ikke merinformasjon i bredden, du får bare mindre i høyden. 
Det betyr altså at du i praksis kan utføre denne jobben selv i etterkant, i et bildeprogram: 

I bredmodus kuttes topp og bunn på bildene 

Normalt kjapt 

Kameraet reagerer kjapt på utløseren i de fleste tilfeller, forsinkelsen som alltid var en gjenganger på eldre digitalkameraer er så godt som eliminert. 
Litt lenger tid på blits-bilder enn uten riktig nok, men ikke noe som du vil oppleve som problematisk, tror vi. 

Du kan velge mellom å kjøre helautomatikk, program (P) der du kan justere ISO, eksponering, hvitbalanse etc, og 22 ferdiginnstillinger basert på situasjonen du befinner deg i. 

Alt er ikke 100% 

Helautomatikken stiller ofte ISO for høyt på innendørsbildene etter vår smak, noe som fører til ulne detaljer når du betrakter partier i 100% størrelse på skjermen. 
Høy ISO hjelper riktig nok på å holde lukkertiden kort, men vi synes ISO 400 på bilder tatt 2 meter fra motivet - med blits og bildestabilisator, er unødvendig. 

Under uttestingen benyttet vi også to andre lommekameraer, IXUS 870 IS og Casio EX-FC100, som har like lyssterkt objektiv på full vidvinkel, og begge valgte ISO 200 der 200 IS sverget til ISO 400. 

Under har vi sammenlignet et utsnitt på et testfoto med det nevnte IXUS-kameraet, 870 IS, og her ser du problemet illustrert: 

IXUS 870 IS til venstre (ISO 200) og IXUS 200 IS til høyre (ISO 400) 

Og ja, vi synes en del av bildene våre er litt ulne på detaljnivå, så allerede her velger vi å sette kameraet i P-modus, slik at vi kan styre ISO selv. 
Det hjelper en del, selv om vi har sett lommekameraer i klassen som byr på hakket finere detaljnivå. 

Her har vi sammenlignet samme utsnitt igjen, denne gangen med ISO 200 på begge: 

IXUS 870 IS til venstre (ISO 200) og IXUS 200 IS til høyre (ISO 200) 

Vi sitter igjen med inntrykket av dette kameraet har for mange megapiksler i forhold til størrelsen på CCD-sensoren, og at halvparten så mange sannsynligvis hadde vært nok. 
Vi hadde ikke blitt forbauset om det samtidig hadde ført til langt bedre bilder. 

Bortsett fra svakhetene på detaljer, spesielt ved høy ISO, er vi imidlertid rimelig fornøyd med bildene fra Digital IXUS 200 IS. 
Det er godt trøkk i fargene (som alltid fra Canon), og den gode vidvinkelen er fabelaktig - og etter vår mening viktigere enn kraftig zoom. 
Det gjør det enkelt å komponere bilder, selv på kort avstand fra motivet. 
Men noen superkvalitet på bildene må du ikke forvente. 

Under ser du noen bildeeksempler. 
Du kan laste ned originalene i sin helhet ved å klikke lenken under bildeserien. 

Konklusjon 

IXUS 200 IS er enkelt i bruk og ser svært bra ut. 
Mest imponert ble vi likevel av videokvaliteten, som er strålende, mens bildekvaliteten er litt mer midt på treet. 
Legger vi til at kameraet har en høy pris, ender vi til slutt på en firer på terningen. 

Kameraet har en veiledende pris på 3.490 kroner, men du får det langt billigere i mange butikker. 
