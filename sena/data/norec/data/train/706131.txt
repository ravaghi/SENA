Pianopop på månen med Arctic Monkeys
De skremmer bort gamle fans og får nye. 
Som vanlig. 

Arctic Monkeys: 
«Tranquility Base Hotel & Casino» (Domino/Playground) 

Seks plater på 16 år er ikke mye, særlig ikke når debuten «Whatever people say I am, that's what I'm not» ble en øyeblikkelig suksess av de sjeldne. 
Nå er det gått fem år siden flotte «AM», og medlemmene har vært travle på annet hold. 

Når Arctic Monkeys igjen samles, er Alex Turner opptatt av å utforske nytt terreng. 
Denne gang betyr det pianopreget pop supplert med gamle synther og en følelse av verdensrommet. 
Den gitardrevne rocken er borte. 

Et av de mer iørefallende kuttene er «Four out of five», omtrent som Bowie i unge dager. 
I det hele tatt er det mye Major Tom-aktig her, og Turner har like godt lagt hele platen til en koloni på månen og historien bak den. 
Som all god science fiction blir det en kommentar til dagens samfunn. 

«Four out of five» er nevnt, men stort sett smelter kuttene sammen. 

Turner er en mester når det kommer til kreative snuoperasjoner. 
Nevnte noen Bowie? 

Beste spor: 
«Star treatment», «Four out of five», «The ultracheese». 
