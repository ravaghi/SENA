Seven «Don't Change Lover In The Middle Of The Night»
(MTG) 

Ikke plagsomt originalt. 

Seven misliker å bli sammenlignet med Briskeby. 
Det er forståelig, men likevel bandets minste problem. 

Jeg har store problemer med å finne virkelig gode argumenter for at noen skal knuse sparegrisen på grunn av albumet «Don't Change Lover In The Middle Of The Night». 

Her finnes flere OK tilløp, men låtene har en lei tendens til å ramle sammen underveis. 
Dessuten er ikke Seven plagsomt originale, om noen lurer på det. 

Det handler om glamrock, new wave og svulstig pop, men vokalist Anette Gil og Seven får ikke helt 80-tallsretroen til å sitte, selv om de leverer fine låter som «Is This», «I Wanna Steal Your Heart» og bittersøte «Kiss Her If You Can». 

Mest av alt minner Seven meg om et tiår som det ikke finnes mange årsaker til å huske med glede. 

ESPEN A. HANSEN 
