«Confessions of a teenage drama queen»
Regi: 
Sara Sugarman. 
Med Lindsay Lohan, Adam Garcia, Glenne Headly, Alison Pill, Carol Kane. 
Amerikansk. 
Ungdomskomedie - tillatt for alle. 

Bunnfalsk, moralsk forkastelig, klisjéstappet og usigelig kjedelig ungdomskomedie. 

Det handler om den svært dramatisk anlagte 15-åringen Lola (som egentlig heter Mary), som må flytte fra levende New York til «langt på landet» i New Jersey, sammen med sin mor og to tvillingsøstre. 
Slutten på livet? 

Ja, nesten. 
For her må den «talentfulle» Barbie-dukken ta i bruk løgn, svik, utnyttelse av venninner og svulstig dramatikk for å få den plassen i universet hun selv mener hun fortjener: i sentrum. 

Det er «prektige» Walt Disney Pictures som serverer dette - selskapet som forsøkte å stoppe Michael Moores «Fahrenheit 9/11»; et samfunn der ingenting er farlig, der hverken sex eller rus når ungdommene, der enhver i bunn og grunn kan gjøre hva man vil - bare man når målet om egen lykke. 

Dette er en pill råtten og lyserød løgn av en tvers gjennom kynisk spekulasjon av en film! 
Huff! 
