250 GB Western Digital WD2500JB OPPDATERT
OPPDATERT: 
Får du aldri plass nok, og hater å vente? 
Hvis dette også gjelder ditt forhold til harddisker kan du løse problemet med en WD2500 - den største og raskeste. 
Vi har sett på årets utgave som både er bedre og billigere. 

Mutasjonen av PCbruker og hamster, som laster ned mengder med data de aldri bruker, og heller aldri sletter, blir det stadig flere av. 
De sitter på tusenvis av MP3-filer og hundrevis av filmer, kopier av flere generasjoner harddisker fra tidligere PCer, shareware og piratkopier av programmer man aldri får testet. 

Samtidig er det stadig flere som faktisk trenger stor plass til video, lyd og høyoppløselige bilder. 

Fabrikantene setter selvsagt pris på dette, og lanserer stadig større og raskere disker. 
Vi har hatt årets nyeste utgave av Western Digitals WD2500JB på benken, som har en kapasitet på 250 GB med den nyeste lagertypen, Fluid Bearings. 

Ikke for stor 

Dagens PCer og oppdaterte versjoner av Windows XP (eller andre operativsystemer) har ikke noen problemer med å håndtere disker på denne størrelsen. 
Men hvis du har et eldre hovedkort, bør du sjekke om hovedkortet ditt håndterer så store disker, laste ned en oppdatering av BIOS, eller kjøpe en separat PCI-diskkontroller. 
Eventuelt laste ned den siste Service Pack til Windows. 

Topp ytelse 

HD Tach målte på de første utgaven av testen en leseytelse som startet på 59 943 KB/sekund ytterst på disken, og reduserte gradvis til 25 657 innerst. 
Gjennomsnittet lå på 49 021 KB/sekund 

På dagens JB-utgave målte vi en leseytelse på 59 471 KB/sekund ytterst, så falt den jevnt nedover til 29 220 KB/sekund. 
Snittet lå på 49 132 KB/sekund. 

Skriveytelsen i fjor lå på 44 440 KB/sekund ytterst og 15 310 KB/sekund innerst, med et gjennomsnitt på 27 288 KB/sekund. 

På dagens JB-utgave målte vi 50 569 KB/sekund ytterst som falt ned til 17 817 KB/sekund. 
Snittet lå på 28 650 KB/sekund. 

Aksesstiden målte vi litt høyere, den lp på 13,6 millisekunder i fjor, men målingen lå nå på 13,9. 

Vårt eget testprogram målte i fjor en skriveytelse på henholdsvis 55 701 starten, 50 172 på midten og 38 871 KB/sekund på slutten av disken, målt på hver av de tre partisjonene. 

På dagens versjon fikk vi 57 479, 53 717 og 39 793 KB/sekund 

Leseytelsen målte vi tilsvarende til henholdsvis 56 665, 50 933 og 40 262 KB/sekund i fjor, og i år var tallene 57 975, 51 848 og 41 332 KB/sekund. 

Støy og varme 

Det er ikke mye av noen av delene, disken ble ikke mer enn håndvarm og støyer like lite som de andre senere diskene fra Western Digital. 
Den nye modellen er enda mer støysvak, nesten helt fri for vibrasjoner og knapt hørbar selv under aktiv bruk. 

Konklusjon 

Disken er størst og raskest i klassen, og har glimrende egenskaper. 
Trenger du plassen og har i underkant av 2000 kroner å avse, så er det bare å handle. 
Prisfallet siden disken kom på markedet er dramatisk - den kostet opprinnelig 3700 kroner!. 
Sjekk på etiketten at du får den riktige utgaven, med 8 MB hurtigminne og Fluid Bearings. 

Alt i alt - fremdeles en testvinner! 
