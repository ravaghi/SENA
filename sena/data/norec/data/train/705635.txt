Fordeler og ulemper ved å være Paul Auster
Spriker fra fantastisk til litt kjedelig i det som framstår som hovedverket. 

Paul Auster: 4 3 2 1. Roman. 
894 sider. 
Oversatt av Torleif Sjøgren-Erichsen. 
Aschehoug 

Det komposisjonsmessige, for ikke å si filosofiske, grunnlaget for Paul Austers siste roman blir på mange måter presentert på side 250. 
Du er innkalt til jobbintervju for verdens mest spennende stilling. 
Skal du velge landeveien eller motorveien? 
Motorveien er kortere, du kjører i rushtida, men selv om det er kø flyter trafikken jevnt og du vil akkurat nå fram i tide til avtalen. 
Landeveien er lengre, men det er lite trafikk, så dette vil normalt gå kjappere. 
Men her er det bare ett kjørefelt, altså er veien mer sårbar - en ulykke vil føre til full kork og du vil miste intervjuet og dermed jobben som kan gjøre deg til verdens lykkeligste menneske. 
For ungdommene som fabulerer over problemet er det selvsagt mye som står på spill; får du den ikke vil du automatisk reise hjem og henge deg. 
Et menneske vil aldri få svaret på hva som er det rette valget, kommer de fram til, for man kan ikke være to steder på en gang. 

Men en forfatter har dette privilegiet. 
Så Auster kjører begge veiene samtidig. 
Innenfor rammene av en klassisk dannelsesroman lar han den samme gutten vokse opp fire ganger. 
Ved å flytte på noen brikker, forsterke noen tilbøyeligheter, med utgangspunkt i den samme familien og grovt sett den samme geografien, i og rundt New York, i og rundt Amy Schneiderman og andre av motsatt eller samme kjønn - det er mye seksualliv her - i én versjon oppslukt av baseball, i én av basket, i én tredje av film og bøker, viser forfatteren hvordan tilsynelatende små hendelser og veivalg kan få store og til dels voldsomme utslag, som så er med og forme deg og livet ditt. 
En romandefinisjon jeg liker er at den beskriver verden fra en valgt vinkel, gitt et visst temperament. 
I så fall beskriver Auster verden fra flere synsvinkler, gitt et sett av temperamenter. 

Paul Auster framste kvalitet er at han på sitt beste skriver med en svært opplagt, stilsikker presisjon, og på samme måte som at alle fotografier alltid blir litt kulere i New York får også denne teksten liksom en ekstra dimensjon gjennom forfatterens livslange tilknytning til byen og hans nøyaktige beskrivelser av den. 
Han er et oppkomme av snåle historier i historiene, narrative saltomortaler, men viser i denne romanen også en fin evne til å levere såre og rørende passasjer som virkelig sitter. 
Tidligere i forfatterskapet synes jeg av og til at Austers hang til metafiksjon og eksperimenter har stått litt i veien for fortellingene hans. 
Det er ikke tilfellet i denne nokså rett fram fortalte romanen. 
Men Paul Auster hadde ikke vært Paul Auster om han ikke hadde lagt fire ulike romaner inn i én og lagt inn en intelligent metafiksjonell finte. 

Det skal godt gjøres å holde på leseren hele veien i en roman på 900 sider. 
Dersom man ikke sluker boka i en sammenhengende jafs, noe jeg vil tro de færreste har anledning til, er det fort gjort å miste taket på de ulike versjonene av Archie Fergusons liv og levned. 
Noen passasjer fra særlig tidlig barndom blir også for lange og dvelende, synes jeg. 
Der Auster ikke i tilstrekkelig grad makter å skape den nødvendige nerven i stoffet og heller ikke får den politiske konteksten og de mange populærkulturelle referansepunktene, til å bli en relevant og fullt ut inkorporert del av hovedpersonens og dermed leserens verden. 
Ganger fire. 
Det blir litt som den som gjerne forteller i altfor stor detalj om noe han har opplevd, og som bare blir ivirgere hvis responsen ikke svarer helt til forventningene. 
Slik vil det kanskje alltid være med barndomsminner? 
De blir aldri like spesielle for dem som ikke var der. 

Likevel: 
God litteratur gir gjerne en eller annen form for gjenklang i leserens egne erfaringer. 
I denne rike og sprudlende romanen bør det i så måte være noe å finne for de fleste. 
Paul Auster, som blir 70 år i år, har gjennomført en litterær kraftanstrengelse som står seg godt om det skulle vise seg å bli hans hovedverk. 
