Romantikk etter oppskrift
Ærlig talt, tenåringsjenter fortjener bedre filmer enn dette. 

"Midnight Sun" er en sånn film hvor knapt et eneste øyeblikk oppleves ekte. 
Ikke bare ligner handlingen forstyrrende mye på handlingen i et utall andre romantiske tåreperser myntet på unge jenter – ikke minst fjorårets langt mer tiltalende "Everything, Everything" – men man får også en følelse av at alt regissør, skuespillere og manusforfattere vet om livet, har de lært fra film og tv. 

Katie (Bella Thorne) lider av en ekstrem følsomhet for ultrafiolett lys. 
Den minste eksponering for sollys vil være nok til å ta drepen på henne. 
Håpet om et lykkelig liv tennes likevel når hun en dag etter mørkets frembrudd tar turen ut for å spille gitar – vår tragiske heltinne er ikke bare smellvakker, hun er også en talentfull singer–songwriter – og møter den sympatiske kjekkasen Charlie (Patrick Schwarzenegger). 
Problemet er bare hvordan hun skal få fortalt ham om sykdommen. 

"Midnight Sun" fungerer pussig nok best når den er på sitt mest alvorlige. 
Dessverre blir alle gode tilløp kvalt av teite tenåringsfilmklisjeer – ellevill hjemme alene-fest og overlykkelig forelskelsesmontasje inkludert – og kjip, kynisk spekulasjon i følelsene våre. 
