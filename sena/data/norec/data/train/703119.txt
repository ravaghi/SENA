Treffsikker kjernefamiliesatire
Instinktivt tenker Tomas bare på å redde sitt eget skinn når et snøskred truer hele familien. 
Kan familien leve med en så feig leder? 

— Kvinner og barn først! 

Et kjent begrep, som man kan diskutere om fortsatt skal gjelde, i likestillingens navn. 
Den diskusjonen tar ikke regissør Ruben Östlund her. 
I stedet ser han på konsekvensene av at en slik innarbeidet regel blir brutt av ham vi forventer skal være helten: (gentle)mannen. 

Helt fra første scene i "Turist", der kjernefamilien med to barn stiller opp til fotografering i alpinløypa, er det klart at den svenske familiefaren Tomas (Johannes Bah Kuhnke) er lederen, den de andre stoler på. 
Med armen trygt rundt kona Ebba (Lisa Loven Kongsli), som igjen holder et beskyttende tak i barna Vera og Harry mens hun ser beundrende opp på sin mann, smiler de lykkelig til fotografen. 
Det skal ikke vare. 

Elefanten i rommet 

For allerede på dag to av den etterlengtede skiferien fra Tomas' stressende jobb, inntreffer Hendelsen: 
Et kontrollert snøskred som først bare er et spektakulært syn, kommer tilsynelatende helt ut av kontroll, og truer plutselig gjestene på uteserveringen. 
Instinktivt griper Tomas skihanskene og mobilen, og løper for livet. 
Tilbake står kona Ebba (Lisa Loven Kongsli) og prøver å beskytte de to barna. 
Så stopper skredet, verden blir normal igjen. 
Tomas kommer tilbake, og familiens alpelunsj fortsetter. 
Nå sammen med en selvlysende elefant i rommet. 

Tomas' instinktive feighet setter snart i gang et nytt skred, denne gangen av vonde følelser hos alle de fire familiemedlemmene. 
Farer er jo familiens sjef og beskytter. 
Er det ikke hans oppgave å fortelle de andre hva de skal gjøre når fare truer, og beskytte dem? 
Og morer, er det ikke deres oppgave, i tillegg til å yte omsorg for ungene, å beundre far, gjøre seg litt hjelpesløs og bygge ham opp som lederfigur, slik at han har den selvtilliten som trengs for å være Beskytteren? 
Hva skjer da når mor plutselig i stedet stiller spørsmål, ikke bare ved fars evner som leder, men også ved hans moral og verdier? 
Denne velfungerende, moderne norsk-svenske kjernefamilien går plutselig opp i limingen fordi maktbalansen i forholdet blir forrykket når både Tomas og Ebba faller ut av det finstemte kjønnsrollemønsteret som er forholdets helt nødvendige lim. 

Kan denne familien limes sammen igjen, og i tilfelle hvordan? 

Satiren treffer blink 

Som i filmene "De ufrivillige" og Nordisk Råds filmpris-vinneren "Play", boltrer Östlund seg også her i beklemt stemning. 
Lange tagningene gjør pinlighetene nesten uutholdelige, den nådeløse humoren er til å sette latterkulene i halsen av. 
Han holder et satirisk speil opp mot våre forventninger om mannen som helt, og om kjernefamiliens fortreffelighet. 
Og treffer blink med sine observasjoner av kjønnsbestemte roller og forventninger. 
Helt til siste bilde. 

Norske Lisa Loven Kongsli har sin første store rolle i "Turist". 
Hun spiller Ebbas forskjellige sider med stor troverdighet og følsomhet. 
Fin er også karismatiske Kristofter Hivju i en sentral rolle i Sveriges Oscar-kandidat. 
Som for øvrig er co-produsert av norske Motlys. 
