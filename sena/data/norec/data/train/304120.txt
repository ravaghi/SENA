Senioraction
De gamle føler seg unge og skyteklare i «Red», som følger en noe sliten oppskrift. 

||| 
FILM: 
Bruce Willis er CIA-pensjonist. 
Han sitter i sin stusslige stue og liker å snakke på telefon med kundebehandleren på trygdekontoret (Mary-Louise Parker). 
Men så banker det på døra. 
Det vil si, et knippe spesialsoldater perforerer veggene, før de stormer inn — og møter sin skjebne. 
Hva hadde du ventet? 
Bruce er en tøffing. 

Bruce tror at Mary-Louise også er i fare og kidnapper henne, noe hun takler med sin sedvanlig tørrsmarte humor (også hørt i tv-serien «Weeds»). 
Bruce oppsøker en enda mer pensjonert og kreftsyk Morgan Freeman, som er klar for action. 
Det samme er John Malkovich og Helen Mirren. 

Superlag Sammen må de finne ut hvem som er etter dem. 
Det viser seg å være en omfattende konspirasjon der Richard Dreyfuss drar i trådene og CIA har sendt ut en viss Cooper (samme ivrige fyr som jaget Jason Bourne i «Supremacy») for å drepe Willis og gjengen. 

Filmens plot er uengasjerende og plukket ut av lufta. 
Det handler om krigsforbrytelser, våpenhandlere og noe som skjedde i Guatemala i 1981! 
Dermed hviler ansvaret for underholdningsverdien på skuespillernes karisma og det burde vært nok å ta av. 
Regissør Robert Schwentke har samlet et virkelig superlag, bestående av folk som er kjent for helt andre ting enn lunkne actionkomedier, hvis vi da ser bort fra Willis. 

Kommer til kort 

Problemet er at alle, inkludert Willis, virker smartere enn manuset de har fått utdelt. 
Produsentenes intensjon har vært å lage kul agentkomedie for voksne 
— Seniorsaken med tunge gønnere og glimt i øyet — beregnet på alle dem som synes filmer flest frir til fjortisene. 
Dessverre er ikke «Red» så smart som man kunne håpe. 

Filmens tittel står for «Retired Extremely Dangerous», men filmen er verken spennende eller morsom nok. 
Vi kan heller sammenlikne med en annen pensjonist-action og kalle den «The Expendables» med hjerne, en hjerne som dessverre jobber på lav kapasitet. 
