En hyllest til menneskets verdighet
Mange vil huske den japanske "Departures", en dypt rørende film om en likbekleder som viser avdøde mennesker en siste respekt. 
Her følger den britiske "Still life" vakkert opp med historien om en mann som leter etter pårørende til personer som har dødd i ensomhet. 

Regi/manus: Uberto Pasolini. 
Med: 
Joanne Froggatt, Eddie Marsan, Karen Drury, Andrew Buchan. 
Storbritannia 2013. 
1 time 32 minutter. 
Aldersgrense: 
Tillatt for alle. 
Egnethet: 
Voksen. 

Den eminente karakterskuespilleren Eddie Marsan har tidligere fått utfolde seg i flust av biroller. 
Nå kommer han virkelig til sin rett som den ytterst pertentlige Mr. May som jobber i en kommunal etat i London. 
Her gjør han det til sitt kall å skape en verdig ramme rundt begravelser der ingen etterlatte dukker opp. 
Lykkes han ikke i å spore opp slektninger, møter han selv opp i gravferden som den eneste i kirkebenken, etter først å ha valgt musikk til seremonien. 

Den ferske regissøren Uberto Pasolini (produsent for suksessen "I blanke messingen") har skrevet et lekkert manus. 
Overskriften "Still life" blir flertydig – snart aner vi at Mr. May er like ensom som de avdøde han arbeider med å hjelpe. 
En rekke scener blir til små "stilleben"-bilder, preget av hovedpersonens aktiviteter mens han utfører sine rutiner i et spartansk kontorlokale i etatens kjeller, eller spiser tunfisk med brød ved et stusselig kjøkkenbord hjemme. 

Venter du heftig action, ligg unna. 
Gradvis skjer det likevel en dramatisk utvikling til Mr. May å være. 
Idet sjefen sier ham opp og fnyser av hans innsats for de døde, er det en glede å se hvordan vår mann tviholder på sin overbevisning og opponerer mot den iskalde effektiviseringen av gravferder. 

Pasolini har et nydelig øye for detaljer i karakteristikken av Mr. May og personene han møter i jakten på de som kjente hans siste klient, Billy Stokes. 
Filmens moral blir at enhver fortjener en verdig avskjed med denne verden. 
Men hvordan dette ender for Mr. May og hans siste "kunde", er en overraskelse du må unne deg å se. 
