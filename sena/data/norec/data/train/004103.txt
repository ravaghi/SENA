Karsten og Petra blir bestevenner
Godt og trygt for de minste kinogjengerne. 

Alle 3- til 6-åringer kan glede seg. 
Kongen av norsk barnefilm, Arne Lindtner Næss, har filmatisert Tor Åge Bringsværd og Anne G. Holts bøker om Karsten og Petra. 

Her fremheves hygge og idyll, samtidig som dramatikken holdes på et enkelt nivå som målgruppa forstår. 

De som er ute etter problematiserende barnefilm, må lete andre steder, men jeg har stor tro på at dette vil gå rett hjem hos barn i barnehagealder! 

Barn og kosedyr finner tonen 

Karsten (Elias Søvold Simonsen) grugleder seg til å begynne i ny barnehage. 

Men der blir han raskt venner med Petra (Nora Amundsen), samtidig som deres respektive kosedyr, Løveungen og Frøken Kanin, også finner tonen. 

Det brygger dog opp til et trekantdrama. 
Ei annen jente føler seg utestengt fra leken, noe som etter hvert får skumle konsekvenser for Frøken Kanin. 

Filmens manus er skrevet av Line Fougner Grünfeld, og slår tidlig an en varm grunntone, der det meste skal være trygt og harmonisk. 
Her finnes verken stressede foreldre eller barn med adferdsvansker. 

Det finnes hint til voksenlivets problemer, men de er milde. 
Barnas fantasi beskrives gjennom animasjon og drømmescener. 

Filmens spenningsmomenter er basert på barns separasjonsangst og frykt for avvisning, men skildres varsomt, så det ikke skal bli altfor vondt og skummelt. 
Det er nok en klok vei å gå, filmens svært unge målgruppe tatt i betraktning. 

Scorer høyt på sjarmen 

Både Nora Amundsen og Elias Søvold Simonsen er flinke og søte. 
Ikke all dialog flyter like enkelt, men de scorer høyt på sjarmfaktoren. 

Også de voksne (bl.a. Janne Formoe, Hilde Lyrån og Ivar Nørve) finner seg til rette i filmen, men det er litt pussig at de ikke snakker voksent seg imellom. 

De har en barnlig språkføring som virker å være tilpasset de som først og fremst skal høre den. 
Det høres litt rart ut i mine voksne ører, men fungerer trolig fint for de små. 

Alle småbarnsforeldre kan trygt ta med seg småttingene sine på kino. 
Karsten og Petra blir bestevenner har et akkurat passe spenningsnivå for de minste. 

Det kan også være godt og trygt å se en barnefilm som ikke spekulerer i kort konsentrasjonsevne med heseblesende action. 

Dette er altså en fin film for en aldersgruppe det ikke lages plagsomt mange filmer for. 
Men allerede neste år kommer film nummer 2, og før det skal Karsten og Petra også bli tv-serie. 
