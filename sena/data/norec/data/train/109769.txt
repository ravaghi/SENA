Film:Småsøt fefortelling 

«Vingenes Hemmelighet» er blitt en småsøt film om utfordringene når to verdener møter hverandre. 

Tingeling er en varm fe i Sommerskogen, og har ikke lov til å reise til Vinterskogen. 
Men én dag krysser hun likevel grensen, og opplever at vingene hennes gløder. 
Dermed starter jakten på å finne ut hvorfor. 

På veien møter Tingeling bokormer, snøugler og en ukjent søster, og lærer noe om både vennskap, samarbeid - og årstidene. 

Historien er enkel og banal, og bakgrunnene ikke mer intrikate enn at produktet lett kunne forveksles med en barne-TV-episode. 
Men 3D tilfører filmen en dose visuell attraksjon og det er nok søte dyr og småskumle utfordringer til å holde de minste interessert. 

Eldre barn vil nok forvente mer action og moro, men i den drøye timen den varer har filmen et tempo tilpasset det yngste kinopublikummet. 

INGVILL DYBFEST DAHL 
