Toyota Auris Touring Sports prøvekjørt
OSLO (DinSide Motor): 
Vi har vært tidlig ute med å kjøre våre første mil i Toyotas nye stasjonsvogn, og gjett hva: 
Nå har hybriden endelig fått mulighet for hengerfeste. 

De første bilene var faktisk på plass i Oslo allerede før den internasjonale lanseringen i Spania, og vi var storfornøde med for en gangs skyld å slippe å reise langt av sted for en første prøvekjøring av denne viktige nyheten. 

Toyota Auris Touring Sports er det relativt omstendelige navnet på bilen. 
Auris stasjonsvogn, på godt norsk. 
Det betyr at vi her har en mer praktisk utgave av kompaktbilen som etterfulgte Corolla kombikupé. 
Første generasjon Auris kom aldri som stasjonsvogn, så denne har Toyota gledet seg til å få inkludert i sitt produktspekter. 

Erkekonkurrenten blir naturligvis nye VW Golf stasjonsvogn. 
Den skal vi testkjøre om bare et par uker. 

Større bagasjerom og hengerfeste på hybriden! 

Sammenlignet med kombikupeen er Auris Touring Sports 28,8 cm lengre totalt. 
Denne ekstra lengden er hovedsaklig brukt til å skaffe bilen et romslig bagasjerom. 

Dette har et ganske anselig volum på 530 liter ifølge produsenten. 
Baksetene kan dessuten felles svært enkelt ned ved å trykke på en knapp. 
Det er den meget praktiske metoden kjent fra andre Toyota-modeller, som de kaller EasyFlat. 
Totalvolumet blir da 1.658 liter. 

Hybridutgaven av nye Auris stasjonsvogn har et like stort bagasjerom som de ordinære utgavene, da batteripakken nå befinner seg under baksetet. 
Samtidig har Toyota laget en lavere lasteterskel på stasjonsvognen, som er 8 centimeter lavere enn på kombikupeen. 

En viktig nyhet er imidlertid at hybriden nå kan dra tilhenger! 
Riktignok er det begrenset til 345 kilo, men det gjør likevel at man kan trekke et par vaskemaskiner eller et skap eller to fra IKEA på en vanlig, lett tilhenger, så det burde duge for mange som har savnet den egenskapen på Toyotas hybrider hittil. 
De som trenger mer, får bare kjøpe noe annet... 

Ikke det ryddigste 

Vi har kommentert førermiljøet i Auris i anledning av at kombikupéen ble lansert. 
Det slår oss fortsatt at det virker lite helhetlig gjennomtenkt hva designen angår - vinkler og linjer følger på en måte ikke noe sammenhengende mønster eller logikk. 
Når det er sagt opplevde vi ergonomien i bruk som helt grei - og materialkvaliteten er utvilsomt forbedret på enkelte plan, selv om den billig virkende plasten henger igjen her og der. 

Det skal sies at dette er noe vi ofte får kritikk for å kritisere, men vår rolle er nå engang å uttrykke oss om det vi opplever som mer eller mindre bra i forhold til konkurrentene. 
Og når Toyota hevder at dette er tatt på alvor og at det forbedres fra en generasjon til den neste, kan vi heldigvis bekrefte at det stemmer. 
Men for å avslutte: 
Enkelte konkurrenter har mer helhetlig og gjennomtenkt design på førermiljøet. 
Men Toyota får pluss i margen for lett lesbare instrumenter og knapper. 

Sitter bra 

Vi satt også godt i førersetene, særlig i sportssetene som følger med utstyrsnivået Style, som ga god støtte, også i forkant av lårene. 
Bakseteplassen er ikke all verden - selv om takhøyden er bedre i stasjonsvognen og helt OK, er det trangt med benplass hvis to voksne skal sitte bak hverandre. 

Diesel, bensin og hybrid 

Vi kjørte tre versjoner: 
Den som sannsynligvis kommer til å selge best, nemlig hybriden, samt en 1,4-liters diesel (90 hestekrefter) og en 1,6 liters bensin (132 hestekrefter). 

Hybridutgaven oppleves ikke annerledes enn kombiversjonen, som vi tidligere har publisert en test av. 
Selv om det åpenbart er den mest økonomiske, ville vi for vår del foretrekke den meget gode dieselvarianten som familiebil for langtur, særlig i kupert terreng, takket være den ekstra trekkraften den tilbyr i mellomlavt turtall. 
Til bruk i urbane strøk har derimot hybriden åpenbare fordeler. 

Godt kjørekompromiss 

Kjøreegenskapene er gjenkjennelige i forhold til kombien. 
Det betyr at Toyota har funnet et godt kompromiss mellom komfort og fasthet i fjæringen. 
Bilen er dermed lettkjørt og samtidig komfortabel, med betryggende begrenset tendens til understyring på grensen. 
Ingenting overraskende der altså, og man merker knapt noen forskjell grunnet det adskillig lengre overhenget bak. 
Dette forklarer Toyota med at men har forsterket avstivningen av karosseriet på Touring Sports. 

Modellen kommer i fire utstyrsnivåer, Sense, Active, Style og Executive. 
Takreling og lasteromsnett er standard på alle versjonene. 

Her er prisene 

Toyota oppgir CO 2-utslipp på meget lave 85 gram per kilometer med standard utstyrsnivå (Active) - 92 gram hvis man legger på med pakken navigasjon, xenonlys og 17-toms aluminiumsfelger eller oppgraderer til utstyrsnivået Executive. 

Med hybridløsningen på plass er det blitt rom for avgiftslette, og vi anser denne som en virkelig godt priset stasjonsvogn i denne klassen: 
Hybridversjonen av Auris Touring Sports koster fra 266.000 kroner, selv om de fleste nok vil plusse på med utstyr som gjør at den kommer nærmere 300.000. 

I salg nå 

Forsalget av den nye Toyota-stasjonsvognen i Norge er i gang, og prisene følger nedenfor. 
Husk at frakt og levering kommer i tillegg - dette er en variabel kostnad. 
Bilen vil rulle ut på veiene i august. 

Skulle du ønske en annen hybrid med god plass, så er Toyotas egen Prius +, 7-seteren, et godt alternativ. 

Toyota Auris Touring Sports - prisene: 
