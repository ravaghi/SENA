Usjarmerende uglegulp
Ugler er kjedelige fugler, og fugler er elendige actionhelter. 

Det hjelper ikke stort på interessen for de storøyde fjærforekomstene at de stiller seg opp og snakker verre enn en Nobelkomité. 
I Disney-filmen «Legenden om vaktuglene» er det sånn at de fascistiske Rene Uglene, en slags Uglenes Klan, har tenkt å måneblende alle småugler sånn at de blir slaver og lydige soldater. 
O Rene Ugler Som Skal Herske Over Jorden osv. 

Nå er det sånn at soldater egentlig ikke står så høyt i kurs denne uka, men de onde uglene er i hvert fall litt kule. 
Den snille kvite uglekongen derimot bare sitter der og vagger sjølhøytidelig og kunne vært justisminister. 
Så finnes altså den opprinnelig kreative uglegutten Søren, som har et godt sinn. 
Men bror hans Kludd er en dustete militarist som jobber for fienden. 
Utover disse en bråte med forvirrende og ganske like fugler som flakser og flyr gjennom eventyr sånn at det er vanskelig for pattedyr å følge logikken. 

Det er en vakker film. 
Uglene starter i skoger som likner imiterte Hertervig-landskaper og ender i noe som kunne vært vellykka cover for ei heftig heavy-gruppe. 
Underveis skjer det ikke mye engasjerende. 
Dessuten holder jeg alltid med flaggermusene. 

Filmen er til tider ubehagelig rå, og egentlig tror jeg mest den er laget for å flashe imponerende 3D-effekter. 
