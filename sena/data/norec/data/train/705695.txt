Sober skrivekunst uten driv
Uklanderlig, men handlingsfattig innkretsing av en overvintret kafékultur. 

Matias Faldbakken: The Hills. 
Roman. 
232 sider. 
Oktober. 

Billedkunstneren Matias Faldbakken (f. 1973) fikk mye kritikerros for sin rølpete romantrilogi «Skandinavisk misantropi» (2001-2008) gitt ut under pseudonymet Abo Rasul. 
Men meg minnet hans rabiate, uvanlig masete mannekengoppvisning i svartsyn og vold, porno og pedofili, nazifisering, hat, rasisme og programmatisk nihilisme mest om en pubertal provokasjon eller menneskeforakt av det platte slaget. 

Forfatterens roman av året er fundamentalt annerledes i stilen, det man med vel med litt fornemme adjektiv kan kalle «sober» eller «soignert» i uttrykket, nesten helt blottet for råskap, obskøniteter, vulgarismer, om man da ser bort fra det sexifiserte bildet den passe dannete jeg-fortelleren – en navnløs kelner på den fiktive, ærverdige restauranten The Hills i Oslo sentrum – helt overrumplende griper til når han kravler opp den «kukbratte» kjellertrappen på arbeidsplassen sin. 
Brått bryter han med det distingverte ordforrådet han ellers dyrker med uklanderlig omhu i sin rolle som klassisk observatør av den jålete, ritualiserte borgerligheten som utspiller seg blant stamgjestene i lokalet. 

På sett og vis er portrettet av The Hills med sine ansatte og sine kunder, sitt nedslitte interiør, sin avanserte meny og sin tradisjonsbundne, kontinentale stil tekstens hovedkarakter. 
Det som daglig foregår innenfor etablissementets fire vegger, blir langt viktigere enn den smule informasjonen den nesten helt venneløse jeg-fortelleren gir om eget eller andres privatliv. 

Det er ikke vanskelig å berømme detaljrealismen som forplanter seg gjennom romanen. 
Dikterens malerblikk fanger inn lokaliteten, servitører, barsjef, huspianist og klientellets merkevarekorrekthet på nyansert, troverdig vis. 
Brudd på etablerte vaner kommenteres, gjerne med ironisk snert og sval humor i alt gravalvoret. 
Billedbruken er ofte elegant. 
Mens strømmen av referanser til ulike diktere, billedkunstnere og komponister tidvis blir så sterk at det nok kan minne om kokett namedropping. 

Problemet mitt er at den gjennomførte formfullheten mangler dramatisk driv og gjør fortellingen kjedelig. 
Best liker jeg portrettet av niårige Anna som sviktes av egen far og påkaller jeg-fortellerens omsorgsevne. 
I de passasjene som tar for seg barnet, oppleves en ømhet og emosjonell intensitet som ellers savnes. 
