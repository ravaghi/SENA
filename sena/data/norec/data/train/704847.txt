Gudenes spektakulære kamp
Det er neimen ikke greit å være krigsgud. 
Her gjør du bare jobben din, lager krig og ufred og den slags, og så sier de andre gudene at det, slemme gutten, det får du ikke lov til å gjøre. 

Så lager de hekkan for deg og sender deg lukt til Underverdenen. 
Det er ikke videre snilt av dem. 
Ikke at din egen død stanser deg, naturligvis. 

Som Kratos, mannen som beseiret Ares og selv ble krigsgud, er du ikke i spesielt humør til å tilgi. 
Hevnen kommer i spektakulær grafikk. 
Det første spillet i denne serien regnes av mange som et av de beste spillene for Playstation 2. 
Denne utgaven er slett ikke dårligere. 

Her møter du en haug av guder, titaner og andre skapninger fra gresk mytologi. 
Noen vil bare slå av en prat, titanene vil helst gjøre seg til venns med deg, men mange vil slåss, noe som er merkelig, siden det var nettopp det de kritiserte deg for, de dobbeltmoralistene. 

Oppfinnsom kjemping er det ikke ofte du ser, men det er nettopp det du møter her. 
Du må til og med trikse med tiden for å få hendelsene til å gå den veien du ønsker. 
Noen små kameraproblemer er litt irriterende, men det er ikke verre enn at du kan leve med det. 

Dette er et av de beste actionspillene du finner for Playstation 2, og det er som utgjort at det kommer når konsollen er i ferd med å skiftes ut. 
Nå ender spillet med noe som utvilsomt er en cliffhanger sånn at du får en God of War 3 også. 
Men oppfølgeren kommer nok til PS3. 
