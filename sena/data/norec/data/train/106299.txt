High school klisjeer
GENRE: KOMEDIE. 
Regi: 
Betty Thomas. 
For alle 

STJERNER: 
Jesse Metcalfe, Brittany Snow, Ashanti, Sophia Bush, Arielle Kebbel. 

HANDLING: 
Fire tenåringsjenter på High School søker den ultimate hevn over skolens kjekkeste, mest populære og beste basketballspiller - kvinnebedåreren John Tucker. 
Tre av dem har vært brikker i hans flørtende spill, den fjerde skal utforen hevnen - knuse hans hjerte. 

DOMMEN: 
Overhodet ingenting er originalt i denne high school-komedien der klisjeene slåss om å få slippe til. 
Jenter som blir bitchy, sportsgutter med oppblåst ego, cheerleader-virksomhet som inngang til popularitet, og den «grå» jenta som stæsjes opp til å bli hot. 

Denne ur-amerikanske filmresepten fremføres i dette tilfellet med et jevnt sig av plattheter og fjolleri. 

Men for all del - det er en del fjortishumor som godt kan egne seg til popcorn-knas; dog heller som DVD på jenterommet enn på kino. 

Filmen flyter på at jentene er kjent fra både popmiljø (Ashanti) og diverse ungdomsserier på TV (Snow, Bush og Kebbel). 
Skurken selv, den i egne øyne uimotståelige John Tucker, spilles av Jesse Metcalfe, gartner-yndlingen i «Frustrerte fruer». 

Og er du fornøyd med å se ham i bar overkropp og rød tangatruse, så vel bekomme. 
