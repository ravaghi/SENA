Elektrisk eventyr
Nicolas Cages kjærlighet for klassikeren «Fantasia» har resultert i en bråkete, actionfylt og rimelig sjarmerende heisatur. 

Ideen til Disney-spillefilmen «Trollmannens læregutt» kom visstnok i hovedsak fra Nicolas Cage, en mann av mange merkverdige interesser, som ville lage en helaftens film basert på et segment fra Disneys klassiker «Fantasia» (1940). 
Du husker scenen der Mikke Mus - iført trollmannens hatt - forsøker å få vaskekosten til å gjøre husarbeid for seg? 
Cage trommet sammen teamet bak «National Treasure»-filmene, og vips materialiserte «Trollmannens læregutt» seg. 

Fortellingen som er bygget rundt dette utgangspunktet følger naturlig nok et enkelt Disney-narrativ: 
I århundrer har trollmannen Balthazar Blake (Cage) kjempet mot sin nemesis Maxim Horvath og lett etter personen som er ment å arve den mektige Merlins krefter. 
Den utvalgte viser seg være den sjarmerende keitete kjemistudenten Dave (Jay Baruchel) ved New York University. 

Verden må reddes fra de onde krefter, og når Balthazar trener Dave i trolldomskunster, har de Manhattan som sin private lekegrind. 
At filmen er satt til omgivelser fra virkeligheten, har ført til noen stilige scener, blant annet med en rasende, levende versjon av den kjente bronseoksen fra Wall Street. 

«Magi er vitenskap», erklæres det her, og dermed har man fridd til store deler av det såkalte tween-segmentet: 
Her får både unge vitenskapsnerder og Harry Potter-fans dosen sin med fiffige magitriks og fysikkstunts som gjerne involverer plasmakuler, elektromagnetisme, triksing med naturlover og manipulering av molekyler og materie. 
Høyt tempo, mye støy. 

«Trollmannens læregutt» vil ikke gå over i historien som en klassiker. 
Dette er en lettfordøyelig, actionfylt barne- og ungdomsfilm med påkostede effekter og enkle rammer. 
Det som hever filmen er en ofte småmorsom dialog på nivå over det vanlige i sjangeren, dessuten gjør Baruchel seg godt i rollen sin. 
Visst er han irriterende, men han framstår likevel som varmere og mer genuin enn purunge hjerteknusere i Disney-spillefilmer gjerne gjør. 

Når det gjelder Nicolas Cage, er alt for en opptur å anse etter hans filmvalg de siste årene («Knowing», «Bangkok Dangerous») - kanskje er det ungdomsfilm han bør satse på? 

Visste du at ... 
Navnet «Trollmannens læregutt» og scenen med de uoppdragne vaskekostene, som mange av oss husker fra «Fantasia», er opprinnelig hentet fra et dikt av tyske Goethe. 
Diktet heter «Der Zauberlehrling» på originalspråket, og ble skrevet i 1797. 
