Skrekkelig nok!
Regi: 
Takashi Shimizu. 
Med Sarah Michelle Gellar, Jason Behr, Clea DuVall, William Mapother, Takako Fuji. 
Amerikansk/japansk. 
Skrekk - 15 år, egnet voksne. 

Vellaget og sitrende «gjett-hva-som-gjemmer-seg-på-loftet» 

«Forbannelsen: 
The Grudge» er en ekkelt velregissert og dyktig fremprovosert skrekkhistorie, som står sin prøve: 
Den vil skremme de fleste! 

Opplegget er for øvrig internasjonalt i alt sitt vesen: regissør Takashi Shimizu lager en amerikansk variant med amerikanske skuespillere fra et hus og over et tema han tidligere har behandlet i to japanske filmer - en tredje kommer. 
Produsentene er amerikanske - men japansk eid. 

Legg så til at den erfarne vampyrdreperen «Buffy», Sarah Michelle Gellar, har hovedrollen. 
Så vet vi hvilken retning vi beveger oss i. 

Og den er: 
Gelar er den amerikanske sosialarbeideren i Tokyo, som blir sendt til et hus for å pleie en senil, eldre dame. 
Det går ikke greit. 
For i huset har det tidligere skjedd en voldsom tragedie. 
Og minst ett hvileløst og blodtørstig spøkelse går igjen. 
Og igjen. 
Og igjen. 

En til dels komplisert dramaturgi, blant annet med hyppige tidsforskyvninger, fungerer aldeles utmerket. 
Effektene er ikke nødvendigvis de voldsomste. 
Men av virkningsfull art! 

Så den som ikke har noe imot - eller perverst nok liker - å bli skremt, kan finne skrekk nok her. 
