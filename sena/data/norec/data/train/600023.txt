Fyll og forsoning i retrostil
Drama 

Sverige 2013 

Regi: 
Kjell-Åke Andersson 

Manus: Pia Gradvall, basert på Åse Linderborgs bok med samme navn 

Skuespillere: Michael Persbrandt, Tanja Lorentzon, Ping Mon Wallén, Saga Samuelsson, Linn Skåber, Ida Engvoll 

Aldersgrense: 
11 år 

Egnethet: 
Ungdom/voksen 

Da Lisa var fire år ble hun og hennes alkoholiserte far, forlatt av moren som startet på nytt med ny mann. 
Faren (Michael Persbrandt) forsøker å gi lille Lisa (Ping Mon Wallén) både kjærlighet og trygghet, men alkoholen ødelegger de beste intensjoner. 

Det er en kjent historie vi har sett før. 
Barn som blir så altfor fort voksne, som utsettes for grov omsorgssvikt, men som likevel aldri sier noe i frykt for at det skal skje noe med foreldrene. 
Forskjellen i denne historien er kanskje at faren verken er sint eller voldelig. 
Den bygger på romanen med samme navn av Åse Linderborg, og er hennes egne barndomsskildringer. 

Temaet blir på en måte aldri oppbrukt, men jeg må likevel si at jeg skulle ønske det kunne komme flere filmer satt i dagens samfunn. 
Spesielt fra Sverige, har det de siste årene kommet mange filmer med 70— og 80-tallet som bakteppe. 
Alle har den samme følelsen selv om det er ulike temaer som presenteres, og det samme visuelle uttrykket ”retro-looken”. 

Skuespillerne er fantastiske, spesielt Michael Persbrandt og det unge naturtalentet Ping Mon Wallén, men den griper likevel ikke helt tak i meg. 
Det bygger seg opp mot et slags klimaks, men det blir aldri helt forløst. 
