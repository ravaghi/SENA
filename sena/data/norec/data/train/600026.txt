Rå virkelighetsbeskrivelse
Drama/action 

USA 2013 

Regi: 
Peter Berg 

Manus: 
Peter Berg, basert på Marcus Luttrells bok med samme navn 

Skuespillere: 
Mark Wahlberg, Taylor Kitsch, Ben Foster, Emile Hirsch, Erik Bana, Alexander Ludwig, Jerry Ferrara 

Aldersgrense: 
15 år 

Egnethet: 
Ungdom/voksen 

Filmen bygger på en sann historie om en gruppe marinejegere, SEAL Team 10, stasjonert i Afghanistan. 
Oppdraget er å sette en al-Qaeda-leder som skjuler seg blant Taliban ut av spill, men da de ankommer utkikksposten er forholdende dårlige og ikke som forventet. 

De bytter utkikkspost for å få bedre oversikt, men på veien snubler noen gjetere bokstavelig talt over dem. 
Er de Taliban, eller ikke? 
Avgjørelsen marinejegerne tar kommer til å koste dem dyrt. 
Bare en av dem, Marcus Luttrell (Mark Wahlberg), overlever til å fortelle deres historie fra de afghanske fjellene. 

Filmen oppleves skremmende virkelig til tider. 
Det er nesten som en sitter i ryggsekken og bevitner det hele fra kloss hold. 
Det må ha vært både fysisk og psykisk vanskelig å spille inn filmen, for det er både fysisk og psykisk vanskelig å se den. 
All smerten, brutaliteten, volden, blodspruten og smerten serveres uten filter. 
Dette er en bit av virkeligheten, det er ikke en vanlig actionfilm. 

Filmen er veldig bra laget, regissert, filmet og klippet, og skuespillerne går så inn i rollene at en glemmer at de er skuespillere. 
Den gir et urovekkende innblikk i en del av verdens virkelighet som vi ikke liker å tenke på, men som mennesker risikerer og ofrer livet sitt for å endre hver dag. 
Sterkt. 
