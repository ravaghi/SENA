Ellevilt pirateventyr
Denne animasjonsfilmen dreier seg om en piratkaptein som overhodet ikke får til å være pirat. 
Helt til... 

Vel. 
Ikke nødvendig å ramse opp selve handlingsstrukturen, nok å melde at dette er ellevilt, hujende og heseblesende, både som action og som komedie. 
Og for all del: fantasifullt og oppfinnsomt. 
Blant annet er vitenskapsmannen Charles Darwin og selveste dronning Victoria av Storbritannia med. 
Og hun hater pirater! 

Noe av humoren har faktisk en ironisk snert som nok går høyt over hodet på både de minste og de ikke fullt så små. 
I tillegg er den barsk, drabelig og voldelig, men det hele er en slik vold som utspilles blant klovner i sirkusmanesjen. 

Det animerte er presist og meget poengtert utført og fargeleggingen fyndig. 
3D-teknikken er i balanse, den har ingen påtakelige minus. 
Men de norske stemmene er variable, fra de smidige til de stivt messende. 
