Vakkert om uthavnene på Sørlandet
Sørlandets uthavner fremstår i stor prakt i denne boka, et apropos til arbeidet med å gjøre havnene til en del av UNESCOs verdensarv. 

På 300 sider i stort format gir fotograf og forfatter Rune Nylund Larsen et storslått bilde av de sørlandske uthavnene fra Portør og Lyngør i øst til Kirkehavn og Rasvåg i vest. 
Ei fotobok er det først og fremst, og fra side til side stråler hvite hus med blondegardiner i vinduene imot den som leser og blar. 
Husene ligger der de har ligget i hundrer av år, trygt forankret mellom brygger og svaberg. 
Det er solgangsbris og sommervarme på de fleste bildene, det blomstrer og gror, og man kan nesten høre motorsjektenes dunk-dunk fra side til side. 
Og så vrimler det selvsagt av både røde og gule sjøbuer. 

Joda, det er ei ganske romantisk bok Nylund Larsen presenterer. 
Men det er ved første blikk. 
Ser man nærmere etter, kommer det ett og annet vintermotiv. 
Og innimellom skimtes så vidt antydninger til forfall, eller mangel på maling. 
Men uvær og storm forekommer ikke i denne boka. 

Teksten har forfatteren all ære av. 
Han har korte omtaler av hver uthavn. 
Og innimellom kommer temakapitler, gjerne knyttet til en bestemt havn, men med relevans for alle eller flere. 
Temaene er Slaget ved Lyngør, Skogen som eksportvare, Losene, Fraflytting og emigrasjon samt Kaperfart – og flere. 
Slik gir han leseren bakgrunn for å forstå historien bak disse enestående småstedene som nå er under utredning fra fylkeskommunene med hensyn til å få plass på UNESCOs liste over verdensarv. 

Dette har ført til «en aksept av at uthavnene ikke bare er feriehjem for velstående østlendinger, men også en viktig del av vår felles kulturarv» sier forfatteren i en kommentar til dette. 
Han tar også opp problemet med at mange av havnene og bryggene i stor grad er privatisert og at det for båtturister er vanskelig å oppleve disse stedene på nært hold. 
Her reiser han problemer som nødvendigvis må løses i det videre arbeidet med verdensarvsaken, men det kan han overlate til andre. 
Nylund Larsen har levert ei vellykka opplevelsesbok. 
