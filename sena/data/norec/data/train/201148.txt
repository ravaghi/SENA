Creative Zen Micro
Creative dytter inn funksjoner og reduserer størrelsen på sin nyeste musikkspiller. 
Resultatet er en jukebox som gir mye for pengene. 

Mange synes iPod mini er en kul og lekker MP3-spiller, en liten musikkmaskin som tiltrekker seg oppmerksomhet og som har en flott brukervennlighet. 
Men dersom du ønsker flere funksjoner og mer lagringsplass, har Zen Micro fra Creative litt av hvert å by på. 

Mikro-størrelse 

Det er helt klart iPod mini-markedet Creative forsøker å treffe med denne spilleren. 
Zen Micro er litt tykkere enn iPod mini, men er til gjengjeld litt kortere. 
Vektnålen stopper på i overkant av 100 gram for begge spillerne, og spilleren leveres i flere forskjellige farger. 
Vi synes uansett ikke Zen Micro har like sexy design som iPod mini, men den er likevel behagelig å se på og god å holde takket være sine runde former. 

Den innebygde lagringsplassen er derimot 5 GB på Zen Micro, mens iPod mini har 4 GB. 
Det gir deg altså plass til noen hundre låter ekstra. 
Og mens iPod støtter formatene WAV, AAC, AIFF, Audible og MP3, støtter Zen Micro WAV, WMA, MP3, ADPCM, samt WMA med kopibeskyttelse (DRM). 
Sistnevnte gjør det altså mulig å spille musikk du har kjøpt gjennom MSN Music-tjenesten, som nylig ble lansert i Norge. 

Ta på meg 

På spilleren Zen Touch introduserte Creative den trykksensitive, vertikale stripen som brukes til navigering gjennom menyen og volumkontroll. 
Nå er hele overflaten på spilleren trykksensitiv. 
Den består av knapper (eller rettere sagt, trykkbare overflater) for avspilling, pause og skipping av låter, samt en tilbake-knapp og en knapp for aktivering av kontekst-sensitive menyer, som gir deg tilleggsmuligheter som avhenger av hvilken funksjon du holder på med for øyeblikket. 

Den vertikale stripen som lar deg navigere gjennom menyene er fremdeles på plass, og du må trykke på midten av denne for å godkjenne menyvalgene. 

På oversiden er det plassert en knapp som skrur spilleren av og på, samt låser tastene, og ved siden av den kan du plugge inn headsettet og USB 2.0-kabelen. 
Vi merker at det er ingen strømtilkobling noe sted på spilleren 
 batteriet lades opp via USB-porten når spilleren er tilkoblet en PC. 
Batteriet kan for øvrig byttes ut. 

For å koble Zen Micro til PCen må du installere drivere og programvare, men heldigvis kan du benytte deg av Windows Media Player 10 for å overføre sanger, noe som fungerer enkelt og ikke minst effektivt - takket være USB 2.0 Hi-Speed grensesnitt. 
Creatives eget program synes vi ikke er den beste løsningen, så det er godt at det er mulig å bruke alternativer. 

Ukomplisert 

Når du skrur enheten på, får du opp en oversiktlig meny der du kan gå inn i låtbiblioteket, endre spillemodus, innstillinger og aktivere ekstrafunksjoner. 
Selve navigasjonen er ikke spesielt komplisert 
 det er bare å velge kategorier som genre, artister eller album for å finne frem, og du kan også bruke en DJ-funksjon for å høre på dine mest populære 
 eller minst spilte sanger. 

Vi legger fort merke til at det er en del funksjoner i menyen som iPod mini ikke byr på. 
Blant annet FM-radio, som lar deg lagre 32 stasjoner og som fungerer akkurat som forventet, samt mulighet for innspilling av stemme via en liten mikrofon. 
Du kan også ta opp lyd fra radioen om du ønsker det, men denne funksjonen viste seg å være litt for treg til å være nyttig. 

Det er faktisk også mulig å gjennomføre enkel synkronisering med Outlook 
 du kan overføre dine kontakter, gjøremål og kalender-data til spilleren. 
Ikke akkurat en livsviktig funksjon, de fleste har en mobiltelefon i lommen som har de samme mulighetene, men sikkert praktisk for noen. 

Bra lyd 

Lydkvaliteten virker å være meget bra, og du kan velge mellom en rekke forhåndsdefinerte EQ-innstillinger, eller justere nivået på bass, mellomtone og diskant selv. 
Spillerens batteri skal for øvrig være i ca. 12 timer i følge Creative, noe som passer godt overens med våre erfaringer. 

Det eneste som ikke er optimalt med denne spilleren er den trykksensitive betjeningen. 
Selv om du kan stille inn hvor følsom den kan være, reagerer knappene ofte noe tregt. 
Løsningen er ikke optimal, men vi ble etter hvert vant til bruken. 

Zen Micro koster rundt 2.200 kroner, altså nesten like mye som en Ipod mini  og er uten tvil rikere utstyrt. 
Så hvis du har lyst på en liten harddiskbasert spiller, og ikke er opptatt av statusen en iPod gir, har vi ingen problemer med å anbefale denne. 
Bryr du deg mindre om vekten, ville vi uansett ha gått for spiller med 20 GB disk. 
Enkelte av disse kan du faktisk finne til omtrent samme prisen. 
