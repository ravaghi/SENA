Billedrik jubileumsbok om fargerikt bursdagsbarn
Kunstkritiker Lars Elton skriver klart og innsiktsfylt om Oddvar Torsheims kunst. 

80-årsjubilanten Oddvar Torsheim er en ekte original som ikke kan sammenlignes med noen, ifølge forfatter og kunstkritiker Lars Elton. 

De siste årene har Førde-kunstneren vært i rampelyset som musiker, men det er som billedkunstner Torsheim har gjort seg bemerket i mer enn 50 år. 

Kunstnerskapet kommer til sin fulle rett i denne jubileumsboken, der bildene får spille hovedrollen. 

Illustrasjonene viser Torsheims utvikling som billedkunstner. 
De første tegningene i svart-hvitt har en stil som minner om Kjell Aukrusts finurlige strek. 

Etter hvert utvikler Torsheim et særegent billedunivers der stiliserte vestlandselementer som fjord, fjell og selveste Vestlandsfanden er blant gjennomgangsmotivene. 

Torsheims kunst byr på satire og samfunnskritikk i skjønn forening, og Lars Elton plasserer kunstnerskapet i en karnevalistisk tradisjon. 

Politikk og kristendom er noe Torsheim liker å gjøre narr av. 
Det er en vilter og humoristisk kunst vi stifter bekjentskap med i denne jubileumsboken. 

Lars Elton har skrevet en fin tekst, som ser Oddvar Torsheims billedkunst i lys av norsk og internasjonal kunsthistorie. 

Torsheim begynte på kunsthåndverkskolen i Bergen som attenåring. 
Etter hvert fortsatte han kunstutdannelsen i København der han studerte i seks år. 

Elton skriver overbevisende om Torsheims originale og banebrytende sekstitallskunst, som var inspirert av amerikansk pop-kunst og omformet til «lokale» forhold. 

Elton er forfriskende tydelig i sin kritikk av norsk kunsthistorie. 
Blant annet mener han at den har vært for Oslo-sentrert. 

Kunstnere fra Bergenskolen har ofte reist til København og fått kontinentale impulser som har gått Oslomiljøet hus forbi. 
Torsheims sekstitallskunst er ifølge Elton oversett, og et eksempel på hovedstadens navlebeskuing. 

I 1966 dro Oddvar Torsheim på en to måneders studietur til greske Mykonos, en tur som i følge Elton har satt varige spor i kunsthistorien. 

«Det er grunn til å tru at Oddvar Torsheim må ha hatt nokre fantastiske opplevingar med det motsette kjønn på Mykonos. 
For teikningane han laga då han var der, er blant dei friskaste og mest vitale erotiske skildringane eg har sett i norsk kunst nokonsinne.» 

Disse tegningene lar seg også beskue i denne flotte jubileumsboken, der Oddvar Torsheims kunstnerskap fremstår som banebrytende i sin samtid og betydningsfullt i ettertid. 
