k.d. lang:«Watershed» 

POP (Nonesuch/Warner) 

Musikeren som ble superstjerne, for så å bli musiker igjen. 

Når Madonna kaster vampyrarmene rundt deg, gjør du klokt i å løpe. 
Den kanadiske countrysangeren k.d. lang - i en kort periode på1990-tallet verdens mest kjente lesbiske menneske - tok konsekvensen av dette, og har siden sin tid på motevisninger, premierer og forsiden av Vanity Fair (hvor hun ble «barbert» av en bikinikledd Cindy Crawford) så godt som vært borte fra offentlighetens søkelys. 
Godt for henne. 

«Watershed» er hennes første album med egenskrevet materiale på syv år, og på en og annen banjo nær er det ikke noe tradisjonell country å høre. 
Dette kortspilte, utsøkt smakfulle albumet føles som en «oversett klassiker» allerede i uken det kommer ut: 
Ukategoriserbar musikk av den typen som muligens kunne ha vært drømt opp av Brian Wilson under Van Dyke Parks' påvrikning. 

Orkestreringen er superb, perkusjonen minimal: 
«Watershed» er «kunstmusikk» som aldri føles esoterisk eller vanskelig, men duver harmonisk av gårde som en søndag på museet. 

ANBEFALTE KJØP: 
«Dream Of Spring», «Close Your Eyes», «Coming Home» 

MORTEN STÅLE NILSEN 
