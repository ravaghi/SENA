Den gale mannen og racet
Will Ferrell møter Borat forkledd som homofil fransk racerbilkjører som egentlig oppdretter homofile hester. 
Selvfølgelig vil du se det. 

Den amerikanske sjåførkomedien «Talladega nights» er aldeles ikke fantastisk, men i stedet befriende fordomsfull, og mye klok observasjonsevne er behagelig misbrukt til onde, små detaljer. 

Det finnes fortjent mange sportsfilm-parodier, for idrettsfolk er ofte enkle mennesker og takknemlige ofre for ironi. 
I denne filmen handler det om to glad-dumme racerbilkjørere. 
Ferrell spiller kometstjerna, John C. 
Reilly er den hjerne-blekte beundreren i hans skygge. 
Da den franske Perrier-kjøreren Jean Girard (Sacha Baron Cohen) dukker opp, oppstår en kulturkatastrofe for den amerikanske helten. 
Han velter, traumer, sutrer og må trenes opp på nytt. 
Med pappas Puma i bilen utfordrer han til slutt frykten. 

Handlingen er hentet fra de tusen karrierefilmers konstant urydda klisjéloft, og rollene tilhører de lommevarme harry-komedienes fargerike utvalg av mennesker med svært alternative idealer. 
Kona til Ricky Bobby blir for eksempel både glad og oppriktig rørt da kameraten til mannen hennes midt i bordbønnen kommer med en spontan hyllest til vertinnens bryster. 
Ungene roper begeistra 
«To julaftener!» da foreldrene skal skilles. 

Will Ferrell burde få en eller annen FN-pris for å ha framstilt mennesker som er så dumme at det er stygt å gi dem oppmerksomhet. 
Han klarer å imitere tomt blikk der ikke en gang legionellabakterier ville overleve. 
Ferrell og Reilly utleverer kameratskap mellom menn med så presis ondskap at det vil kunne redde ekteskap. 
Det er umulig å overbevise den lamslåtte kameraten om at de ikke kan være venner lenger etter at Reilly stjal kona hans. 

Filmen henter tittelen fra «Boogie nights», og den har med mange velkjente brukte deler fra underholdningsfilmenes fretexhyller. 
Bestemor som får skikk på ungene, den bortkomne faren som plutselig dukker opp og bryr seg, comeback-trening av den skadde helten. 
Den har med den enkle trofaste jenta som var der hele tida – og altså til og med en ekte amerikansk superskurk: 
Franskmannen som spiller jazz på racerbilkafé! 

Dessuten insinuerer den at menns farts-avhengighet er en hjerneskade. 
