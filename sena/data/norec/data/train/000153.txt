The Bridge S01 E01-E03
Den amerikanske versjonen av Broen har potensiale til å bli veldig bra. 

Anmeldelsen er basert på de tre første episodene: 

Når amerikanerne lager en nyinnspilling av en vellykket film eller TV-serie fra et annet land, blir det sjeldent like bra som originalen. 

The Bridge er en spennende dramaserie som nok vil fenge et amerikansk publikum, men her til lands er det nok noen som vil rynke på nesa. 

For lista ligger høyt når våre venner på andre siden av dammen skal lage nyinnspilling av en av årets beste serier fra 2012. 
Og dessverre kan ikke Diane Kruger måle seg med Sofia Helins Saga Norén i sin rolle som den intelligente, men sosialt handicappede etterforskeren Sonya Cross. 

Et lik på en bro 

I den amerikanske versjonen av Broen befinner vi oss i grensebyen El Paso i Texas. 
På andre siden av elva ligger Ciudad Juárez, Mexico, en av verdens farligste byer. 

En kveld går strømmen på grenseovergangen og broen som binder de to byene sammen. 
Når sikkerhetskameraene og lyset skrus på igjen ligger det et lik midt på broen - kuttet i to der grenselinja mellom Mexico og USA går. 

Hvis du har sett Broen vet du hva som skjer. 
Når det viser seg at liket på broen i virkeligheten er to lik satt sammen til ett, den ene halvparten fra en mexikansk kvinne, den andre fra en amerikansk, blir Sonya Cross nødt til å jobbe sammen med den mexikanske etterforkeren Marco Ruiz, spilt av Demian Bichir. 

Det er duket for mer enn bare en kulturkræsj når de to må samarbeide for å finne seriemorderen som er løs. 
Sonya har aspergers, som hos henne manifesterer seg ved at hun sliter med å føle empati for andre og med å forstå mye av det vi vil se på som vanlig menneskelig oppførsel. 

Interessant politisk aspekt 

Grense- og innvandringspolitikk er betente temaer i El Paso, noe The Bridge drar stor nytte av. 

Den ene kvinnen som blir funnet drept på broen er en innvandrerfiendtlig amerikansk dommer og serien berører temaer som arbeidsinnvandring, menneskesmugling, og ikke minst de enorme forskjellene i levestandard mellom de to byene. 

There are five murders a year in El Paso, in Juarez, thousands. 
Why? Why is one dead white woman more important than so many dead just across the bridge? 

Seriemorderen Sonya og Marco må fakke har en politisk agenda: å få innbyggerne i El Paso til å slutte å se den andre veien, og gjøre noe med alt det grusomme som skjer like over broen. 
Dette er et interessant aspekt ved serien som gir den en ekstra nerve. 

Fletter flere historier sammen 

The Bridge forsøker å fortelle flere historier på en gang. 
Først og fremst så har vi mordet på broen og seriemorderen som må finnes, deretter har vi journalisten som morderen forsøker å bruke som et talerør, enstøingen som kidnapper vanskeligstilte kvinner i Mexico og rikmannskona som finner ut at hennes avdøde mann drev med smugling. 

I utgangspunktet kan dette bli litt mye, men bortsett fra en litt unødvendig affære som ikke passer inn oppe i det hele, veves historiene fint inn i hverandre og gjør en nysgjerrig på å finne ut hvordan alt henger sammen. 

Kan bli virkelig bra 

The Bridge kan skryte av flere gode skuespillere, blant andre Demian Bichir (Weeds, Che) som er stødig og trygg i rollen som den sjarmerende og dedikerte mexikanske etterforskeren. 

Han er en fin motpol til Sonyas nevrotiske fremtoning, men problemet er at Diane Kruger ikke er troverdig i rollen som Sonya. 
Hennes tolkning av en kvinne med asperbergs minner mer om en veslevoksen skolejente som følger alle reglene til punkt og prikke, enn en kvinne som sliter med å relatere til menneskene rundt seg. 

Scenen, som vi også kjenner fra Broen, der etterforskeren nekter å slippe en ambulanse forbi åstedet i fare for å ødelegge bevis, fungerer ikke fordi Kruger overspiller. 

Hun leverer alle sine replikker med en ekstrem kulde og stivhet i blikket som nesten går over i det parodiske. 

I’m sorry if I didn’t exercise empathy. 
- Sonya 

Det blir heller ikke bedre av at manusforfatterne har brukt enhver anledning til å trykke Sonyas aspergers opp i trynet vårt. 
Det er som om de har vært liveredde for at publikum ikke skal forstå at Sonya er litt annerledes, og dermed har de gjort det så overtydelig at det ikke blir troverdig. 

Jeg tror ikke på Sonya og det er synd, for The Bridge er spennende og interessant tross i at det bare er en nyinnspilling. 
Jeg håper at Diane Kruger kommer bedre inn i rollen etterhvert, for da kan The Bridge bli virkelig bra. 

The Bridge ser du på FOX, mandager klokken 21.55 

Har du sett Broen, og hva synes du om The Bridge? 
Si din mening i kommentarfeltet! 
