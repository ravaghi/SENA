Fest og pisspreik
23-åringens første besøk til Norge handlet mer om kalaset og ikke nødvendigvis låtene. 
Streit nok, dét. 

Joda, han rappet over vokalspor, men Harlem-rapperen jobbet for spenna på Sjøsiden. 
A$APs agenda var enkel denne kvelden - i likhet med LiveLoveA$AP, fjorårets mye omtalte teip, handlet 23-åringens første norgesbesøk om være representant for that purple weed, fest og pisspreik. 

Det er jo litt søtt når A$AP kommer med et slags antirasistisk budskap, og mener at vi alle er lilla mennesker. 
Det har sluttet å være hverdagskost på rapkonserter å mase om å røyke morosigg, men A$APs verden handler om nettopp dette. 

Men det blir ikke flaut, for Harlem-rapperen er kul kis der han løper rundt på scenen og pumper ut favorittlåtene hans, som Wacka Flockas "Grove Street Part" og "Sippin' on Some Syrup". 

Selvfølgelig får vi servert "Peso", singelen "Goldie", "Wassup" og "Trilla", med tanke på at A$AP ikke har stort annet enn teipen som låtkatalog. 
Men det slår meg når jeg skriver dette og hører på LLA at dette er perfekt hodetelefonmusikk. 
Låtene er overført relativt fint til scenen, men denne kvelden handler det om mer om kalaset, ikke låtene. 
