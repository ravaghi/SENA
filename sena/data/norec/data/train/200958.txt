Apple iPod Touch 64 GB
Raskere, bedre skjerm og doblet plass. 
Den beste lommespilleren på markedet er blitt enda bedre. 

Skjønt, å kalle iPod Touch for en lommespiller blir for snevert. 
Denne elegante saken er så mye mer, og bare utvalget i AppStore setter begrensninger for hva den kan brukes til. 
For øyeblikket er det mer enn 75.000 programmer å velge mellom, hvorav en stor del er gratis, og nesten ingen ting koster mer enn en femtilapp. 

iPod Touch er i praksis en håndholdt datamaskin, der fokus på multimedia og underholdning har vært sentralt i utformingen. 
Og Apple er tro mot det suksessfulle konseptet, som nå er ute i 3. generasjon. 

Funksjonaliteten ligger lett tilgjengelig via dynamiske programikoner, og all navigasjon skjer ved hjelp av lette trykk eller stryk med én eller flere fingre over den multitrykkfølsomme skjermen, eller ved å bevege og riste på den. 

Har du tilgang til trådløst nettverk og Internett, er det bare å surfe i vei, laste ned applikasjoner, spill, musikk, se på YouTube-videoer, twitre, tekste eposter og mye, mye mer. 

Nesten en iPhone 

Tredje generasjon iPod Touch er langt på vei en iPhone 3GS, bare tynnere (8,5 mm) og med inntil dobbelt så mye minne, men uten telefonidelen, kamera og GPS. 

32 GB- og 64 GB-utgavene kommer til og med med mikrofon på ledningen, til for eksempel IP-telefoni via Skype. 

Jepp, da kan du faktisk ringe med MP3-spilleren din. 

Plass til det meste 

Med 64 GB-utgaven har tiden dessuten løpt fra tunge og sårbare harddiskbaserte spillere. 
Her får du nemlig plass til alle favorittspillene dine, ti tusen sanger, en rekke spillefilmer og TV-serier. 
Alt på en gang - og alt lagret i flashminne uten bevegelige deler som kan bli ødelagt ved støt, og som sluker batteri når du navigerer i samlingen din. 

Og hvis du ønsker mer musikk enn det er plass til, får du tilgang til millioner av sanger ved å installere Spotify og betale 99 kroner måneden. 

Dette er bare noe av hva du kan boltre deg med av muligheter. 
Mye av det er konkurrentene ikke i nærheten av å kunne tilby, i hvert fall ikke i skrivende stund. 

Dette er nytt 

Den nye 3. generasjon iPod Touch (32 og 64 GB-utgavene) er blitt vesentlig raskere enn sine forgjengere, både grafikken og prosessoren har fått en kraftig oppgradering. 
Dette merkes blant annet under oppstart av programmer, og spesielt ved surfing og nedlasting av eposter. 
Det åpner også for enda mer action i kommende spilltitler. 

Å surfe på nettet er blitt vesentlig mer behagelig med tredje generasjon iPod Touch. 

I tillegg er overføringshastigheten til spilleren blitt langt raskere. 
For eksempel tok det knappe 45 sekunder å overføre en spillefilm på 800 MB, og knapt fem sekunder å overføre 12 sanger, totalt 50 MB, fra vår test-PC til spilleren. 
Det er flere ganger raskere enn forrige generasjon. 

Spilleren inneholder dessuten siste firmware (3.1), som blant annet støtter utvidet søk, klipp & lim mellom programmer, gir deg tastatur med æ, ø og å, gjør det mulig å sortere applikasjonene direkte fra iTunes-programvaren. 

Søk på tvers av applikasjoner, musikk og epost er kjempesmart. 

Fortsatt låst til iTunes 

Og når vi først er inne på iTunes; denne spilleren er langt på vei låst til denne programvaren - på godt og ondt. 
Den siste versjonen av iTunes, 9.0, er blitt enklere å navigere i enn tidligere versjoner, og oppleves også som noe raskere på vår test-PC. 

Det er videre svært enkelt å kjøpe musikk i iTunes Store og overføre sporene direkte til spilleren, du kan ta backup av alt innhold på Touch-en hver gang den kobles til datamaskinen, og musikkbiblioteket ditt kan nå også deles med inntil fire andre datamaskiner i huset. 

Den største ulempen med denne iTunes-bindingen er at du ikke kan dra og slippe mediefiler til iPod-en i Windows Utforsker uten iTunes installert. 
Du kan heller ikke uten videre overføre musikk fra iPod Touch til en annen PC, slik du kan med mange andre spillere. 
Dette er riktig nok mulig ved hjelp av 3. partsprogrammer, som for eksempel MediaMonkey. 

iTunes vil dessuten ikke la deg synkronisere iPoden din mot mer enn ett musikkbibliotek (= én PC/Mac), en idiotisk begrensning fra DRM-dagene, som heldigvis iTunes-alternativet MediaMonkey glatt overser. 

Dette kan bli bedre 

Touch er for øvrig ikke laget med tanke på Linux, med de utfordringene det medfører for brukere av disse systemene. 
Løsninger finnes, men de er ikke akkurat myntet på hvermansen. 

Vi savner også muligheten å bruke Touch som ekstern lagringsenhet for all slags filer - noe spesielt eiere av 64 GB-utgaven kunne dratt nytte av. 

Støtte for vanlige filformater som WMV, DivX, Xvid, MPEG1 og 2 glimrer også med sitt fravær, noe som i hvert fall ikke har med mangel på kraft å gjøre, og nettopp denne biten synes vi det er på tide at Apple gjør noe med - enten ved å støtte formatene direkte, eller tilby konvertering gjennom iTunes. 
Inntil videre er vi henvist til andre programmer for å konvertere favorittfilmene dine. 

iPod Touch har en flott skjerm og egner seg som videoavspiller, men vi kunne godt tenke oss støtte for flere formater. 

Vi legger også til at øreproppene som følger med, med fordel kan byttes ut dersom du er opptatt av best mulig lyd, men det er ikke noe spesielt for Apple. 
Men enkelte leverer riktig nok bedre lytteutstyr med spilleren enn Apple gjør, rett ut av esken. 

Konklusjon 

Apple iPod Touch har lenge vært blant de mest populære lommedingsene på markedet, og vi tror ikke det vil forandre seg med det første. 
Funksjonsmessig er den fullstendig overlegen alt av hva konkurrentene byr på, hvis vi da ser bort fra smartmobiler, men vi velger å betrakte det som et annet marked. 

Mangel på reell konkurranse og noen negative bemerkninger til tross, tredje generasjon iPod Touch er en strålende lommedatamaskin, der den befinner seg - i en klasse for seg selv. 
