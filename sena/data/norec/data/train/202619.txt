Counter-Strike (XBox)
CS på PC vil for alltid bli husket som et av de mest populære, nettbaserte actionspillene. 
Men vi lurer på om det er noe særlig på XBox? 

Counter-Strike på PC er i løpet av de siste årene blitt mer enn et spill. 
Det er en livsstil for mange, og det er ikke uvanlig å tjene godt med penger på dette tross alt relativt ukompliserte skytespillet. 
Opprinnelig en Half-Life-modifikasjon, har CS skapt et miljø ulikt noen andre spill. 
Dessverre er det mange som også synes at CS-opplevelsen er blitt ødelagt av juks og mange useriøse spillere - og muligens er XBox-utgaven løsningen for disse? 

LES OGSÅ: 

Er dette noe bra? 

Vi innrømmer at vi har hatt våre tvil når det gjelder en konsollport av et spill som CS. Men med glimrende støtte for XBox Live, muligheten for å laste ned oppgraderinger og nye brett og stemmekommunikasjon passer Counter-Strike faktisk perfekt til XBox. 

Det første du må huske på, er å ikke behandle CS som et singleplayer-spill. 
Du kan riktignok spille alene, men enkeltspillermodusen består kun av kamper mot datastyrte motstandere. 
Her er det ingen historie eller muligheter for utforskning - meningen med enkeltspillerdelen er kun å trene deg opp til online-kampene. 
Altså: 
Har du ikke XBox Live, kandu egentlig bare glemme CS. 
Det er ikke noe vits. 
Når dette er sagt, den kunstige intelligensen til botene er glimrende, og du vil virkelig få gjennomgå på høyere vanskelighetsgrader. 

Perfekt på Live 

Greit nok, men vi vil på nett. 
Fordelen med å spille et slikt spill på en konsoll, er at alle har i utgangspunktet like sjanser. 
Enhver person du spiller i mot har samme XBox, samme kontroller og samme headsett. 
Dermed er alt lagt til rette for rettferdige kamper, med minimale muligheter for juks. 
Kontrollsystemet sitter godt, selvsagt er ikke XBox-paden like responsiv som tastatur og mus, men sammenlignet med andre konsolltitler fungerer det meget bra. 
Utviklerne har virkelig sørget for å finjustere kontrollsystemet, og det er vel omtrent så bra som det kan bli på en konsoll. 

Det er to hovedmoduser i CS. 
I begge to kan du enten spille som terrorister eller antiterrorstyrker. 
I den ene modusen må du som terrorist sprenge visse lokasjoner på brettet, mens antiterroristene må finne og uskadeliggjøre disse bombene. 
Den andre modusen handler om gisler, den ene siden skal forsøke å redde de uskyldige og eskortere dem til hentepunktet, mens den andre laget må hindre dem fra å gjøre det. 
Ikke akkurat komplisert, altså, men så innmari gøy. 

Mellom slagene må du selv sørge for å utstyre soldaten din med våpen. 
For hver motstander du dreper, tjener du penger. 
Disse pengene bruker du på utstyr, både offensivt og defensivt. 
Innkjøpene foregår via et enkelt, sirkelformet meny, og selv om nybegynnere kan trenge litt tid for å bli vant til systemet, fungerer det likevel meget bra. 

Brettene er både hentet fra den originale CS, den kommende Condition Zero, samt noen eksklusive for XBox. 
Og Microsoft har allerede gjort flere brett tilgjengelige for nedlastning. 

Litt gammeldags 

Selv om vi koser oss med CS, har vi et par småting å utsette på. 
Først og fremst er grafikken langt fra det beste vi har sett. 
Selv om det er blitt gjort forbedringer spesielt for XBox, er kjernen i CS-teknologien mange år gammel, og det synes. 
Spillermodellene, animasjonene, omgivelsene og teksturene er ganske enkle. 
Men det gjør egentlig ikke så fryktelig mye, siden CS handler ikke om å studere grafiske detaljer. 
Lyden i spillet er heller ikke noe spesielt, det er rett og slett våpenlyder det dreier seg om. 
Du kan imidlertid bruke dine egne låter selv når du spiller på XBox Live, noe vi synes er veldig kult. 

Så hvordan skal man oppsummere Counter-Strike på XBox? 
Det er liten tvil om at konverteringen er meget vellykket, og utnytter boxens muligheter. 
Det er imidlertid ikke et spill for alle - som vi allerede har sagt er det omtrent bortkastede penger hvis du ikke kan spille det på XBox Live. 
Og hvis du liker litt mer saktegående, dypere onlinespill som Rainbow Six 3, er CS muligens for hektisk og overfladisk. 
Men til syvende og sist er CS ekstremt morsomt, og kanskje det beste nettbaserte actionspillet for XBox. 
