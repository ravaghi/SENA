EP-anmeldelse:Cashmere Cat - «Mirror Maru» 

Himmelsk mjauing. 

Når dørvakten St. Peter lar deg passere over himmelens røde løper, er det den boblende lyden av Cashmere Cat som dunker fra innsiden av Perleporten - søt, optimistisk og sofistikert klubb-R&B. 

Magnus August Høiberg ligner på Link fra «Zelda»-spillene, men var et beist bak miksepulten under DJ-navnet Final. 
Under nytt navn leverer Haldens store sønn en liten samling av frenetisk, munter, men samtidig tung, UK garage-inspirert synth-sødme. 

Fire spor av svevende vestkystbass, modulerte pipestemmer, knust åttebits-arpeggio, sensuell harpe og enestående trommemønstre som aldri mister roen. 
Dette er en slimete og bedårende femtenminutters portal inn i fremtiden. 
Lyden av skyer og sukkerspinn har aldri vært så tøff. 

BESTE LÅT: 
«Mirror Maru» 
