War Horse
Er dette tidenes vakreste hestefilm? 

Har Steven Spielberg laget tidenes vakreste hestefilm? 

Han har virkelig gått etter det klassiske filmuttrykket i War Horse, med smektende strykere av John Williams og solnedganger i Technicolor. 

Historien, basert på et teaterstykke, blir litt for oppdelt og stykkevis fortalt, og noen av følelsene føles i overkant påprakket. 

Men ingen kan krangle på at Spielberg løser flere sekvenser med artisteri, virtuositet og en klar teft for hvilke knapper et publikum liker å få trykket på. 

Hest til tjeneste 

Historien starter i Devon, England i 1914. 

Unge Albert Narracott (Jeremy Irvine) blir knust når hesten han har alet opp, Joey, blir rekvirert av hæren til tjeneste under 1. verdenskrig. 

Det blir starten på en utrolig reise med farlige opplevelser, både for hesten og soldatene rundt. 

Noen år senere er Albert selv gammel nok til å innta skyttergravene i Frankrike. 

Hest med personlighet 

Det er mange flinke skuespillere i filmen, som Jeremy Irvine, Peter Mullan, Emily Watson, David Thewlis, Tom Hiddleston og Benedict Cumberbatch. 

Men dette er hestens film. 
Det skal ha blitt brukt 14 forskjellige hester for å fremstille Joey, men hovedsakelig en som heter Finders Key, som også spilte hovedhesterollen i Seabiscuit. 

Hesten blir en egen personlighet i filmen, det er nesten utrolig hvor mye menneskelig logikk og tankegang Spielberg greier å tillegge hesten med klipping og kameravinkler. 

Vanvittige slag 

Spielbergs skildring av den ekstreme og nærgående krigføringen under første verdenskrig er genialt løst. 

Jeg så nesten ikke en dråpe blod. 
Filmen er tross alt ment å kunne sees av barn. 
Mye av volden skjer derfor rett utenfor bildet. 

Se bare på en fantastisk sekvens der ryttere til hest blir massakrert av en lang rekke soldater med maskingevær. 
Vi ser ingen bli truffet, bare strømmen av rytterløse hester som farer forbi skytterne. 

Og så topper Spielberg sine egne krigsscener i Redd menig Ryan når Joey galopperer gjennom et vanvittig slag. 
Dette er elegant i all sin gru! 

Episk feelgoodfilm 

War Horse er vellaget, velspilt og velment. 
Det blir i blant litt for mye kalkulert patos etter min smak. 
Historiens episodiske struktur svekker dens emosjonelle slagkraft. 

Men Steven Spielberg imponerer stort i flere sekvenser, og gjør dette til en storslått, episk feelgoodfilm av den gamle sorten. 

Alle - inkludert medlemmer av Penny-klubben - vil ha to store timer på kino! 
