Best i små doser
Rytmespill kan være morsomt og avhengighetsskapende tidsfordriv, og dette Wii-spillet er intet unntak. 

Gjennom 50 minispill og diverse ekstra-greier som åpnes etter hvert som du kommer igjennom spillene, skal du trykke på to knapper på kontrolleren i takt med musikk. 
Enkle greier, altså, men takket være morsomme oppgaver og stilig musikk, er dette en del mer engasjerende enn det høres ut. 
Du skal for eksempel spille golf med aper, fange erter med gaffel, gå på date med en slags manga-jente mens du sparker ball og skru hoder på roboter på en fabrikk. 
Det hele har fått et veldig fargerikt, japansk utseende, og det er heldigvis ikke for mange snakkebobler å trykke seg igjennom, slik tilfellet for eksempel var i "Rythm Thief". 

Til tross for at kontrollermekanismen er utrolig enkel, er det ikke alt som er like lett å få til her. 
Mange av banene måtte spilles både fem og ti ganger før de sto til godkjent. 
Dette er ikke noe du gidder å bruke hele kvelden på, men det er underholdende i små doser. 

Spillet passer i grunnen like godt for barn som for voksne. 
Dermed kan dette bli en morsom aktivitet for hele familien. 
Så lenge familien har et minimum av rytmesans, altså. 
