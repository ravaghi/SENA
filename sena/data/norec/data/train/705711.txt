Tre Små Kinesere:De nære ting 

Det meste er sagt på plate nummer 11, men Risnes er fortsatt en god observatør. 

Tre Små Kinesere: 
"Ok! 
Kompis" (Fono Fino) 

Bandbildet viser tre, mens hjemmesiden oppgir fire: Ulf Risnes, Lars Lien, Kjetil Sandnes og Dag Erik Oksvold. 
Om det finnes tre eller fire små kinesere som trasker rundt i Trondheims gater spiller egentlig ingen rolle, for Risnes har vært primus motor siden 1988. 

Denne gang åpner de med mørk nostalgi i "Det har vi aldri glemt" og minnes ungdommen i "75". 
Jeg ville trodd at "Månestråle" også var mimring, men teksten er pinlig nær en konfirmasjonssang. 
"No e det du som rule" er også om den nye generasjonen og kan godt ende som intro til talentshow. 

"Kar for en prat" er om en bitter eksvenn, et tidligere bandmedlem? 

Risnes kan bli i overkant nærsynt, men oppgjøret med vinnerkulturen "Vinn eller forsvinn" er velkomment. 
Dessuten er "Blåklokke" en nydelig sang om kjærlighet og død. 

Beste spor: 
"Det har vi aldri glemt", "Blåklokke", "75". 
