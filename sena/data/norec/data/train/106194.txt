Psykiatriens tragikomedie
Regi: Ryan Murphy. 
Genre: 
Drama/Komedie. 
Amerikansk 

STJERNER: 
Annette Bening, Brian Cox, Joseph Fiennes, Evan Rachel Wood, Alec Baldwin, Joseph Cross, Jill Clayburgh, Gwyneth Paltrow. 

HANDLER OM: 
Skånselsløs bekjennelseslitteratur basert på forfatteren Augusten Burroughs selvbiografi. 
Faren er et alkoholisert vrak, moren en stormannsgal forfatter med intense berømmelsesdrømmer. 
Som knapt 15-åring blir Augusten «bortadoptert» til morens psykiaters familie, en mildt sagt eksentriske gjeng temmelig avvikende individer. 

DOM: 
Dette er utvilsomt kultstoff for utvalgte publikummere, med all sin - bokstavelig talt - sinnssyke, ekstreme sosiale horror. 
Solide doser juridiske slagsmål har da også pågått - og pågår - i bokens og filmens kjølvann. 

Det er fra tid til annen intelligent, høyttravende morsomt. 
Enkelte scener skinner endog storslagent. 
Det blir en del grøftekjøring, kollisjoner og regelrett sammenbrudd på psykiatriens merkeligste kjerreveier. 

Filmens store problem er helheten: 
Alle de kraftfullt tegnede figurene går fra scene til scene, fra tablå til tablå, uten å tegne noe fast mønster som kunne gjort «Scissors» til noe ganske annet en løselig sammenrasket samling casus-rapporter. 
