Autentisk og vakker
Minimalistisk om kjærlighetslengsel og savn. 

Hanne Myrens «Elsk meg» er en av flere norske filmer Bergen kino ikke har satt opp i år. 
En underlig beslutning, gitt kinoens kulturelle rolle og Myrens posisjon og filmatiske prosjekt. 
Hun har 20 dokumentarer og kortfilmer bak seg, og fikk Amanda for «Jenter», som var hennes første kinodokumentar. 
Novellefilmen «Kontroll» fikk den høythengende Terje Vigen-prisen på Kortfilmfestivalen i Grimstad, og ble Amanda-nominert. 

Det er med andre ord en regissør filminteresserte bør gis mulighet for å følge. 
Derfor er det prisverdig at Cinemateket USF tar ansvar og viser Myrens langfilmdebut fem ganger frem mot 17. mai. 

Myrens filmprosjekt handler mye om å mikse dokumentar og fiksjon, gjennom improvisasjon eller som i «Elsk» meg, der de virkelige kjærestene Julia Wildschut og Ahmed Wasty spiller kjæresteparet Maria og Adam. 

Wildschuts vanskelige forhold til faren kom frem under arbeidet med filmen, ble skrevet inn i manus og utgjør en bærende del av filmens underliggende konflikter. 

Det gir filmen en særegen autentisitet; men det sier også mye om Myrens evne som regissør at hun får amatører — inkludert Julias far Petrus - til ikke bare å stille opp, men gå inn i eget livsmateriale på denne måten, med stort mot, stor sårbarhet og stor fallhøyde - og med et såpass vellykket resultat. 

Fullendt er filmen ikke. 
Innimellom kan den virke noe innadvendt og uforløst, men den er stemningsfull og vakker, intim på en ikke-invaderende måte, og den kretser rundt tilstander og behov som har gyldighet for mange. 

Dels handler det om forvirringen og sårbarheten i et kjærlighetsforhold under etablering, dels om overgangen fra barn til voksen; løsrivelse, og hvordan vi preges av bakgrunnen vår, familie, foreldre. 
Marias far forsvant ut av livet hennes for flere år siden. 
Innimellom dukker han opp, og hun legger alt til side for å være sammen med ham. 
Så forsvinner han igjen, og gjør seg utilgjengelig. 

I sitt fravær opptar faren stor plass i henne, og er en kilde til frustrasjon og savn. 
Samtidig gjentar hun handlingsmønsteret hans i konflikter med Adam. 
Hun går, forsvinner, lukker ham ute. 

Oppdaget på gaten i Oslo sammen med Ahmed Wasty er Julia Wildschut et filmatisk funn, med stor spennvidde i utseende og uttrykk, vekslende fra det androgyne til myk femininitet, aggressiv avvisning og naken sårbarhet. 
Prestasjonen kan være et resultat av den lykkelige omstendigheten samarbeidet med Myren åpenbart var, men jeg ser henne gjerne tilbake på lerretet. 
