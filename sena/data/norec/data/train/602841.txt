Kommune-Norge tatt på kornet
TV 2-serien «Roeng» leverer herlig satire om kommune-Norge, og hvor galt det potensielt kan gå. 

Serien starter med at ordføreren svever i en rakett i bane rundt jorden, og gjennom hver episode avsløres mer og mer av hendelsene som leder til at han bokstavelig talt mister bakkekontakten. 

Ordfører Tom Eide (Fridtjov Såheim) oppdager at kommunens cellulosefond har blitt plassert i høyrisikoinvesteringer, og frykter at de står foran en stor finansskandale. 
Men i motsetning til Terra-kommunene, som i 2007 tapte flere hundre millioner offentlige kroner på børsen, viser det seg Roeng har tjent over fire milliarder kroner. 

Plutselig ser livet lysere ut for den lille kommunen, og i stedet for kutt og innsparinger kan de plutselig innfri alle valgløfter de noen gang har gitt. 
Det skal imidlertid vise seg at å ha veldig mange penger byr på like mange utfordringer som å ha for lite. 

Kristiansanderen Tomas Solli samarbeider igjen med skaperne av «Lilyhammer» Eilif Skodvin og Anne Bjørnstad, men denne gangen er han med både som manusforfatter og regissør. 
Og igjen har de klart å lage en serie med brodd, fargerike og gjenkjennbare rollefigurer, og masse sort humor. 

Selv om serien vil at vi skal le og bli underholdt er det hele tiden en mørk undertone og scener til ettertanke. 
Hvor mye skal egentlig til for at vi blir korrumpert? 
Hva gjør rikdom med oss som mennesker, og hva har det gjort med oss som nordmenn å vokse opp i et av verdens rikeste land? 
Serieskaperne har virkelig klart å ta kommune-Norge på kornet, og med fabelaktige skuespillere og et smart, velskrevet og morsomt manus, er dette virkelig en severdig opplevelse. 
