Medion MD96223
En ny Medion-bærbar med anstendige spesifikasjoner til under 8.000 kroner. 
Et røverkjøp eller katta i sekken? 
Vi har testet. 

Coop og Medion har virkelig vært på hugget i det siste med sine tidsbegrensede tilbud. 
Først ble vi servert den gode og meget spesielle Swarovski-modellen, og så var det duket for en stue-PC som også gjorde god figur. 

LES OGSÅ: 

Denne gangen skal vi nok en gang se på en bærbar, men her er det dårlig med krystaller i lokket eller annet som skal lokke deg til til å ta denne med deg hjem. 
Her er det snarere lagt vekt på funksjonalitet og pris - MD96223 er hovedsaklig lagd for å brukes, ikke beskues. 

Fulle spesifikasjoner: 

Intel Core Duo T2300E @ 1,67 GHz 15,4" skjerm i bredformat (1280 x 800 piksler) 1 GB DDR2-minne (512 + 512 MB) 160 GB harddisk (5400 rpm) 
DVD-brenner nVidia GeForce Go 7400, 64 MB minne (opp til 320 MB delt) 54 Mbps WLAN (a/b/g) 10/100 LAN + modem 3 x USB, lyd inn/ut 1 ExpressCard/54 kortplass 4-i-1 kortleser: SD, MMC, MS/PRO VGA og S-Video ut Windows Vista Home Premium Dimensjoner (B/D/H): 35,8 x 25,7 x 4,5 cm Vekt: ca. 3 kilo Pris: 7.990 inkl. mva. 

Konstruksjon 

Det kommer vel ikke som noen overraskelse at Medion MD96223 kommer i sort og sølvgrå plast - det er noe som går igjen på mange bærbare PCer. 
Både hoveddelen og lokket er solid og fast i fisken, med unntak av nederste delen av skjermen som er litt for lett å bøye på midten etter vår smak. 

Snarveier for Media Center-appliksjonen og WLAN av/på er plassert til venstre for av/på-knappen, mens to programmerbare snarveistaster er plassert til høyre. 

Tastaturet, som ligger midt på støyskalaen når det gjelder bruk, er kontant og behagelig å skrive på. 
Layoutmessig har vi heller ikke noe spesielt å sette fingeren på. 

Touchpaden er av en er god og følsom, og er som skjermen i bredformat. 
Den har også et tydelig og godt felt for vertikal skrolling. 
De to knappene under touchpaden er store og fine. 

Tilkoblingsmuligheter 

Hovedsaklig er det på sidene vi finner kontakter og tilkoblinger på denne bærbare PCen. 

Fronten er naken og på baksiden er det kun plass til kensingtonlås og utlufting for varmen. 

Høyre side er kun bestykket med modem, 2 x USB og strøminntak. 
I tillegg kommer DVD-brenneren. 

På venstre side finner vi S-Video og VGA ut, inn- og utganger for lyd, LAN, en USB, FireWire, minnekortleser og slot for ExpressCard/54. 

Ytelse og batterilevetid 

Vårt testeksemplar har en Intel Core Duo (ikke Core 2 Duo) på 1,67 GHz, altså ikke av de ferskeste prosessorene, men den holder seg likevel bra. 
Likevel kan ikke T2300E sies å være noe fartsmonster. 
Det samme gjelder for så vidt om nVidia GeForce Go 7400, som er et grafikkort i nedre mellomklasse. 

Sist vi hadde en stor test av 15-tommere var før juletider, og som sammelingningsgrunnlag har vi tatt med en av våre favoritter fra den gang: 
Multinote Compal HEL80. 
Denne hadde en pris på ca. 
10.000 i desember 2006. 
I tillegg har vi sammenlignet med den årsgamle Dell Insprion 6400, men merk at eksemplaret vi brukte denne gang hadde et bedre grafikkort: ATI X1400. 

Ytelse i følge PCMark05: 

Høyere poengsum er bedre. 

MD96223 yter som forventet. 
HEL80 har bedre prosessor og grafikkort, mens Dell-maskinen har omtrent det samme å rutte med styrkemessig. 
Kun den store og raske harddisken på Medionen gjør den lille/store forskjellen. 

Når det gjelder batteritid klokket vi inn Medionen på nesten to og en halv time, som er et kurant resultat. 
Den ligger da på høyde med normen blant 15-tommere, men mot HEL80 og Inspiron 6400 er den ingen match, da de klarer henholdsvis en og to timer mer i vårt testprogram BatteryMark. 

Støymessig ligger også Medionen på linje med det de flere maskiner i denne klassen. 
Vifta spinner opp under belastning og intervallvis når PCen ikke jobber med noe spesielt. 
Lydvivået er ikke spesielt lavt - det forsvinner riktignok ved mye bakgrunnsstøy men er fremtrendende i roligere omgivelser. 

Ekstrautstyr 

For å lokke med litt søtt har Medion også lagt med litt ekstrautstyr i pakka. 
Først og fremst snakker vi om en sort bæreveske du kan ha den bærbare ++ i, og av "++" er det ment at du skal ta med deg en liten mus (kanskje ingen dum ide), et headsett og ekstra ledninger for S-Video-kontakten. 
I tillegg må du jo dra med deg den halv kilo tunge strømforsyningen. 

De ekstra ledningene synes vi er fine, for de er overganger fra S-Video til kompositt og komponent. 
Dersom du har planer om å koble datamaskinen til TVen din kan dette gjøre ting enklere. 

Når det gjelder headsettet er det verken elegant, behagelig eller noe å skryte av kvalitetsmessig. 
Men ikke kast det i søpla, levér det inn til en butikk for kassering i stedet. 
Miljøvern, folkens! 

Konklusjon 

Medion MD96223 er en bærbar som egner seg til det aller meste... surfing, epost, kontorapplikasjoner, skolearbeid, medieavspilling og litt spilling er ikke noe problem på denne PCen. 

Den har stor harddisk og i forhold til spesifikasjonene en fin pris, om enn ikke sensasjonelt god. 
Bæreveske og litt ekstrautstyr følger med, og Vista Home Premium gjør at den også er fin som mediesenter. 

Likevel vil vi ikke si at dette er noe "løp og kjøp"-tilbud. 
Dette virker kanskje litt merkelig, ettersom vi for hvert punkt i denne testen har vært nokså positive. 
Men til sist blir det uansett totalen som teller, og her har vi en følelse av at den blir mindre enn summen av alle delene. 

For det første er dette en av de kjedeligste bærbare undertegnede har testet så langt, uten noen som helst spor etter ynde, sjarm eller forsøk på stil. 
MD96223 fremstår som en planke av grå og sølvfarget plast, ute av stand til å vekke en antydning til "må ha"-følelse. 

Men nå er uansett ikke vår jobb å dømme en PC etter utseendet, men etter funksjon. 
Problemet er at den heller ikke her imponerer på noen spesiell måte. 
Den har middels ytelse, skjermen er blass og den har for eksempel ikke blåtann eller webkamera og mikrofon, noe vi er blitt vant til på nye bærbare PCer. 

I tillegg kommer små og store problemer med vår testmaskin. 
Skjermen hadde en lysende død piksel, touchpadens venstreklikking hang seg opp etter en dag (mus måtte til), og den ene bokstaven i logoen løsnet da vi fjernet beskyttelsesplasten. 
Dette er normalt sett ting vi avfeier som tilfeldigheter, for mange slike trekker ned på totalopplevelsen. 
Det føles som at det er brukt litt mange billige komponenter for å gjøre maskinen rimelig. 

I slike tilfeller kan det noen ganger være bedre å spytte i en ekstra tusenlapp for å få en bedre bærbar, og vi vet at det sånn sett er bedre tilbud å finne. 

Totalt vipper Medion MD96223 mellom en tre og fire på terningen, og ender opp en svak firer. 
