Hjerneknask
Lovende debut for Harald Eia som gal skolemester. 

TV: 
Vi lever i en forunderlig verden, dere. 
Kokepunktet til vann varierer etter høyden i terrenget. 
Stygge dyrearter dør ut fortere enn søte. 
Noen begynner å røyke før de har fylt to år, og menn og kvinner er skrudd forskjellig sammen. 
Du kunne liksom ikke diktet opp sånne ting. 
Fakta er funny greier, og - som vist i en årrekke av den britiske komikeren Stephen Fry i BBC-programmet «Quite Interesting» - et utmerket utgangspunkt for uhemmet, verbal improvisasjon. 

«QI» er en uttalt inspirasjonskilde for Harald Eia og Bård Tufte Johansens siste TV-programkonsept for NRK. 
«Brille» gir et komikerpanel spørsmål om morsomme fakta fra både natur- og samfunnsvitenskap (en del av dem et resultat av redaksjonens egenbestilte opinionsundersøkelser og således for rein, sosiologisk grunnforskning å regne) og lar dem resonnere og fabulere seg fram til (minus-)poenggivende svar. 

Premiereprogrammet mandag kveld nådde ikke helt opp til duoens beste øyeblikk i «Team Antonsen» og «Uti vår hage», men bar likevel bud om et av de bedre, nye humorkonseptene du får se på norsk TV denne våren. 

Ikke at det kan budsjettføres på statskanalens konto for vitenskapsformidling. 
Her er det - i vel så stor grad som hos Fry - det rene fjas fra såvel programleder som gjester som får oppta tida. 
I den på alle måter velklipte og velproduserte premierens tilfelle var det begrenset lattergivende i Tore Sagen og Pernille Sørensens tilfelle, men tidvis ganske artig når Egil Hegerberg og Tufte Johansen snirklet inn et par gode, surrealistiske tankerekker. 

Og så Eia da. 
Sett den mannen foran et kamera, la ham hente fram sin strengeste, borderlinepsykotiske, harmdirrende nynorsktalende alter ego og prøv å ikke trekke på smilebåndet. 

Det er fortsatt ikke lett, og som den sentrale programlederen - en rolle han tidligere har konsekvent tildelt Tufte Johansen, og som han her turnerer mesterlig som en slags skolemester fra helvete - får han skinne i «Brille», som ellers vil måtte lene seg tungt på å ha de rette gjestene fra uke til uke. 
