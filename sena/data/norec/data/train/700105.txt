Liten pike forsvunnet
Her er sannelig en film en ikke glemmer så snart rulleteksten er forbi. 
Og det er ikke bare fordi temaet er alle foreldres aller største skrekkscenario: at et barn plutselig forsvinner sporløst. 

Dette marerittet, med flere paralleller til virkelighetens drama rundt britiske Madeleine, blir virkelighet i et fattig strøk av Boston. 
Lille Amanda blir røvet fra sengen sin mens moren er over hos naboen og ser tv. 
Hele mediekorpset og store politistyrker rulles ut. 
Når lite og ingenting skjer, engasjerer jentas familie privatdetektivparet Patrick Kenzie og Angie Gennaro, som har gode kontakter i miljøer som nødig snakker med politiet. 
Det viser seg raskt at mange har grunn til å fortie og lyve om omstendighetene rundt jentas forsvinning. 
Blant annet blir Amandas egen mor avslørt som en upålitelig narkoman som vanskjøttet datteren. 
Men forsvinningsdramaet tar stadig nye dramatiske og overraskende vendinger. 
«Gone baby gone» er Ben Afflecks regidebut, og det er bare å fastslå at han er en mye større suksess som regissør enn han har vært som skuespiller de siste årene. 
Hans bror, hovedrolleinnehaver Casey derimot, er en av Hollywoods aller mest fascinerende skuespillere for tiden. 
Nylig stjal han hver en scene han var med i i filmen «Mordet på Jesse James», og nå gjør han det samme her, til tross for at han spiller mot glimrende størrelser som Ed Harris og Morgan Freeman. 

Lillebror Affleck har et ansikt fylt av energisk besluttsomhet, og er troverdig til fingerspissene i alt han gjør. 

Men det som virkelig gjør at «Gone baby gone» kryper under huden og legger seg til der, er de vanskelige moralske problemstillingene den tar opp. 
Du kan bare ikke se denne filmen uten å gruble på «hva ville jeg gjort» etterpå. 
