TV-anmeldelse:Bønder i beste velgående 

Ramsalte nordnorske utskjellinger, ekteskapelige intriger og søt musikk. 

Jo da, syvende sesong av «Farmen» lover godt allerede fra første episode - trøtthetstegn er det vanskelig å få øye på. 
Igjen skal 14 deltagere kjempe mot elementene - og leve som man gjorde for hundre år siden på den usedvanlig idylliske gården Storøy i Rørholtfjorden i Telemark. 

Riktig casting er alfa og omega i et konsept som «Farmen». 
Og selv om jeg kanskje kunne tenkt meg en friskusgjeng som i større grad reflekterer «Nye Norge» (Denne gjengen er blendahvit), er utvalget ellers interessant både hva gjelder alder, sosial bakgrunn og refleksjons - og ambisjonsnivå. 

I hver sin ende av skalaen finner vi machooffiseren Ståle, med ønske om å «kjøre ei hard linje», og klovnen Per som er ærlig nok til å innrømme at han ikke kan noe som helst! 

Jeg håper - og tror vi kan forvente oss at i hvert fall litt av idyllen sprekker etter første episode - som denne anmeldelsen er basert på. 

«FARMEN»: 
Sesong syv. 
TV 2 mandag, torsdag, lørdag kl. 20. 

ØYSTEIN DAVID JOHANSEN 
