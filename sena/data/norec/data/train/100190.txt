Sjarmerende sportsspill
«Mario & Sonic at the Olympic Games» vil garantert underholde barn av begge kjønn, i alle aldre. 

Finnes det noe mer sjarmerende enn når Mario og vennene hans slår seg på sport? 
Dette spillet er intet unntak. 
Nå har han også fått med seg Sonic på laget, og hva passer bedre enn kvikke, energiske Sonic i et olympisk spill? 

Bifigurene man kan velge mellom er fra begge disse figurenes univers, du møter blant annet Knuckle og Princess Peach. 
Dere skal konkurrere mot hverandre i sportsgrener som vil finne sted i OL i Beijing i år. 

Grenene omfatter alt fra bordtennis til høydehopp til svømming, og du bruker knappene og plastpennen om hverandre. 
I bordtennes skifter du for eksempel side ved å trykke på knappene, mens i høydehopp tar du fart ved å gnikke pennen mot pennene og deretter hoppe så høyt du klarer. 

Dette spillet er herlig lettspilt og underholdende. 
Det er ikke spesielt pedagogisk, men egner seg likevel meget godt for barn. 
Spilluniverset er uskyldig, lekent og fargerikt, og barna får stimulert finmotorikken og reaksjonsevnen. 

Aberet er at det kan bli litt ensidig i lengden. 
Men det holder definitivt som tidsfordriv en god stund. 
