En ny norsk julestjerne
Helene Bøksle minner mer og mer om Sissel. 

||| 
JULEALBUM: 
Til tross for at hun har gitt ut bare to album med vise- og folkemusikkpreg tidligere, føles det helt riktig at Helene Bøksle gir ut jule-cd. 

Og her lyser det julestemning lang vei — og en formidling på et plan der Bøksle minner mer og mer om en annen artist som gjør det stort på juleplatefronten, Sissel Kyrkjebø. 

Det er ganske dristig å gjøre «O helga natt», for lengst udødeliggjort av Jussi Björling, men det føles på et vis som om den er skrevet for Bøksle. 

Det går faktisk også an å gjøre «Deilig er jorden» til sin også. 

Produsent og arrangør Sindre Hotvedt har gjort en fantastisk jobb etter less is more-prinsippet, der Bøksles stemme er altoverskyggende og musikerne omdanner de varsomme arrangementene til smykker. 

Rolf Løvland gjestearrangerer dessuten nyskrevne «Lys til nattsvart jord», signert Elin Nygård, uten å falle for fristelsen til å pynte den mer enn nødvendig. 

Og så er coveret en perle, med flotte illustrasjoner lagd spesielt til plata av Bjørg Thorhallsdottir. 
