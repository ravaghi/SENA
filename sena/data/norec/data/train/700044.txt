Heseblesende fargemoro i Amazonas
Sinna svigerfar i tjukkeste jungelen og en helt malplassert rumpetaske. 
Papegøyen Blu får mye å bryne seg på i "Rio 2". 

En oppfølger som er både morsommere, penere og bedre enn originalen er ikke hverdagskost på kino. 
Han klarte det med "Istid"-filmene, og når har animasjonsregissør Carlos Saldanha klart det igjen. 
For det meste stemmer i "Rio 2": 
3D-effektene er perfekt tilpasset så du ikke tenker for mye på dem, men likevel skape magiske øyeblikk i den frodige Amazonas-regnskogen våre blå papegøyevenner befinner seg i mesteparten av tiden denne gangen. 
Med et par unntak er også musikken superduper, brasiliansk samba og bossanova er aldri feil i slike fargesprakende omgivelser. 

Til tetteste jungelen 

Siden sist har de to sjeldne blå-arane Blu og Jewel fått tre barn, og de bor som mennesker i fuglereservartet i Rio de Janeiro. 
Linda og Tulio er derimot på fuglekikkerekspedisjon i Amazonas-jungelen da de oppdager at blå-araene kanskje ikke er helt utryddet likevel. 
Med unger og kompiser på slep drar Blu og Jewel også til jungelen, på jakt etter nære og fjerne slektninger. 
Men også den hevngjerrige kakaduen Nigel hiver seg på... 

Byfugler mot jungelfugler. 
Fuglekikkere mot tømmerhoggerskurker. 
Blå papegøyer mot røde papegøyer. 
En jungel full av farlige dyr som spiser snille dyr. 
Alle sammen lager mye moro og spenning. 
Mens Jewel føler seg hjemme når hun finner igjen både faren og gamle venner, sliter Blu med å leve opp til sin strenge svigerfars krav. 

For mye skjer 

Den eneste nedturen med "Rio 2" er at det blir litt for mange både arenaer og fiender å håndtere på en gang. 
Særlig midtveis blir eventyret for heseblesende og for stillestående – samtidig. 
Sidesporene med talentkonkurranse og "krig" er gøyale nok, men kunne godt vært kuttet ut for helhetens skyld. 

Basert på 3D-versjonen på originalspråket. 
