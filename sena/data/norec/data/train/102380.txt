Film:Intenst drama 

Lavmælt og intenst formidles den klaustrofobiske anspente situasjon som oppstår i kjølvannet av en båtkapring. 

Regissøren, kjent som manusforfatter av «Borgen» og «Jakten», går tett og direkte inn i det som skjer når en danskeid båt kidnappes av somaliere. 
Lasteskipet 
Rozen befinner seg ikke langt unna havnen i Mumbai da det blir angrepet av somaliere. 

Vekselsvis følger filmen utviklingen om bord og hva som skjer bak lukkede dører i rederiets styrerom i Danmark. 
Stemningen er fortettet og filmen veksler mellom de skitne, demoraliserte og klaustrofobiske forholdene om bord i båten og det striglete forhandlingsrommet i Danmark der dresskledde menn forhandler om prisen på det kaprede mannskapet. 

Filmen drives fremover som en psykologisk thriller. 
Uten å ty til overdrivelser poengteres det anspente i situasjonen. 
Kjenningene fra TV-serien "Borgen", Pilou Asbæk og Søren Malling leverer sterke roller som kokken om bord i Rozen og som rederi-direktør. 

Med en stillferdig intensitet blir dette et drama der både samarbeidsvilje, lederskap og mental styrke settes på kraftig prøver. 
Den autoritære tryggheten til den pertentlige direktør nærmer seg kokepunktet ettersom månedene går. 
For kokken innebærer de samme månedene en konstant frykt for at kaprerne en dag virkelig avfyrer geværet som stadig pekes mot hans nakke. 
Frykten og angsten dirrer i lerretet. 

"Kapringen" dveler lite ved ytre forhold. 
Det er livet om bord i båten og beslutningene i styrerommet som danner hele basen for en historie med interessante dilemmaer, fremført med høyt spenningsnivå. 
BORGHILD MAALAND 
