Snille barn, snill film
Årene går og skuespillere blir byttet ut, men Karsten og Petra er og forblir de samme snille barnehagebarna. 

BARNEFILM/FAMILIEFILM 

"Karsten og Petra lager teater" 

Norge 2017 

Regi: 
Arne Lindtner Næss, Aurora Langaas Gossé 

Manus: 
Arne Lindtner Næss 

Skuespillere: 
Oliver Dahl, Alba Ørbeck-Nilssen 

Musikk: 
Lars Kilevold 

Aldersgrense: 
Tillatt for alle 

Fem suksessfulle filmer på fire år er helt sikkert en eller annen form for rekord. 
Og selv om hovedrolleinnehaverne er blitt byttet ut – "Karsten og Petra lager teater" er film nummer 2 med de flinke Oliver Dahl og Alba Ørbeck-Nilssen i tittelrollene – er det vel ingen som forventer at man skal begynne å tukle med formelen nå. 

Etter å ha vært på teater og sett hvordan en forestilling blir til, bestemmer barnehagen seg for å sette opp sitt eget stykke. 
Og mens Petra og en annen diva in spe konkurrerer om hovedrollen, er Karsten er mest opptatt av følgespoten og alle får en lettfattelig innføring i viktige ting som hva et manus er og hvordan man skriver en sang. 

Heller ikke denne gangen tar filmskaperne mål av seg til å utfordre på verken den ene eller andre måten. 
Tonen er lett pludrete, tempoet er passe bedagelig og konfliktene får aldri bli så alvorlige at de går ut over vennskapene. 
Alle som har sett en Karsten og Petra-film før – hvilket vel vil si alle landets skole- og barnehagebarn pluss foreldrene deres – vet med andre ord akkurat hva slags hyggestund de har i vente. 
