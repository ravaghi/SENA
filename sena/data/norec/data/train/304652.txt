Ujevn gjesteliste til tross
Big Ices «På min West Coast Shit» er en av de beste norske «urbane» utgivelsene på en god stund. 

ALBUM: 
Norges ubestridte konge av West Coast-beats er tilbake med mer funk for trunken, og samler nok en gang et imponerende bredt spekter av norske rappere over sine California-inspirerte produksjoner. 

En såpass variert line-up betyr - i likhet med hans to foregående album - at kvaliteten på de 21 låtene også går fra topp nivå til mindre vellykkede samarbeid. 
Spesielt merkes forskjellen mellom gjestene som putter på en krampeaktig West Coast-maske fordi man spytter over Big Ice-beats, og de som gjør signaturproduksjonene til sine egne låter. 

Men til tross for at enkelte bidragsytere ikke passer inn i denne sammenhengen, sørger likevel høydare som bl.a OnklP, Vågard, Seyem, Oter, Ubåt, Handerre Linni, Klish, Castor P og Dee RaiL for å redde helhetsinntrykket, og gjør «På min West Coast Shit» til en av de beste norske «urbane» utgivelsene på en god stund. 
