Toby Keith:«That Don't Make Me A Bad Guy» 

(Show Dog/Universal) 

Ikke så «bad guy», kanskje, men ikke så bra plate heller. 

Denne mannens enorme popularitet i USA - og nå også i Norge - er vel et bevis på at det finnes en slags kosmisk balanse selv etter at Obama tok over: 
Keith er en hardcore redneck som har satt av en side i CD-coveret til Ford-reklame, oppfordrer til å «support the troops», og er ellers kjent for en blodpatriotisk 9/11-hit og stadig krangling med Dixie Chicks. 

Ergo er det kanskje ikke så rart at han holder seg til erkekonservativ rock, om ikke med fullt så sterk countrytouch denne gangen. 
Synd, for jo spissere boots, jo bedre er han. 
Ingen ueffen sanger og låtskriver; «Creole Woman» er for eksempel uhyre barsk skurkerock. 
Men det er for stor avstand mellom lyspunktene og nedturene - Keith kan være både fattigmanns-Springsteen, fattigmanns-Bon Jovi og rikmanns-Bryan Adams, og vinglingen hans er ikke så lett å bli klok på. 
Så er vel heller ikke klokskap det Keith setter mest pris på her i verden. 
Eller som han selv sier det: 
«I'm not the Devil, just a dude». 

ANBEFALTE KJØP: 
«Creole Woman», «God Love Her», «You Already Love Me» 
