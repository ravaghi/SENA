Bading av barn blir aldri det samme igjen
«The ring 2» er bedre enn opprinnelsen, mest fordi man slipper den maniske VHS-kassetten som bare lå der og virket patetisk overvurdert. 

Men filmen er bare for sertifisert sunne mennesker som slipper å ta daglige piller mot fikse ideer og som aldri har lidd av vrangforestillinger, fantasibaserte aggresjoner, hallusinasjoner, vannskrekk eller ubalanserte mødre. 
Filmen vil fungere aller best for folk med dusjkabinett. 

«The ring» var ved ettertanke forsåvidt-fiks, men historien om det bøllete brønnbarnet ble fryktelig tynnslitt i logikken. 
Det er vel sånn i stutteriene at spøkelser kopierer videokassetter som de sender ut til allmennheten for å provosere fram noen hensiktsløse skrekkmord. 
Men hvor tungvint trenger et spøkelse egentlig jobbe? 
Finnes det regler for sånt? 
La oss være ærlige i etterkant: 
«The ring» ble antakelig til fordi en fyr i Japan hadde sett «Videodrome». 

«The ring 2» utvikler fortellingen om jenta med bilnavnet Samara sånn at hendelsene får en innvortes sammenheng som det går an å forholde seg til. 
I nøtteklosteret sitter Carrie-veteranen Sissy Spacek og vet årsaken til alle ting. 
Og samarå i vannet har barndomsopplevelser som gjør at hun er blitt en slags frilansdjevel som når uhellet har skjedd, må bli nøyaktig eksorsert. 
På den litt brutale måten. 
Ikke den med vievann-kasting, mer som Arkimedes, med legemers oppdrifter nedsenka i væske. 

Naomi Watts og sønnen med det skremmende anemikerfjeset har flytta til en kystby på størrelse med Randaberg, og der jobber mor som journalist for Chippendales-kopien Simon Baker. 
Allerede innflyttingsdagen begynner rare ting å skje, og det mest bisarre i denne filmen er da den sårbare lille familien til og med får hjortene imot seg, for hjort pleier som kjent ikke å være råe dyr. 
Det renner svart blekk under dørene, karvann føyser rett i taket, psykiateren Perkins får helseproblemer akkurat som redaktøren, og Naomi Watts må nok en gang bade i utenbysbrønnen sammen med besettelsesbarnet. 

Det er såpass med vann i denne filmen at da filmsettet ble mystisk oversvømt under innspillingen, bestilte den japanske regissøren Hideo Nakata en renselsesseremoni utført av en Shinto-prest. 
Dessuten ble filmfolka angrepet av både bier og hjort, ifølge rykter på internettet. 
Det blir også spådd at alle mennesker som ser denne filmen, vil bli cirka 90 kroner fattigere. 

«The ring two» er visuelt behagelig, og de to scenene med gevirdyra og badevannet er antakelig spontan-klassikere, som både blir kopiert og parodiert i framtida. 
Naomi Watts ser fremdeles ut som en skolevenninne av sønnen sin, men hun fikser frykt.Vannskrekk: Mamma Naomi Watts bader sønnen David Dorfman, men det går veldig dårlig. 
