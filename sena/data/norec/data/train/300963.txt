Anmeldelse:«The Intern» 

«The Intern» vil lære de gamle om netthandel og de unge om gode, gammeldagse amerikanske verdier. 

FILM: 
På dette tidspunktet er det vanskelig å si hvorvidt Robert De Niro velger de rollene han har mest lyst til å spille eller de filmene hans publikum har minst lyst til se. 
Det er ingen tvil om at De Niro er en dyktig komediespiller, og besitter en karisma og et nærvær som er ypperlig egnet for lettbeint underholdning, men jo flere av disse han lager, desto større blir savnet etter tiden da han virkelig utfordret seg selv og publikum. 

Nostalgi I «The Intern» spiller han rollen som den 70 år gamle enkemannen Ben Whittaker, som søker seg plass som seniorpraktikant hos et firma som selger klær på internett. 
Her viser hans livsinnsikt og tradisjonelle amerikanske verdier seg raskt å være uvurderlig til uvurderlig hjelp for både hans unge kolleger og firmaets sjef og grunnlegger Jules (Anne Hathaway). 

Jules er en Hollywood-karrierekvinne av klassisk støprning som sliter med å balansere arbeid og fritid, og som tilsynelatende kun er i stand til å vise omsorg og omtanke overfor sine kunder.Det tar ikke mange dagene før den beskjedne herren i dress har installert seg selv som sjefens mest betrodde medarbeider, og med sin faderlige ro og visdom blir han etter hvert også hennes beste venn. 

Eskapisme Med «The Intern» slår Nancy Meyers («Something?s Gotta Give», «It?s Complicated») an en besynderlig balanse mellom lettbeint drama, en nostalgisk lengsel etter de gode gamle dagene og en produktplassering som er så omfattende at filmen nærmest fremstår som et innføringskurs i moderne nettbruk rettet mot pensjonister. 
Foruten en scene hvor Jules hjelper Ben med å opprette en Facebook-konto, serverer Meyers pedagogiske referanser til Skype, Netflix og Uber, og det finnes knapt en scene uten et prominent plassert Apple-produkt. 

«The Intern» er som en lang, trygg og faderlig klem polstret med Starbucks-duftende amerikansk mainstreameskapisme. 
Det er en håndverksmessig bunnsolid virkelighetsflukt, men samtidig en det er vanskelig å omfavne og sympatisere med. 
