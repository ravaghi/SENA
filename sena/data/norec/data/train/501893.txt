Vestlandsk nostalgi med Knerten
Knerten og Lillebror vil bli polfarere. 
Det blir det en passe spennende og koselig film av. 

Lillebror har lagt sin elsk på polekspedisjoner og Roald Amundsen. 
Sammen med følgesvennen Knerten fantaserer han om å erobre Vest-Polen og bygge snøhule. 
Familien er på flyttefot igjen, og turen over Hardangervidda virker lovende hva snøhule angår. 
Men i Eidfjord – som i filmen bare heter Vestlandet – striregner det hele tiden. 
Selv om julen nærmer seg. 

Så forsvinner Knerten. 
Lillebror tror han har dratt alene opp på fjellet, og legger ut på ekspedisjon for å finne ham. 
Det går ikke helt som ventet. 

Dette er fjerde film ut i serien, og med drøye 1,1 millioner besøkende i Norge er det forståelig at filmskaperne ønsker å spinne videre på Anne-Cath Vestlys univers. 
Som film er resultatet ganske traust og uangripelig, gitt målgruppen, som får en akkurat passe spennende kinostund. 
For foreldre, eller besteforeldre helst, blir filmen mest en liten nostalgitripp. 

Denne gangen er det nye skuespillere i rollene som mor og far (Renate Reinsve og Anders Borchgrevink), pluss en helt ny Lillebror. 
Åtte år gamle Philip Mathias Eide gjør en strålende jobb i rollen. 
Etter Åsleik Engmarks bortgang er det nå Aksel Hennie som gir stemme til Knerten. 

Regidebutant Andreas J. Riiser utnytter vestlandsnaturen godt, og holder synsvinkelen ganske konsekvent hos Lillebror. 
Slik skapes stemninger som inngir både trygghet og fare. 
Av og til spilles det opp til situasjoner som ikke holder det de lover. 
Som når Knerten sitter på kjelken, klar for ekspedisjon, med en sau som trekkdyr. 
Her forventes litt mer enn det vi får, særlig fordi også filmplakaten signaliserer en mer minneverdig hendelse enn filmskaperne gir oss. 

Til gjengjeld bidrar Qvisten animasjon med en søt liten film i filmen der Knerten gledestrålende befinner seg midt i Amundsens rike. 

Knerten-filmene handler om barns fantasi, om å leve seg inn i et univers de skaper selv, og som sådan har fortellingene relevans også for dagens unger, selv om handlingen foregår i 1967. 

Å vedlikeholde Egner, Vestly, Prøysen og Caprino på teaterscene og film bidrar til å ta vare på norsk kulturhistorie. 
Men etter deres tid har mange norske forfattere skrevet gode, morsomme og relevante bøker for barn. 
Det hadde ikke skadet om andre enn «Doktor Proktor», «Kaptein Sabeltann», «Elias», «Gråtass» og «Karsten og Petra» var blitt overført til film, eller om noen av forfatterne tok på seg oppgaven med å skrive helt nye manus til barnefilmer. 
