Fjortis-skrekk
«Truth or Dare» er mer tenåringsunderholdning enn noe annet, og klarer ikke å skape de helt store skrekkopplevelsene. 

Filmen handler om en gruppe venner som er på ferie i Mexico og blir utfordret til å spille «Nødt eller sannhet» med en gutt de møter i en bar. 
Det viser seg at har de først sagt ja til å spille er de med for alltid, og de må gjøre alt spillet sier de skal gjøre. 
Mange av dem har hemmeligheter de ikke vil avsløre, men nekter de å si sannheten er straffen døden. 

Regissør Jeff Wadlow har ikke imponert noe særlig så langt i karrieren, med filmer som «Kick-Ass 2» og «Never Back Down». 
«Truth or Dare» føyer seg inn i rekken hans av mindre bra filmer rettet mot det yngre publikummet. 
Det er imidlertid skuffende at Blumhouse Prroductions står bak denne middelmådige filmen, som tidligere har produsert fabelaktige filmer som «Get Out». 

Filmens trekkplaster er tenåringsidolene Lucy Hale («Pretty Little Liars» og Tyler Posey («Teen Wolf»), og de leverer helt greie prestasjoner ut fra hva de har å jobbe med. 
Problemet er at manuset er for forutsigbart, og det blir litt for mange skrekk-klisjeer til at det blir særlig interessant. 
De forvrengte ansiktene er ganske gufne, men ellers er det lite som er virkelig skremmende. 
