Film:Psykiatriens Blues Brothers 

Det er egentlig bare en ting som gjelder: 
Liker du Atle Antonsen-universet, eller liker du det ikke? 

Om du liker «Kong Curling» eller ikke, koker altså ned til akkurat dét. 
Selv er vi svak for fyren, det må sies; Hans umåtelige ubehjelpelighet, hans måpende blikk, hans utsøkte handlingslammelse og hans ulne kjerne av akkurat nødvendig energi til å holde «dramaet» i gang. 

Filmen er ikke spesielt original, mildt sagt. 
Eller latterlig. 
Men den sære humoren siger inn etter hvert, i denne curlingens svar på musikken i klassiske «Blues Brothers» (1980): 
En nødsituasjon oppstår og det blir tvingende nødvendig å samle gutta i bandet. 

Truls Paulsen (enhver navnelikhet med curlinglegenden Pål Trulsen er tilsiktet) er en sann mester, en perfeksjonens fryktesløse millimeterforsker. 
Dessverre er han ikke helt sterk i hodet. 
Og hans perfeksjonsnevrose leder ham lukt inn på lukket psykiatrisk avdeling. 

Men så: 
NM står for døren, prispengene er 500 000 kroner - akkurat nok til å skaffe gamletreneren (og Truls' alt for påtrengende farsfigur) nye lunger. 

Filmens force er en rekke herlige mannskarikaturer av noen roller. 
Og Linn Skåber. 
Laget rundt «Truls» fungerer brillefint, særlig «kjønnsatleten» Jon Øigarden. 
Og Kåre Conradi er en utstudert vomsterk og sensuell krølltopp av en opponent-skip. 

Her er enkeltscener av beste kaliber, med høyst potent humringsfaktor. 
Her er psykofarmaka nok til en hel godtebutikk. 
Her er en og annen lykkelig overraskelse, som den høyst distingverte herren med NM i griseprat. 
Til slutt med diktafon. 

Regien kunne vært skarpere, klippingen mer kontant; her og der flyter det litt for mye ut. 
Denne smule usikkerhet avslører filmen selv, gjennom å legge på til-overs-scener på rulletekstene til slutt. 
Det er alltid et tegn på nervøsitet, og burde vært spart til DVDen. 

Alt i alt er jeg noe overrasket over at ikke filmens latterfaktor er høyere. 
Men like overrasket over hvor overbevisende en slags dillete substans blir etablert, med Antonsen som episenter. 

Så du vet hva du går til! 
