Mødre er mødre verst
"A Bad Moms Christmas" vil være både rølpete og sentimental, ender opp med å bli verken fugl eller fisk. 

KOMEDIE 

"A Bad Moms Christmas" 

USA 2017 

Regi og manus: 
Jon Lucas, Scott Moore 

Skuespillere: 
Mila Kunis, Kirsten Bell, Kathryn Hahn, Christine Baranski, Cheryl Hines, Susan Sarandon 

Aldersgrense: 
Tillatt for alle 

I den grad frustrerte, overarbeidede småbarnsmødre har tid til å gå på kino, var fjorårets "Bad Moms" filmen for dem: dels en langfinger mot utakknemlige unger, ansvarsløse menn og de mødrene som får til alt, dels et passe harry forsvar for kvinners rett til å griseprate og drikke brennevin midt på dagen. 

Når vi møter fraskilte Amy (Mila Kunis), superstreite Kiki (Kristen Bell) og utagerende Carla (Kathryn Hahn) igjen, er det jul – "årets mest stressende tid for mødre" – og alle tre har fått sine egne, mildt sagt krevende opphav på besøk. 
Dessverre skal det snart vise seg at de skarpeste mammavitsene ble brukt opp i forrige omgang. 

En film som kan få et romantisk øyeblikk ut av voksing av pung, kan riktig nok ikke sies å være helt uten inspirerte øyeblikk. 
Men når halve spilletiden går med til den obligatoriske sentimentale avrundingen – dette er en amerikansk julefilm, tross alt – mister den sakte, men sikkert det meste av energi, originalitet og satirisk punch. 
Og ikke klarer den å skape ordentlig julestemning heller. 

Både din og min mamma fortjener bedre enn som så. 
