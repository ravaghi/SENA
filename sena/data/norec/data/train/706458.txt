Allsang på grensen til galskap
Vorspielet er i gang når de åpner album nummer to. 

Stavangerkameratene: 
"Ein for alle" (Daworks) 

"Pengane" er en grei poplåt om penger, selv om den ligner noe jeg har hørt før. 
Som åpning demonstrerer "Pengane" at Stavangerkameratene ikke ser noen grunn til å forandre noe. 

Det blir enda tydeligere på neste kutt. 
"Någe eg kan gjørr for deg" er ment for for dem som har gitt "Bare så du vett det" 11 millioner avspillinger på Spotify. 
"Någe eg kan gjørr for deg" er allsang på grensen til vanvidd, men oppskriften fungerer. 
Syng med, og du kan fortsette med refrenget på "Det e'kje någe å tenka på". 

Det selvtitulerte debutalbumet kom for drøyt et år siden, og det gjelder å smi mens jernet er varmt. 
Kjartan Salvesen, Tommy Fredvang, Glenn Lyse og Ole Alexander Mæland har en gjennomsnittsalder på 40 år, og det er grenser for hvor lenge de kan være et boyband. 
Det finnes kanskje en manband-framtid i mer voksenpop-orienterte "Nye dag i mårå", men det er sanger som "Har du lyst, har du lov" som foreløpig holder festen i gang. 

Det er mye spretten elektronikk på platen, men de glemmer ikke nachspielet. 
"Ikkje gå fra meg nå" åpner temmelig nær Mods-klassikeren "Me to går alltid aleina", som Fredvang valgte å synge under tv-programmet "X Factor". 
De har sine forbilder. 

"Hemningane" er mer dempet, om det befriende i å miste alle hemningene – lalalalalalala. 
Det er fristende å si at det er nettopp det de fire musikerne har gjort. 
Det har hjulpet dem til å selge plater og å fylle konsertsaler, og "Sånn é det bare" er som skapt for å dra i gang et show på vennlig vis. 

Ønsker de å fyre festen i gang med høyere oktan, kan de ta "Myssta vede" isteden. 
De kan rocke hvis de vil, selv om forsøket på et stigende ååå-ååå-ååå-ååå blir pinlig dårlig. 
Hvor ble det av studiotriksene? 

Stavangerkameratene vet stort sett hva de gjør, men jeg håper jeg for all framtid slipper å høre "Månen på bagsidå" igjen. 

Beste spor: 
"Pengane", "Sånn é det bare". 
