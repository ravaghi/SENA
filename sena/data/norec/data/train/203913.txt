Den beste PC-en vi har testet med AMD-prosessor
Vi har testet en av de første Ryzen-baserte PC-ene på markedet. 
Den får oss til å glemme gamle fordommer mot prosessorprodusenten AMD. 

Det er ikke første gang vi stifter bekjentskap med modellen Acer Swift 3, allerede for et år siden testet vi en utgave med 13,3 tommer skjerm og Intel Core i3-prosessor. 
Den gang konkluderte vi med at det var den beste PC-en vi hadde testet til under 7.000 kroner, med påfølgende terningkast 6. 

En slags storebror 

Utgaven vi har sett på denne gangen, har noen egenskaper vi kjenner igjen, ikke minst det svært fleksible skjermleddet, som gjør det mulig å legge PC-en helt flatt – men det er også mange store forskjeller. 

For det første er dette en større PC med 15,6 tommer full HD-skjerm, basert på et høykvalitets IPS-panel som denne gangen er dekket av speilblankt Corning Gorilla glass. 
For det andre har den et helt annen innmat – med prosessor og integrert grafikk levert fra Intel-konkurrent AMD. 

Solid innpakning, men ikke blant de minste 

Men vi må starte med eksteriøret. 
Acer har benyttet aluminium hele veien. 
Overflaten er matt med langsgående striper i metallet, fargene er gråblå. 
Det både ser bra ut og virker tillitvekkende rent kvalitetsmessig. 

Det er rundt en centimeter sørgekant på sidene av skjermen, litt mer i toppen. 
På sidene av tastaturet er det enda mer plass. 
Sånn sett hadde det ikke vært nødvendig å gjøre spesialtaster som Caps Lock, Shift og CTRL så små – eventuelt kunne hele chassiset vært gjort mindre. 

Vi antar at Acer har sine grunner for å velge som de har gjort. 
Det kan blant annet ha med å gjøre at det skal være god nok plass til effektive kjøleløsninger, i hvert fall har det vist seg nødvendig på mange eldre AMD-baserte PC-er. 

Godt utstyrt 

Det numeriske tastaturet til høyre har også små taster – men vi merker ikke så mye til det under bruk. 
Vi vil absolutt karakterisere tastaturet som godt, med tydelig baklys når det er behov for det. 
Det kan også skrus av om du vil spare litt ekstra strøm. 

Noen vil kanskje synes at pekeplata er plassert litt vel for mye til venstre, men dette er også flisespikkeri for de fleste av oss – og går raskt å bli vant til. 
Pekeplata er stor, klikkelyden er tydelig ved trykk – men ikke sjenerende. 

Helt til høyre sitter en fingeravtrykksleser, som du kan bruke sammen med Windows Hello for rask pålogging og autentisering i apper. 
Vi regner med at sistnevnte kommer til å bli vanligerer og vanligere i tiden som kommer. 
Heldigvis er fingeravtrykksleseren raskere og mer nøyaktig enn den som satt på fjorårsmodellen. 

På sidene har PC-en godt med tilkoblingsmuligheter. 
Her finner du for eksempel totalt tre USB 3.0-porter, en USB-C-port (med USB 3.0-hastighet), en HDMI 1.4-utgang for tilkobling til ekstern skjerm og TV, klassisk 3,5mm utgang for hodetelefoner/mikrofon og en minnekortleser for alle typer standard SD-kort. 
Det er omtrent som det bør være på en såpass stor PC i denne klassen. 

På undersiden sitter et par enkle stereohøyttalere. 
Dessverre er bassen litt for underdimensjonert i forhold til mellomtone og diskant, noe som gjør dem bedre egnet til tale enn til musikk og film. 

Både SSD og harddisk 

Så var det innsiden da – og her er det også mye å like. 
Vi kan jo begynne med at PC-en har både SSD og harddisk. 
SSD-en er på 256 GB, og passer utmerket til operativsystem og programmer – for at ting skal flyte så raskt som mulig. 
Vi har målt ytelsen på den, og lesehastigheten er maks 1,5 GB i sekundet, mens skrivehastigheten stopper på rett under 600 MB i sekundet. 
Vi har målt en god del raskere SSD-er tidligere, men dette er uansett raskt nok til at den ikke kommer til å oppleves som noen flaskehals. 

Og så har den en romslig harddisk på 1 TB i tillegg, til brukerfiler, videoer og musikk – og til lokale spillinstallasjoner gjennom Steam. 
Ja, for denne PC-en har grafikkytelse som ber om å få bryne seg på litt spilling i ny og ne. 

Nesten som en gaming-PC, med integrert grafikk! 

Grafikken har fått navnet Radeon RX Vega 10 – og er integrert i prosessoren, som er en AMD Ryzen 7 2700U. 

AMD bruker nå tallene 5 og 7 omtrent som Intel gjør med sine i5 og i7-prosessorer, og Ryzen 7 er altså blant de kraftigere i serien for bærbare PC-er. 

Dette er en firekjernet prosessor med en klokkehastighet på maks 3,8 GHz, som scorer 7.700 poeng i Passmark Performance Test. 
Det er vesentlig mer enn selv de raskeste Intel Core i7-7xxxu-prosessorene, men litt bak siste generasjon fra Intel. 
Sammenlikner vi for eksempel mot HP Spectre X360, med Intel Core i5-8250U, så fikk den 8.587 poeng. 

Styrkeforholdet er altså fortsatt i fordel Intel, men forskjellene er betydelig mindre enn de har vært på flere år. 
Vi må også ta i betraktning at Spectre X360 er en vesentlig dyrere PC. 

Ganske så lydløs – for det meste 

Støymessig er vi også fornøyde. 
Det går lange perioder med lett bruk uten at viftene er hørbare i det hele tatt, men når PC-en belastes kan de spinne opp fra tid til annen. 

Under tung belastning, for eksempel ved spilling, kan de gå mer eller mindre kontinuerlig, men vi kan ikke påstå at det er mer støy her enn på de siste PC-ene vi har testet med 8. generasjon Intel Core i-prosessor. 
Her skynder vi oss å legge til at 7. generasjon virket å utvikle mindre varme, og blant disse finner vi noen av de stilleste PC-ene vi har testet. 

Raskere enn GTX 950M 

Og så var det denne grafikkytelsen, da. 
Her er det AMD som trekker det lengste strået. 
I samme test får den integrerte grafikken poengsummen 1.882 poeng på 3D-ytelse, mens Intel i5-8250U får 1126. 
Det betyr at en Ryzen-basert PC vil være bedre i stand til å håndtere krevende spill enn en som er basert på åttende generasjon Intel-prosessor, med mindre den har et dedikert skjermkort. 

Men hvor bra er egentlig 1.882 poeng? 
Det dedikerte grafikkortet Geforce GTX 950M har i snitt fått 1.783 poeng hos Passmark, mens storebror 960M har i snitt fått 2.118 poeng. 

Det er imponerende at en integrert grafikkløsning faktisk matcher disse kortene, selv om de ikke er helt nye lenger. 
Det betyr uansett at det er ganske mange spill, også nye, som fint lar seg spille – men de mest krevende vil nok like at du kutter litt i oppløsning og detaljrikdom for å unngå hakkende bevegelser. 

Ikke helt i mål på batteritid 

Til slutt har vi også målt batteritida. 
Tradisjonelt sett har batteritid ofte vært en akilleshæl på AMD-baserte PC-er, fordi strømbruken ofte har ligget høyere enn på Intel-baserte PC-er. 
Ifølge spesifikasjonene skal strømforbruket ligge på maks 15W for denne prosessoren, som er sammenliknbar med Intel Core i7-8550U, men enkelte hevder den ligger noe over dette. 

Hva angår denne PC-en, var batteriet tomt etter 274 minutter med kontinuerlig videostrømming fra YouTube. 
Det tilsvarer 4 timer og 34 minutter, noe som ikke er særlig imponerende sammenliknet med mange PC-er vi har testet den siste tiden. 
Acer er nok i overkant optimistisk når de anslår rundt 10 timer med variert bruk – da bør i hvert fall ikke videostrømming være en særlig stor del av dette. 

OPPDATERT: 
Etter en UEFI-oppdatering fikk vi 44 minutter bedre batteritid. 
Dette kan du lese mer om i denne artikkelen. 

PC-en leveres med en strømforsyning som er vesentlig mindre enn det vi forventer i denne klassen. 
Den sørger for å lade batteriet til rundt 40 prosent kapasitet etter en time i stikkontakten. 
Til sammenlikning har vi i vinter sett flere modeller som har klart mellom 70 og 80 prosent i løpet av samme tiden. 

Konklusjon 

Med unntak av en batteritid som ligger et stykke bak det vi hadde håpet på, er det mye å like ved den første Ryzen-baserte PC-en vi har testet. 
Den byr på meget god ytelse, ikke minst grafikkytelsen imponerte oss, den har rikelig med lagringsplass, en god skjerm, godt med tilkoblinger, og innpakningen virker å være i god kvalitet. 

PC-en har en prislapp på rundt 10.000 kroner. 
Det kan virke mye, men ikke når vi tar alt i betraktning. 
Dette gjør at vi er optimistiske på AMDs vegne, og håper å se mange spennende Ryzen-baserte PC-er i tiden som kommer. 
