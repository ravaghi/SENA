Linksys WRT350N
Linksys har vært på topp tidligere, men de første som støttet 802.11n nådde ikke helt opp. 
Det gjør derimot denne nye modellen.. 

Linksys har som regel levert utmerkede rutere, med god stabilitet, ditto egenskaper og ytelse. 
De foregående modellene har likevel ikke vært like overbevisende og blitt slått av konkurrentene på flere områder. 

LES OGSÅ: 

Men nå er det slutt, den nyeste ruteren Linksys WRT350N hevder seg helt i toppklasse. 

Utseendet er svært likt forgjengeren, med to vanlige antenner og en plateformet utgave i midten. 
På den nye modellen er det nå støtte for Gigabit på de lokale portene pluss en USB-port for tilkobling av lagringsenhet. 
Ruteren kan legges flat med antennene vippet opp, eller stå loddrett på en fot som følger med. 

Enkelt oppsett 

De fleste rutere fungerer på et vis rett ut av esken, gjerne med hjelp fra et installasjonsprogram som ligger på CDen i esken. 
Det sitter faktisk en tape over portene på WRT350N hvor det står at man MÅ installere CDen før man kobler til og slår den på. 

Men hva skjer hvis man ikke gjør dette? 
Vi koblet den til vårt rutermodem fra Telenor som er satt i bridge-mode (alle ruterfunksjonene er koblet ut) for å sjekke. 

Like etter at den hadde kommet igang dukket det opp en boble nede på oppgavelinjen i Windows XP, som fortalte oss at det hadde dukket opp en ny enhet på nettverket. 
Da var det bare å klikke så var vi inne i oppsettsmenyen til ruteren. 
Den er nemlig satt opp som en UPnP-enhet og gir seg til kjenne i en PC som støtter dette, noe som alle WindowsPCer gjør hvis det ikke bevisst er slått av. 

De viktigste innstillingene for vanlig hjemmebruk finner man på hovedmenyene for netttilgang og for trådløst. 
For de som kjører mer avanserte oppsett med egne fil-, mail- og gameservere osv. styrer du port-forwarding, QoS osv. fra undermenyene i kjent, oversiktlig og ryddig Linksys-stil. 

Storage Link 

For de som ønsker å ha felles tilgang til filer på hjemmenettet, men ikke vil sette opp en egen maskin eller boks til dette, kan koble til en USB-disk rett i ruteren. 
Dette kan være en minneplugg eller en harddisk, men du kan ikke bruke en disk som allerede inneholder data i et vanlig PC-format som FAT32 eller NTFS. 

Lagringsenheten blir formatert på nytt og du setter opp filområder og styrer brukertilgangen med eventuelle passord. 
Filområdene dukker så opp under maskinnavnet du definerer selv i Mine Nettverkssteder/Nettverk i Windows XP/Vista. 

Du kan også aktivere støtte for UPnP Media Server og FTP. 

Hastigheten på det interne nettet begrenses av USB 2.0, så det er ikke ubegrenset med HD-strømmer du kan kjøre. 
Men det er for mange et høyst brukbart alternativ til en egen NAS-boks. 

Trådløs hastighet 

Her viste den muskler. 
Vi testet med et D-Link DWA-645 i vår bærbare, det samme kortet som vi har testet de senere ruterne med 802.11n fra flere leverandører. 

Her matchet eller overgikk den vår tidligere testvinner D-Link DIR-655 på alle 3 målestedene. 
På de to nærmeste var ytelsen i praksis lik, men helt nede i kjelleren var den like rask som bare noen få meter unna i en etasje ned. 

Konklusjon 

Linksys har kommet sterkt tilbake, og leverer nå den raskeste og mest fleksibile trådløse ruteren. 
Storage Link er en fin bonus som sparer deg for utgifter til en nettverksbasert lagringsenhet. 
