Stemmen fra graven
I mengden av posthume utgivelser som er kommet siden Johnny Cash døde i 2003, skiller «Out Among the Stars» seg ut. 
Dette er ikke en samling demoer eller «outtakes», men et fiks ferdig album som var klart til å slippes tidlig på 1980-tallet. 
At det er blitt liggende helt til nå, sier sitt om bølgedalen Cash befant seg i på den tiden. 
Han hadde ikke hatt en hit siden midten av 70-årene og platene hans solgte ikke lenger. 
Columbia Records så rett og slett ikke noe kommersielt potensiale i å gi det ut. 

Men «Out Among the Stars» er ikke dårligere enn Cashs andre album fra samme periode. 
Blandingen av ballader og rock'n'roll — av alvor og humor - er fint balansert. 
Det mange vil savne, er den rå, primitive energien fra 50- og 60-tallsinnspillingene hans og inderligheten som gjorde 90-tallets «American Recordings»-serie så gripende. 
Produksjonen på «Out Among the Stars» er tidstypisk og glatt, og gir til tider en småkjip følelse av dusinvarecountry. 

Men gjennom en karriere som strakte seg over fem tiår hadde Johnny Cash én ting man alltid kunne stole på: stemmen. 
Mannen var velsignet med en stemme som ikke kunne lyve. 
Den sikrer at selv midt på treet-albumene hans er verdt å låne øre til. 
