Krig og kjærlighet
Kraftige doser krig og kjærlighet i den australske ørken. 

HANDLER OM: 
Britiske Lady Sarah Ashley kommer til den australske ødemark mot slutten av 1930-tallet. 
Hun vil hente hjem ektemannen fra hans store kvegfarm. 
Mannen er imidlertid drept og den unge enken får et brutalt, men etter hvert spennende og innholdsrikt møte med det fascinerende landet, og folket. 
Kvegdrift, korrupsjon, krig, skurker og helter, og urbefolkningens stolte liv er filmens drivkraft. 

DOM: 
Baz Luhrman har gjennom filmer som «Romeo & Juliet» og «Moulin Rouge» markert seg som en regissør med fargesprakende og energiske vyer. 
I «Australia» spenner han ut et bredt lerret og dekorerer det med fargerik pensel. 
Dette er en krysning av «Tatt av vinden» og western-filmer. 
Følelsene buldrer; i krig og kjærlighet er alt tillatt. 

Men i denne hyllesten til hjemlandet klarer Luhrman ikke helt å stagge sin iver. 
Det blir rett og slett for mye av det gode. 
Han utviser ydmykhet overfor sentrale deler av Australias historie, men lager for mange historier i en film som er for lang (to timer og tre kvarter). 

Når det er sagt, så innrømmer jeg gjerne at jeg er svak for Luhrmans ekstravaganse. 
I dette eposet har han samlet Australias stjerner Jakcman og Kidman i en romantisk setting som er overdådig. 
Samtidig er filmen en heltemodig hyllest til aboriginene. 

Vesle Brandon Walters som guttungen Nullah er en klok, evnerik og munter representant for urbefolkningen, og filmens fortellerstemme. 

Jo da, dette er overdose, men en visuell happening du godt kan unne deg. 
