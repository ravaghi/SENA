Huawei Talkband
Huaweis treningsarmbånd er aktivitetsarmbånd og handsfree i ett, derav navnet Talkband. 
Det kan registrere skritt og søvn, men du kan også vippe ut selve aktivitetsmåleren fra det medfølgende armbåndet, så vil det fungere som en Bluetooth-handsfree du kan feste i øret. 

Aktivitetsmåleren har en skjerm som viser klokkeslett og annen registrert data, men bare om du trykker på knappen på siden av armbåndet. 
Denne er hard å trykke inn. 
Informasjonen på skjermen vises dessuten kun horisontalt, noe som er fryktelig tungvint å lese når man har armbåndet på håndleddet. 

Selve handsfree-delen fungerer fint, med god lydkvalitet i begge ender. 
Dongelen gjør imidlertid armbåndet tykkere enn tradisjonelle treningsarmbånd; det blir fort et problem med trange skjorteermer. 
Kudos for å ha innebygd USB-lader i selve båndet. 

Søvn registreres automatisk, så du trenger ikke å huske på å aktivere det når du legger deg. 
Denne var imidlertid ikke til å stole på, og ved flere anledninger ble den aktivert før vi hadde lagt oss, altså bare når vi latet oss i sofaen på kveldstid. 

Skrittregistreringen opplevde vi også som unøyaktig. 
Sammenlignet med de øvrige modellene i testen, registrerte den bestandig en god del færre skritt, alt fra noen hundre skritt til flere tusen skritt. 
Det er ikke bra. 

Huaweis Talkband-app er av den svært enkle sorten, og ikke like god som for eksempel Jawbones eller Fitbits apper, som lar deg fordype deg litt mer i dataene som registreres. 
Den finnes til både Android og iOS, men den førstnevnte fremstår noe bedre. 

Batteritiden opplevde vi som grei så lenge vi ikke brukte handsfree-funksjonen mye; omlag seks dager, noe som produsenten selv også lover. 

Selv om det er fiffig med et treningsarmbånd du kan føre samtaler med, fungerer ikke Talkband noe særlig bra som aktivitetsmåler. 
Er du på jakt etter et bra treningsarmbånd, kan vi rett og slett ikke anbefale Huawei sitt. 
