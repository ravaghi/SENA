Friluft-action med bio-Diesel
Hva mer kan du forlange på en tåkefylt vinterdag da smilene renner bort i det smeltende slapset: 
Actionfolkets visuelle baryton Vin Diesel har beveget seg av gårde i tema og tid, og det er kaldt på tærne. 

Langt inne i de dystre vitenskapsfiksjonenes fryktelige framtid der kart kommer på digital-papir, forsøker menneskene seg på en ganske avansert bio-mekking. 

De som ikke vil ha ødelagt overraskelsen, stanser her. 
De nysgjerrige fortsetter, men de banner stygt når jeg røper at ei eksil-amerikansk nonnesekt i Kirgisistan har laget en ny jomfru Maria, og hun skal smugles til USA. 

Franske Melanie Thierry har nakkepute-lepper som kunne ført til at Angelina Jolie adopterte henne, og hun er sørgelig og vever og verd å passe på. 
Diesel spiller leiesoldat som får et oppdrag av Gerard Depardieu med klovnenese. 
Han skal frakte dama. 
Med på turen er nonna Michelle Yeoh, som er kledd som en blanding av OL-deltaker og Point of Peace-ninja og kan mer kungfu enn fadervår. 

Det er en sørgelig verden som venter russerne. 
Landet deres ser ut som Bjerkreim utenfor naturskjønnhets-sesongen. 
Folka likner NRK-mennesker; det vil si sånne som har det vondt i lange innslag i Søndagsrevyen, og som ikke finnes andre steder enn der. 
Tigrene er annengenerangs kloner. 
Når den lille Betlehem-gruppa tar toget til Vladivostok, får du møte lange flyktningestrømmer og gangstere fra C-gjengens friluftsgruppe. 
De må vandre på Beringstredet for å nå ubåten som skal ta dem til USA. 
Der venter ypperste-prestinnen Charlotte Rampling og den halvferdige roboten Lambert Wilson. 
Mye smell-action oppstår, og så dør Diesel. 
Men tar han en Lazarus? 

Den franske skuespilleren Mathieu Kassovitz ville lage en skikkelig stilig film. 
Men han fikk ikke lage scenene slik han ville, og filmselskapet kuttet «Babylon AD» med 70 minutter. 
Dermed lider storien en smule. 

Severdig er det likevel. 
Bygd på boka til forfatteren Maurice G. Dantec fra Grenoble, en mann som var sterkt påvirka av Nietzsche og Philip K. Dick. 
