Ny-Pepper
Flaming Lips liker å ha det moro. 
De er også et band som forsøker å balansere det bisarre med det bra. 
Du får alt dette når de går løs på et av rockens største ikoner. 
"Sgt. 
Pepper's Lonely Hearts Club Band", opprinnelig utgitt av Beatles i 1967, nå et offer for Wayne Coyne og Oklahoma-gjengen hans. 
Med gjester som My Morning Jacket, J. Mascis, Autumn Defense, Tegan & Sara, Moby, MGMT og Foxygen gjengir de albumet sang for sang. 
Noe av det som merkelig nok fungerer best, er Miley Cyrus i "Lucy in sky with diamonds" og "A day in the life". 
Kanskje fordi hun – enda merkeligere – er den eneste som oppfører seg anstendig. 
Mens resten angriper sangene med slegge, vinkelsliper og flammekaster, verner hun om dem. 

Beste spor: 
"Lucy in sky with diamonds", "Getting better". 
