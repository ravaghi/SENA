I feriemodus
Varierende stiløvelser fra Josh Rouse 

For noen år siden fant den amerikanske singer/songwriteren Josh Rouse kjærligheten i Spania og bosatte seg i Valencia. 
At han lever livet på den spanske solkysten blir tydelig på hans nye plate «El Turista». 
Rouse har i stor grad forlatt den elegante, countryinfluerte popen fra plater som «Nashville» og «Under cold blue stars», den latinamerikanske inspirasjonen er tydeligere — han har til og med begynt å synge på spansk. 
Det hele låter svært tilbakelent og behagelig, det er bossanovarytmer, strykere og litt amerikansk vestkystpop. 

Josh Rouse har tidligere klart å skape en perfekt blanding av pop og melankoli, som på den glimrende «Winter in the Hamptons» fra «Nashville», nå er det sommer og harmoni over hele linjen. 
Josh Rouses sanger har ikke den samme nerven som tidligere. 
På sitt beste er «El Turista» en oppvisning leken popmusikk, på sitt verste blir platen tomme stiløvelser fra en artist i feriemodus. 

KJETIL KOPREN ULLEBØ 

Enig med vår anmelder? 
Si din mening. 
