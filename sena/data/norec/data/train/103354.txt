Middelmådig terrorist-jakt
Grått, kjedelig og frustrerende. 
Men helt håpløst er «Syphon Filter: The Omega Strain» heldigvis ikke. 

«Syphon Filter: The Omega Strain» er det fjerde spillet i en franchise som startet på den første PlayStation-maskinen. 
Seriens hovedperson, Gabe Logan, er denne gangen gjort til skrivebordsrotte i anti-terrorist-gruppen «Agency», og dermed er det åpent for nye actionrekrutter. 
Det er her du kommer inn. 

Det begynner med at du skaper din egen agent. 
Det er vanskelig å se poenget i det, men du kan i hvert fall velge alt fra navn til hårfarge, og ansiktstrekk til øyefarge. 
Deretter blir du kastet inn i begivenhetene som inkluderer terrorister og et skummelt virus - alt i ekte «24»-stil. 
Gjennom en serie på sytten oppdrag skal du bekjempe slemmingene. 

Oppdragene er bundet sammen av mellomsekvenser som faktisk er godt utførte teknisk sett, selv om fortellingen er usammenhengende og lite oversiktlig. 
Det «Syphon Filter» gjør aller best er å gi spilleren en følelse av utvikling. 
Ettersom hvor godt du utfører oppdragene, blir du belønnet med nye våpen, medaljer og høyere grader innenfor organisasjonen. 

«Syphon Filter» gjør også en god jobb med å bygge opp en troverdig bakgrunnshistorie. 
Mellom oppdragene kan du lese gjennom dokumenter, nyheter og korrupsjonsrykter i spilluniverset. 
Dette er en detaljgrad de fleste spill ikke har, men du skal være glad i å lese for å dra nytte av det. 

Skuffelsene hagler inn når du kommer til det som faktisk betyr noe - oppdragene. 
Først og fremst er kontrollene sjokkerende lite brukervennlige, noe som er med på å redusere spillopplevelsen betraktelig. 
3D-kartet er et eneste stort rot som mange ikke engang vil forstå, og miljøene er ofte lite oversiktlige, noe som ofte fører til frustrasjon. 

Selve innholdet er ikke særlig spennende. 
Du løper rundt og dreper motstandere, av og til må du snike rundt i mørket med lommelykt, mens du andre ganger må du samle inn gjenstander. 
Helt bak mål er det ikke - tidvis er det faktisk ganske morsomt - men «Syphon Filter» trår i et særdeles gammelt og velbrukt spor. 

«Syphon Filter» er overhodet ikke et pent spill. 
Grafikken fungerer godt nok, men den er rimelig blass, grå og kjedelig. 
Det er ingen tvil om at PlayStation 2-konsollen kan gjøre mye bedre enn dette. 
Lydbildet er helt gjennomsnittlig, men mellomsekvensene lider av det typiske "musikken overdøver stemmene"-syndromet, noe som er spesielt irriterende når det ikke eksisterer undertekst. 

Har du bredbåndsadapter kan du ta «Syphon Filter» ut på nett. 
Flere av oppdragene kan du spille sammen med andre på, hvor dere samarbeider om å utføre de forskjellige målene. 
En helt kurant flerspillerfunksjon, men det blir tvilsomt noen stor slager. 

Ikke helt katastrofalt, men det finnes spill som fortjener pengene dine mer enn dette. 
