Gamle gatesmarte vs. unge nerder
Vince Vaughn og Owen Wilson serverer underholdende, men uoriginal samtidskritikk i sitt nye komediesamarbeid. 

At Vince Vaughn og Owen Wilson har god komisk kjemi vet vi fra "Wedding crashers". 
I "The internship", som er basert på Vaughns idé, er galskapen erstattet av en mer bittersøt, varm og familievennlig humor. 
For nå vil de mer enn å få oss til å le. 

For et tiår siden tok nerden hevn for all latterliggjøring. 
Det var lesehesten og datafriken som oppfant Facebook og Microsoft og ble milliardær, mens "de kule" havnet bak disken på bensinstasjonen. 
Men nå får også nerden sitt, hun og han som knapt har gjort annet enn å sitte bak en skjerm. 
Menneskelig kontakt, lagånd og opplevelser "i den virkelige verden" trengs også. 
Av og til er tequilashots på strippebar bare sunt. 

Praksis med ungnerder 

Vaughn og Wilson er selgere med glatte svadatunger som plutselig blir arbeidsløse. 
Gamle og avleggs og uten utdanning. 
Hva nå? 
Praksisplass i en høyteknokogiske Google, faktisk! 
Her skal de konkurrere med landets skarpeste teknologihjerner om fast jobb. 

Helt usannsynlig, og så forutsigbart og overtydelig penslet ut at det er komisk i seg selv. 
Men det Vaughn og Wilson mangler av originalitet og finesse, tar de igjen i en kledelig sårbarhet og pussige folk. 
Det er morsomt, underholdende og sant nok. 

Tidenes produktplassering 

Og dette er tidenes produktplassering! 
Tenk å få teppebombe med logoen og introdusere nyord som "googlighet" i en to timers film. 

Sånt kan faktisk kjøpes for penger i den moderne, teknologiske virkeligheten vi lever i. 
