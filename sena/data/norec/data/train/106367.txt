Sølvguttene:Musikk av Praetorius, Mørk Karlsen, Plagge, Grieg, Franck m. fl. 

(2L) 

Sølvguttenes nye juleplate «Julemesse - Missa in Nativitate Domini» er særegen i utformingen. 
Gjennom platen synger koret seg gjennom samtlige ledd i en tradisjonell messe, med musikk av forskjellige komponister, og mellom leddene ligger mer kjent julerepertoar. 

På denne måten trekker Sølvguttene og dirigent Fredrik Otterstad frem mye musikk som absolutt fortjener en plass i lyset, og her behersker de alt fra Palestrinas intrikate polyfoni til mer moderne klanguniverser med imponerende presisjon. 
Dette gjør at platen framstår som en fin og sluttet helhet, samtidig som man selvsagt kan plukke ut «Glade jul», «Deilig er jorden» og «Det hev ei rose sprunge» og få maksimal uttelling: 

Sølvguttene har sin egen, karakteristiske homogene klang som får disse sangene til å stråle av julestemning av det ikke altfor kommersielle slaget, noe harpisten Ellen Sejested Bødker og organisten Kåre Nordstoga også bidrar til. 
På denne platen er det bare naturlig, genuint glitter. 
