Floskelorgier og stereotypier
Action 

USA 2015 

Regi: 
Ericson Core 

Manus: 
Kurt Wimmer 

Skuespillere: 
Teresa Palmer, Ray Winstone, Édgar Ramírez, Luke Bracey, Tobias Santelmann, Delroy Lindo, Bojesse Christopher, Matias Varela 

Aldersgrense: 
12 år 

«Point Break» er en film med Keanu Reeves og Patrick Swayze av Kathryn Bigalow («The Hurt Locker») fra 1991. 
Nå har filmfotograf Ericson Core satt seg i regissørstolen og laget en ny versjon av filmen med manus av Kurt Wimmer («Salt»). 
Remakes er sjeldent bedre enn originalene, og «Point Break» anno 2015 er intet unntak. 

I 90-tallsversjonen infiltrerer en FBI-agent en gjeng med surfere som er mistenkt for en rekke bankran. 
I den nye versjonen er de ekstremsportsutøvere og økokrigere som vil redde verden, men som lar seg sponse av en riking, fester på yachten hans som forurenser mer enn verdens kuer til sammen, og reiser med fly rundt halve verden og freser rundt på støyende motocross-sykler. 

Anmeldelsen baserer seg på 2D-versjonen, men ingen 3D-effekter kan dekke over dårlig regi, en hovedrolleinnehaver blottet for karisma, og en rekke dialoger som minner mer om floskelorgier. 
Filmen leverer endimensjonale karakterer, og de blir stereotypiske og kjedelige, og som seer bryr jeg meg ikke om de lever, dør, eller blir fanget. 
Filmen byr på et par kule actionscener, men både plottet og karakterene er lite troverdige og filmen oppleves som en parodi. 
På toppen av alt er spesialeffektene dårlige. 
