Traust, men informativt
Hvis du vil lære å lage fancy, oppsiktsvekkende kaker og desserter, har du kommet til feil sted. 
Vil du derimot få godt grep om klassikerne, finner du det meste i denne boka. 

Desserter 

Elin Vatnar Nilsen 

176 sider 

Cappelen Damm 

Tittelen holder så absolutt det den lover: 
Hvis du drømmer om bestemors karamellpudding, sjokoladepudding eller tilslørte bondepiker, tør jeg vedde på at versjonene i denne boka er ganske nært opp til slik du har fått klassikerne servert i barndommen. 
I denne boka lærer konditor Elin Vatnar Nilsen oss å lage enkle hverdagsdesserter, fromasjer, mousser og puddinger, kaker og terter, samt en del internasjonale gjengangere på restaurantmenyer, som panna cotta, creme brulee, tiramisu og sjokoladefondant. 

På en pedagogisk og lettfattelig måte forteller forfatteren om en del sentrale ingrediensers bruksområder og egenskaper. 
Hun har for eksempel satt av en hel side til å fortelle om ulike typer sukker, hva som er forskjellene, hva som brukes hvor, og hvorfor. 
Egentlig er det ganske befriende å for en gang skyld lese om sukker i en matbok uten at det framstilles som en form for gift. 

Dette er en glimrende bruksbok for deg som vil lære basisen i vellykket kakebaking og dessertlaging. 
Det blir som en slags rutete dessertkokebok. 
Ikke spesielt utfordrende eller eksperimentelt, men et godt oppslagsverk når man har lyst på noe søtt. 
Og det har vi jo rett som det er. 
