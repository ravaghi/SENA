PÅSKEKRIM:Volvo mellom to permer 

Denne kriminalromanen har mange likhetstrekk med en Volvo. 
Trygg, sikker, sjangertro, stødig. 
Og littegrann forutsigbar til tider. 

Anne Mette Hancock. 
Likblomsten. 
Vigmostad Bjørke forlag, 2018. 375 sider. 
Oversatt av John Erik Frydenlund. 

Anne Mette Hancock bryter ikke akkurat ny mark i denne romanen, men den er ikke dårlig av den grunn. 

Misforstå meg rett: 
Til krimdebut å være er dette solide greier. 
Men forfatteren følger de kjente spor, inspirert av en myriade tilsvarende historier av en myriade tilsvarende forfattere. 
Og som så mange andre krimforfattere er Anne Mette Hancock egentlig journalist. 

Her treffer vi den beintøffe gravejournalisten Heloise Kaldan, som spar møkk med dødsforakt i den fiktive avisa Demokratisk Dagblad. 
En dag mottar hun et brev fra Danmarks mest berømte morder. 

Tre år i forveien har en rikmannssønn fra en av Københavns mest fasjonable forsteder blitt myrdet i sin egen seng. 
Spor på stedet og overvåkingsbilder viser med all tydelighet at morderen var den unge kvinnen Anna Kiel, som fortsatt er på rømmen. 

Når Kaldan deretter befinner seg ubehagelig nær et nytt drap, og det viser seg at viktige spor i saken av en eller annen grunn peker mot henne selv og hennes liv, oppstår det selvsagt komplikasjoner. 

Romanen lener seg tungt på etablerte klisjeer i sjangeren. 
Den garvede, og kontroversielle, journalisten. 
Pikante seksuelle relasjoner på jobben og med kilder. 
(I det virkelige liv er det dessverre mye mindre av den slags). 
Den utradisjonelle politimannen. 
De feige sjefene (både i redaksjonen og hos politiet). 
En ekkel riking. 
En mystisk morder på rømmen. 

Men på den annen side: 
Dette er godt krimhåndverk. 
Språket er godt og effektivt, slik det ofte er når journalister skriver krim. 
Og boka oppfyller det mest grunnleggende krav til krimhistorier av denne typen: 
Man ønsker ikke å legge vekk boka før man har funnet ut hvordan det hele henger sammen. 
Og det er en tvist i plottet mot slutten som er godt kommet på. 

Boka er tenkt som den første i en serie romaner med Heloise Kaldan i hovedrollen. 
Det trenger ikke være så dumt. 
Hvis Hancock tar noen flere sjanser neste gang kan dette bli riktig bra. 
