Logitech Harmony 300i
Nå er det så billig at det ikke er noe å lure på - eller? 

Problemet med alle apparatene i stua som tar seg av lyd og bilde, med fjernkontrollene spredd rundt under sofaputer, stuebord og andre steder - er velkjent. 
Produsentene tviholder på sin egen standard, slik at du helst skal kjøpe hele pakka fra en og samme leverandør, da får du gjerne en fjernkontroll som virker på flere apparater. 

Men det er ikke nok. 

Selv om vi har både TV og Blu-rayspiller fra samme produsent trenger vi likevel et par fjernkontroller i tillegg, siden vi har både PVR og mediespiller koblet til TV-en. 

Det finnes forskjellige fjernkontroller som kan programmeres av brukeren, enten ved å taste inn koder, eller ved å "lære" ved å registrere de forskjellige signalene som sendes, ett og ett. 

Logitech har valgt en helt annen løsning med sin Harmony-serie, som bruker en omfattende database av alle mulige og umulige apparater som ligger på Internett. 
Ved hjelp av en enkel programvare kobler du deg opp og plukker ut de apparatene du selv har fra enkle menyer, så velger du hva du vil gjøre (se på TV, spille DVD/Blu-ray, høre musikk etc.) så kobler du til Harmony-kontrollen og hele oppsettet lastes ned. 
Så er det bare å koble fra og begynne å bruke fjernkontrollen. 

Fra svinedyr til grisebillig 

De første fjernkontrollene som kom var ikke i den rimelige enden av prisskalaen. 
Den første vi testet i 2006 hadde en listepris på over 2000 kroner. 

Senere har det kommet stadig rimeligere modeller og prisene har falt. 
Den forrige vi testet kostet i underkant av 500 kroner, nå har Logitech kommet med en ny modell 300i, som selges for under 250 kroner. 

Hvor ligger begrensningen? 

Men de ter likevel en liten hake ved de aller rimeligste modellene, og det ligger i hvor mange apparater de kan styre. 
Harmony 300i kan bare styre fire apparater, men det kan ofte være tilstrekkelig. 

Men det er mer. 

I de andre Harmony-kontrollene vi har testet kan man som nevnt over sette opp hva man vil gjøre, som Logitech kaller "Activities". 
Det betyr at man f.eks. velger å se på TV, hvor man da slår på dekoder, TV, eventuell receiver og i tillegg hvilke innganger man skal bruke på de forskjellige apparatene. 
Dette gjelder både HDMI-inngangene på TV-en (og eventuelt andre innganger som SCART fra den gamle VCR-en). 
I tillegg kan man velge hvilket apparat som styrer volum etc. 

Dermed kan du bare ved å trykke én knapp slå på alle de apparatene som trengs for å se på TV, eller spille Blu-ray osv. 
og så er alt klart. 
Videre manøvrering skjer også med Harmony-kontrollen. 

Men på 300i er det bare en eneste slik aktivitetsknapp, og den styrer det som er nødvendig når du skal se på TV. 
Basta. 

Skal du se på DVD, eller bruke mediespiller, så må du først velge denne, så slå på strøm med Powerknappene på 300-kontrollen, så velge inngang på TV-en. 

Skal du bytte kilde må du også jobbe manuelt. 

Med andre ord: 
Du har fremdeles god kontroll, men automatikken er borte, makro-funksjonene om du vil, som sender ut en rekke tastetrykk i riktig (veldig viktig!) rekkefølge. 

Konklusjon 

Harmony 300 er en god fjernkontroll, den ligger godt i hånden og har god knappefølelse. 
Men den mangler de virkelig smarte aktivitets/makro-funksjonene som de andre apparatene i Harmony-serien har. 
Derfor er den ikke egnet til å være den store problemløseren for mindre barn og teknisk uinteresserte (og utålmodige) personer man deler apparater med. 

Spanderer du et par hundre kroner mer får du en Harmony 600. 
Det er fremdeles den vi sterkt anbefaler. 
