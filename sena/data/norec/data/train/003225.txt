Notes on a scandal
Seriøst drama skildret meget godt! 

Klar for skikkelig ”særriøs” britisk film, eller? 
”Notes on a scandal” har det meste for elskere av drivende godt drama. 

Judi Dench og Cate Blanchett spiller skjørtene av hverandre i en historie som øker i intensitet fra første akt til siste. 
Bare helt i slutten snubler filmen i veivalget. 

Men til da har regissør Richard Eyre godt grep rundt det hele og har gjort ”Notes on a scandal” til en spennende film med flotte prestasjoner fra sine to leading ladies! 

Den strenge, gamle og grå veteranlæreren Barbara Covett fascineres av den nye læreren Sheba Hart og tar henne under sin vinge. 
Når Barbara oppdager Shebas store hemmelighet, utnytter hun den til å sikre henne som sin hjertevenn. 
Hun vil ha henne for seg selv. 

Sheba ser ikke nødvendigvis på vennskapet på samme måte, og når forventingene ikke innfris, tar historien en vending som kan gi sørgelige resultater for begge to. 

Jeg vrir meg i stolen. 
Det er så pinlig. 
Ikke selve filmen, men situasjonene Barbara og Sheba tvinger seg opp i. 
Det er ganske klart fra tidlig av at de har helt forskjellige oppfatninger om vennskapsforholdet mellom seg. 

Og etter at Shebas hemmelighet er sprukket, er det i hvert fall ingen tvil. 
Det er som å se forspillet til et uunngåelig kræsj. 
Det fortelles drivende godt og spilles enda bedre av Dench og Blanchett. 

Regissør Richard Eyre har laget film med Judi Dench før. 
De virker trygge på stoffet de har laget film av og tør ta noen sjanser som gir resultater. 

Se bare på hvordan Dench ser ut i filmen og hvordan hun ikke er redd for å fremstå som både kald og usympatisk, samtidig som vi aner hennes egen livsløgn og fornektelse av egne personlighetstrekk. 
Slik blir hun interessant. 

Cate Blanchetts figur er kanskje litt mer diffus. 
Vi forstår aldri riktig helt Shebas motivasjoner, men slik blir hun i alle fall spennende. 

Filmen gjør nesten alt riktig, helt til det aller siste minuttet. 
Da gjør den antydninger til den ene figurens umiddelbare fremtid som jeg kjenner så utrolig godt igjen fra mange andre filmer. 

Plutselig sitter jeg igjen med et inntrykk av mangel på originalitet og oppfinnsomhet som rimer dårlig med den flotte filmen jeg frem til da hadde sittet og sett. 

Jeg vet det er en detalj, men når så mye er gjort så riktig, blir det dobbelt skuffende å se filmskaperne ty til en så dårlig løsning helt til slutt. 

La meg likevel understreke at ”Notes on a scandal” er et topp drama med gode kvaliteter for alle som liker ”serriøs” film! 
