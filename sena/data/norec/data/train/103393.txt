Utfordrende fantasi-action
«Champions of Norrath» er ingen umiddelbar klassiker, men vil garantert falle i smak hos de fleste tilhengere av actionrollespill. 

Det hjelper også at selve produksjonen er god som gull. 
Grafikken er riktignok enkel og lite pompøs, men samtidig er den stemningsfull og fungerer veldig godt sammen med de atmosfæreskapende melodiene. 
Skuespillet er overraskende godt gjennomført, og i sum lukter spillet kvalitet. 

«Champions of Norrath» har også en passende lengde, og stedene du besøker stiller med bra variasjon. 
Alt fra dunkle grotter til vakre alveskoger ligger foran deg, og mye av fascinasjonen bak spillet ligger i å kontinuerlig oppdage nye områder. 

Spillet kan heldigvis nytes både over Internett og sammen med fire spillere på samme konsoll. 
Dette fungerer bedre enn enspillerdelen, spesielt fordi det blir enklere å knekke oppgavene med hjelp fra andre. 

For «Champions of Norrath» er et utfordrende spill som ofte setter deg opp mot umulige odds. 
Du skal ha en stor dose tålmodighet for ikke å bli riv, ruskende gal av å måtte gå gjennom samme brett gjentatte ganger uten hell. 

Og det er kanskje der «Champions of Norrath» briljerer. 
Motgang er tross alt uimotståelig avhengighetsdannende. 
