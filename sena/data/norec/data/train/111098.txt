Adrenalinkick
Intens, ubehagelig og et sant adrenalinkick av en film! 
En fortelling som gir fysisk ubehag og tankevekkende opplevelser. 

Filmen er basert på historien til Aron Ralston; et kroneksempel på en ung, rastløs sjel som utforsker naturkreftene - helst på egen hånd, og uten å si hvor han er. 
Den gangen det går galt, går det fryktelig galt. 
Han sitter stuck i en hule, bokstavelig talt i klemma. 
En kampestein gjør at armen hans ikke kommer løs. 

Den alltid energisk ladet regissør Danny Boyle har grepet fatt i dette med suggererende intensitet. 
Ikke minst ved bruk av musikk med høye pulsslag-takter. 
Valget av James Franco som Ralston er glimrende. 
Franco har den rastløse energien og skarpe tankegang som sømmer seg en ensom ulv-skikkelse av dette kaliber. 

Samtidig er dette en fortelling om selvoppholdelsesdrifter, om rasjonelle handlinger foretatt i desperate situasjoner, og om menneskets evne til å utnytte sin egen urkraft, selv når naturkreftene har overtaket. 

Enkelte scener er svimlende ubehagelige. 
Lite er overlatt til fantasien når Franco demonstrerer kombinasjonen sløv kniv og armkutting. 
Likevel er det den menneskelige styrken som er filmens sterkeste drivkraft. 
