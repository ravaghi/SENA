Passe underholdende avsporing
Film: 
«The Commuter» er stort sett spennende nok til å ta oppmerksomheten bort fra den tynne handlingen. 

The Commuter 

Sjanger: Action / Thriller 

Skuespillere: Liam Neeson, Vera Farmiga, Patrick Wilson. 

Regi: 
Jaume Collet-Serra 

USA, 2017 

Lengde: 1 t. 44 min. 

Aldersgrense: 
15 år 

Noen dager virker det som om alt går på skinner. 
Andre dager er grå og fulle av små og store hindre. 
Det kan se ut til at Michael (Liam Neeson), en 60 år gammel forsikringsselger, har begge typer dager. 
Han lever et tilsynelatende ordinært og semi-lykkelig forstadsliv med kone og sønn, med alle de små og store gleder og bekymringer det fører med seg. 
Hver dag pendler han med det samme toget til jobben på Manhattan, en rutine han ser ut til å sette pris på. 
Men plutselig kommer en av unntaksdagene, da ingenting går på skinner, men tvert imot sporer fullstendig av. 
Det begynner med at han får sparken. 
Så går han på pub sammen med en gammel kollega og utsetter den vanskelige samtalen med kona. 
Og når det omsider er på tide å sette seg på toget hjem, blir han oppsøkt av en ukjent kvinne som antakelig er djevelen sjøl og forelagt et tilbud han ikke kan takke nei til. 

Dermed starter en klaustrofoblisk kamp mot klokken-jakt på en ukjent person om bord på toget. 
Det blir snart åpenbart at både Michael og de andre passasjerene er i fare, og han må finne den eller de ansvarlige før det går fullstendig galt. 

Regissør Jaume Collet-Serra viste i fjorårets «The Shallows» at han har godt øye for formelpregede og stilrene sjangerfilmer som dette, og det er lett å lene seg tilbake og la seg underholde av «The Commuter» også. 
Etter hvert er det imidlertid vanskelig å se bort fra de logiske bristene, de forutsigbare vendingene og ikke minst mangelen på troverdige rollefigurer som man kan få sympati med. 
Michael er i så tilfelle et hedelig unntak, men det skyldes først og fremst Neesons kvaliteter som skuespiller, og ikke manuset. 
Dette er den typen film som er underholdende så lenge den varer, og usedvanlig fort glemt etterpå. 
