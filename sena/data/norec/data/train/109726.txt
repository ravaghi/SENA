God Seed:«I Begin» 

Glem skandalene rundt Gaahl. 

Medieomtale rundt lovbrudd, fengsel, bandkrangel, kontroversielle kirkebrannuttalelser, omstridt skuespillervirksomhet og offentlig status som homofil har fulgt i Gaahls fotspor etter at han og King brøt med Gorgoroth for tre år siden. 
Nå er imidlertid Gaahl tilbake der han bør være, som frontfigur for et av landets beste metal-lag. 
Gorgoroth kan så vidt spores i den rasende, infernalske åpningen på «I Begin», men i et uhyre sterkt midtparti bretter God Seed ut de dystersvarte kappe-ermene sine og avslører et mye mer komplekst lydbilde, tidvis farlig suggererende og med arrangementsmessige detaljer som nå også omfavner elektroniske impulser, vellykket implementert i det knugende uttrykket. 

For Gaahl må «I Begin» sees på som en personlig triumf som også bør få en effekt utenfor hans musikalske virke. 

BESTE LÅT: 
«Alt liv» 
