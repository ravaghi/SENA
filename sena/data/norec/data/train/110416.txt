I Was A King:«I Was A King» 

(Hype City/VME) 

Julaften for nittitallsnostalgikere 

Det starter i mild kakofoni, gradvis erstattet av psykedelisk leirbålsallsang à la Flaming Lips, komplett med «skronky» saksofon. 
Deretter går det slag i slag på dette glimrende konsise albumet: 
Ilende, kilende My Bloody Valentine-pop. 

En ublu hyllest til nittitallets mest undervurderte popband, Teenage Fanclub. 
En Dungen-ish versjon av den gamle kristenrockkongen Larry Normans «Hard Luck Bad News». 
Dinosaur Jr.-harving. 
Og kanskje mest overraskende, «It's All You». 

Den pianofiguren er ikke så mye Bruce Springsteen, som Ulf Lundell når han leker Bruce Springsteen. 
Norske I Was A Kings første fullengder er veldig «indie»: 
Amerikansk sekstitallsrock sendt gjennom et monokromgustent britisk filter. 

Den er også frydefullt trivelig. 
Bare én av låtene tikker over tre minutter. 
Duoen - bestående av Frode Strømstad og Anne Lise Frøkedal (hjulpet av venner som Emil Nikolaisen og Sufjan Stevens; Gud er trolig til stede i mer enn bare detaljene her) - instrumenterer og arrangerer dem på måter som både er rikt kreative og innbydende. 

Det er musikk som slekter for mye på musikk andre har laget før, til å kunne sette verden i brann. 
Men uhyre sympatisk uansett. 

ANBEFALTE KJØP: 
«Still», «Golden Years», «Breathe», «Stay Warm», «It's All You», «Extra Number», «Norman Bleik» 
