Han er den nye partykongen
Lars Vaular vil bare ha det fett. 
Hør låta og les anmeldelsen. 

LÅT: 
Lars Vaular fortsetter ufortrødent sin lek med 90-tallets klubbestetikk. 
Siste skudd fra stammen heter «Fett» og virvler opp støvet etter KLF's «3 AM» og sampler det smått abrupte og konstaterende refrenget fra Dr. Eriks lett obskure undergrunnsklassiker, «Det eneste jeg vil er å ha det fett». 

Et refreng som umiddelbart borrer seg inn i øregangene - garantert for å bli der ut sommeren. 

Låten er nok en gang produsert av Thomas Eriksen og bekrefter at radarparet har funnet den perfekte balansen mellom novelty og kontemporær popkunst. 
Det er nemlig noe med måten duoen iscenesetter referanse på som gjør at det alltid låter friskt og smart fremfor kitchy og oppblåst. 

Vaular er nok en gang i sitt underfundige og tilbakelente slag. 
Han er aldri oppe i fjeset ditt, men fengsler med sine lune, småsatiriske betraktninger. 

«Fett» er samtidstechno med hard dansefot og høyt hjerneklisternivå. 
Lars Vaular vet hvordan man lager party og da er det bare å adlyde og løpe ut på gulvet. 
