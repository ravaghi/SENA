John Mayer:«Heavier Things» 

(Aware/Sony) 

Pent og humørløst fra amerikansk gitarrocker. 

Amerikanske John Mayer, som vakte overraskende stor oppsikt med sitt forrige album «Room For Squares», fortsetter i samme normalrock-spor på sin nye plate. 
Mens åttitallet for lengst har fått sin renessanse innen popen og nypunken, er John Mayer et bevis på at det selvsamme tiår også lever videre innen tradisjonell, gitarbasert og småsofistikert voksenrock. 

Her er en rekke midtempo Sting-aktige hyggespor og noen ballader som dirrer av Phil Collins. 
Det låter proft og fint, og at 26-åringen ikke bare er en dønn seriøs musiker, skjønner man ut fra det ganske underholdende coverheftet. 

Men det er likevel noe humørløst, eller kanskje heller nerveløst, over denne platen. 

Den klarer ikke å engasjere, den er hverken lettbent eller spesielt krevende. 

Men ønsker man bakgrunnsmusikk med litt tyngde, kan «Heavier Things» være tingen! 
