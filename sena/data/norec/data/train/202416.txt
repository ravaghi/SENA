PRØVEKJØRT:Hyundai i30 

SEVILLA (DinSide Motor): 
Vi har fått bekreftet våre mistanker om at nye i30 ville bli en meget god bil. 

La det være sagt med én gang, med fare for at vi gjentar oss selv: 
Koreanerne har virkelig fått dreisen på kunsten å bygge gode biler. 
Nå har vi fått det bekreftet etter å ha testkjørt den nye kompaktbilen til Hyundai, i30 av annen generasjon. 
Bilen skal konkurrere med storselgere i det såkalte C-segmentet som VW Golf og Ford Focus – det vil si at konkurransen blir tøff. 
Men i30 har det meste som skal til for å true de beste i klassen. 

Så presenterer da også den koreanske bilprodusenten Hyundai i30 - som er utviklet og produseres i Europa - som ambassadør for merket på lik linje med den vellykkede Hyundai i40. 

Vist i Frankfurt 

Det er lenge siden vi fikk se bilen første gang, under en før-première rett før Frankfurt-utstillingen i fjor. 
Vi ble slått dengang av bilens designmessig markante personlighet, og dette inntrykket ble nå forsterket da vi fikk se bilen ute på veien. 
Hyundai kaller sin designretning - som vi også har fått smake med ix35 og i40 - for "Fluidic Sculpture" hvilket er litt vanskelig å oversette; begrepet "flytende skulptur" blir ikke helt riktig... 

Personlighet 

Uansett dreier det seg om et designspråk mange vil synes virker beslektet med Fords "Kinetic Design" som skal stå for energi i bevegelse og idéen med at designen skal uttrykke bevegelse og dynamikk også når bilen står stille, deles av de to produsentene selv om vi synes Hyundai har greid å finne sin egne, gjenkjennelige tolkning av dette designkonseptet. 
For vår del synes vi formspråket både på i30 og på storebror i40 er karaktersterkt, originalt og vellykket. 

Vellykket interiør 

Interiøret er mer tradisjonelt, men langt fra så traust som Volkswagens interiør i Golf. 
Vi fant ergonomien upåklagelig og instrumentenes plassering intuitiv og logisk. 
Dette er helt klart godt gjennomtenkt. 
Samtidig er kvalitetsfølelsen gjennomgående høy med gode materialvalg og visuelt harmonisk helhet - noe vi tidligere har klandret Ford for ikke helt å ha fått til i Focus. 

Når så plassforholdene viser seg å være gode og setene gode å sitte i, med god sidestøtte, kan vi konkludere at dette er noe av det beste man finner i klassen. 
I forhold til utgående i30 er det bedre plass både foran, bak og i bagasjerommet. 
En voksen person på 190 cm finner greit plass i baksetet - med hodestøtten i riktig posisjon, hvilket er meget bra. 

Interiør: 

Motorer 

Når det gjelder motorutvalg, leveres nye Hyundai i30 med tre bensin- og tre dieselmotorer med effekt fra 90 til 135 hestekrefter. 
Det ble stilt spørsmål under lanseringen om Hyundai tenker på å lansere en sportsligere, "GTI"-type versjon av bilen. 
Til dette ble det svart at det ikke kan utelukkes, og for vår del regner vi det som rimelig sikkert at en høy-ytelsesversjon vil komme i fremtiden. 

Under 100 gram CO2 

Her i landet tror vi trekkplasteret fremfor alt vil bli 1.6 diesel på 128 hestekrefter som, i Blue Drive-versjon med blant annet start&stopp-system; (ISG), og dekk med lav rullemotstand, oppgis å ha bare 97 gram CO2-utslipp per kilometer, hvilket er klart klasseledende med en så sterk motor. 
Alternativene på dieselsiden er en 1.6/110 hester og en 1.4/90hester. 
Bensinmotorene er en 1,4-liter på 100 hester og to 1.6-varianter på 120 og 135 hester. 
Alle 1,6-litersmotorene er tilgjengelige med sekstrinns manuell girkasse eller sekstrinns automat. 

Eksteriør: 

128 hester testet 

Det var den sterke dieselmotoren testbilen "vår" var utstyrt med og at den leverer varene, er det ingen tvil om. 
128 hestekrefter er et solid tall i klassen mens dreiemomentet på 260 newtonmeter er mer standard i våre dager. 
Dette momentet er tilgjengelig fra 1.900 til 2.750 omdreininger. 
For øvrig er momentet det samme i 110-hestersutgaven, og tilgjengelig over det samme registeret. 
Forskjellen ligger i at det daler tidligere - 128-hesteren vil først oppleves sprekere når man utnytter turtallsregisteret i større grad. 

Økonomi fremfor spenst 

0 til 100 km/t går unna på 10,9 sekunder og toppfarten er 197 km/t. 
Dette er gode tall i klassen. 
Velger man automatgir blir de tilsvarende tallene 11,7 sekunder og 190 km/t. 
Vår bil var utstyrt med en sekstrinns manuell girkasse som fungerte upåklagelig, med en godt plassert girspak og korte og presise sjalteveier. 
I praksis opplevde vi bilen som tilstrekkelig sprek - men heller ikke særlig mer. 
Dette har å gjøre med den høye girutvekslingen man selvsagt har valgt for å få lave normforbrukstall og for kjøreopplevelsens skyld kunne vi ønsket oss en kortere utveksling. 
Derimot er seigdraget godt og solid og kompromisset mellom drivstofføkonomi og utnyttelse av kreftene er i det store og hele akseptabelt. 

Så er da også motoren meget nøysom: 
De oppgitte tallene fikk vi ikke verifisert, men de er lave: 0,4 liter per mil og 104 gram CO2 per kilometer. 
Som nevnt kommer denne i en BlueDrive-versjon som er enda gjerrigere. 
Med automat derimot, blir bilen vesentlig tørstere: 0,55 l/mil og 145 gram CO2. 

Volkswagens toppsjef lot seg imponere av Hyundai i30 i Frankfurt. 

God på veien 

Kompromiss er også et stikkord i forholdet mellom komfort og kjøreegenskaper, og som de fleste konkurrentene greier også Hyundai å kombinere de teoretisk sett motstridende kravene fra de to aspektene på en stadig bedre måte. 
Vi opplevde bilen som både velkjørende og komfortabel og begge deler er klart forbedret i forhold til forrige generasjon. 
Dempingen fungerer meget bra og svelger komfortabelt både store og små ujevnheter. 
Kjøreegenskapene er ikke like skarpe og sporty som de en Ford Focus kan vise til, men ligger mer på nivå med VW Golf - forutsigbare med lett understyringstendens på grensen, med en styring som er tilstrekkelig både presis og direkte. 

Motor og vind høres - litt 

I det hele tatt en bil det er behagelig å kjøre, både på små svingete veier og på motorveien. 
Når det gjelder støynivå er det lavt i de fleste situasjoner selv om man hører dieselmotoren - som ikke er klassens mest stillegående - ved pådrag fra lave hastigheter og det blir en del vindsus - særlig på passasjersiden - ved høyere hastigheter (uansett ulovlige i Norge, så ikke noe problem av dimensujoner). 
Totalt sett er bilen av de bedre i klassen også på dette området. 

Godt utstyrt 

Hyundai vil tilby en velutstyrt bil i kompaktklassen, selv om den ikke vil kunne slå ledende Ford Focus på tilgjengelig aktivt sikkerhetsutstyr i denne omgang. 
Men man finner altså utstyr som panoramatak og en stor trykkfølsom TFT-skjerm som informasjonsdisplay, navigasjon med syv-tommers skjerm og styring som kan innstilles i tre forskjellige oppsett etter førerens preferanse: Sport, Normal og Komfort. 
Xenon lyskastere og LED-kjørelys kombineres med adaptive hovedlys. 
Bakkestartassistent og nødbremsutløst blinking med bremselysene er standard. 
Testbilen var utstyrt med et velfungerende ryggekamera som har en smart beskyttelse av linsen under bilens logo på hekken. 

Alt i alt har nye Hyundai i30 vært et meget tiltalende bekjentskap og et vi meget godt kunne vurdert opp mot de beste i klassen med Ford Focus og VW Golf i spissen. 
Dette med forbehold om prisen, som ikke er kjent i skrivende stund, men som vil bli offentliggjort i mars. 

Hyundai i30 vil ha Norges-lansering i mars/april og den norske importøren satser på å selge 1.200 biler i 2012 hvorav cirka 40 prosent med bensinmotor og 60 prosent diesel. 
