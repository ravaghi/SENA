Multicom Compal PBL21
Den ser kanskje anonym ut, men ikke la deg lure av maskinen med Intels nye og imponerende "Sandy Bridge"-prosessor. 

Multicom er i skrivende stund den eneste norske PC-produsenten som har sin egen bærbare PC-serie. 
I et stadig tøffere marked med til dels svært små marginer, har Multicom funnet sin nisje blant brukere som krever høy spillytelse og spesialegenskaper som ikke er så lett å finne i "mainstream"-segmentet. 

Selskapet er også tidlig på banen med modeller basert på andre generasjon Intel Core-prosessor, og PBL21 er blant de første som blir tilgjengelig med en slik "Sandy Bridge"-prosessor, som både skal gi høyere ytelse og mindre strømbruk enn første generasjon. 

Og det er ikke en hvilken som helst maskinkonfigurasjon vi snakker om, her har Multicom en meget god spekket maskin, der dette er noe av hva du kan boltre deg med: 

15,6" LED-baklyst LCD-skjerm, 1920 x 1080 piksler (matt eller blank) Intel Core i7-2630QM "Sandy Bridge" prosessor, 4 x 2,0 GHz * 2 x 2 GB DDR3-RAM (maks 16 GB) 
Nvidia Geforce GT 540M grafikkbrikke, 2 GB RAM 500 GB Hitachi harddisk, 7.200 rpm DVD-brenner for alle formater WLAN (b/g/n) 1,3 megapiksels webkamera 2 x USB 2.0 og 1 x USB 3.0 kontakter HDMI + VGA-tilkoblinger minnekortleser for SD/MMC/MS mic inn, linje ut lydutganger (minijack) 2-kanals HD-lyd Gigabit nettverk Multiberøringsfølsom pekeplate Kan leveres uten operativsystem med redusert pris 6-cellers batteri Størrelse: 37,6 x 24,9 x 3,49 (b x d x h) Vekt: 
2,5 kg (* Erstattes av i7-2720QM 2,2 GHz i salg) 

Det er flere ting som skiller denne PC-en fra den gemene hop. 
Først og fremst har den en skjerm med full HD-oppløsning, noe som er høyst uvanlig i klassen for 15,6-tommere. 
For det andre tilbyr Multicom deg å velge mellom matt eller blank skjerm. 
For det tredje kan den leveres uten operativsystem. 
I skrivende stund sparer du 600 kroner på å velge bort Windows 7 Home Premium, for eksempel. 

Sylfersk vare 

At PC-en også leveres med en USB 3.0-port, Nvidia Geforce GT 540M grafikkbrikke og siste generasjon i7-prosessor fra Intel, understreker at dette er noe av det ferskeste du kan få på PC-markedet akkurat nå - og noe av det kraftigste. 

PC-en kan dessuten skreddersys i Multicoms egen PC-velger. 
Der kan du for eksempel velge annen diskløsning, prosessor og minne, for å nevne noe. 

Ulv i fåreklær 

På utsiden er det imidlertid lite som minner om at dette i sannhet er en råtass. 
Her er kun benyttet plast, oversiden er svart og helt blank (dessverre vises fingeravtrykk veldig lett), mens Multicom-merket under skjermen vises først når lokket er åpent. 

Og i motsetning til nær sagt alt annet som kan krype og gå av modeller fra de store produsentene er PC-en kjemisk renset for klistremerker. 
PC-en kan faktisk kjøpes helt uten operativsystem og programvare hvis du ber om det. 
Det er en opsjon svært få av konkurrentene gir deg mulighet til. 

Multicom satser dessuten kun på det norske markedet, så her får du norsk tastatur, uten de nordiske kombi-tastene med ÖØÆ og ÄÆØ som vi ser hos de fleste konkurrentene. 

Tastaturet er av den klassiske typen der tastene ligger tett inntil hverandre. 
Det er godt å skrive på, lager relativt lite lyd, og er akkompagnert av et numerisk tastatur til høyre. 

Pekeplaten er sømløst integrert i chassiset, og under denne er en en vippeknapp for venstre- og høyreklikk. 
Foruten av/på, bryter for WLAN i front og en strømbryter for USB-kontakter, er det ingen andre hurtigknapper eller andre spesialknapper. 
Det hele er oversiktlig og greit. 

I fronten sitter en minnekortleser og den nevnte WLAN-bryteren, mens alle tilkoblingspunktene sitter på siden, nærmest brukeren. 

Slik Windows var tenkt å være 

Vårt testeksemplar kom med Windows 7 Home Premium (64 bits) ferdig installert og konfigurert. 
Vi må si at det var en sann befrielse å oppleve i praksis. 
PC-en startet på 28 sekunder, og en mappe med drivere var det eneste som befant seg på skrivebordet. 

Kjøper du en PC fra HP, Acer, Asus og de andre store produsentene, har du ikke noe valg - du får som regel med en haug med tilleggsprogrammer som du må forholde deg til, og som noen ganger kan være vrient å bli helt kvitt, mens du her står helt fritt til å installere kun det du trenger. 

Flott med høyoppløst skjerm 

Dette er den første 15,6-tommeren med full HD-oppløsning vi tester, og vi var svært spent på hvordan det ville være å jobbe med i praksis. 
Normal oppløsning på denne størrelsen er 1366 x 768 piksler, mens denne altså har 1920 x 1080. 
Det betyr at tekst og symboler blir mindre, men det opplevdes faktisk som midt i blinken for våre 39 år gamle øyne. 

Fargene endrer seg når innsynsvinkelen passerer 50 cm den ene eller andre veien, men det er også helt vanlig. 
Rett forfra er bildet sylskarpt, hvitt er hvitt og sort er sort, og alt i mellom ser bra ut. 

Her er selvfølgelig mulighet å endre på skriftstørrelser og lignende dersom du synes det blir for smått, det kan du lese mer om i denne artikkelen. 

Vårt eksemplar var utstyrt med blank skjerm, mens standardmodellen vil ha matt skjerm. 
Det betyr langt mindre gjenskinn enn i vårt testeksemplar, noe som under mange lysforhold kan være en stor fordel. 

Meget høy ytelse 

Vi var spente på hva den nye i7-prosessoren kunne by på av ytelse, og vi ble ikke skuffet. 
Til alle oppgaver knuste den alt av hva vi har testet tidligere. 
Vi legger imidlertid til at de fleste modellene vi har testet før har ligget i lavere prisklasser. 

Passmark gav oss resultatet 6713 på CPU-ytelse. 
I tabellen under har vi sammenlignet med gjennomsnittsverdier fra prosessorer i andre PC-er som ligger i samme prisklasse (rundt 10.000 kroner): 

Selv om klokkehastigheten pr kjerne er kun 2 GHz, er det snakk om et kraftig løft i forhold til hva du normalt finner i samme prisklasse. 

Når det gjelder den nye GT 540M-grafikkbrikken fra Nvidia, er ytelsen mer "midt på treet" sett i forhold til grafikkbrikkene i andre PC-er i samme prisklasse: 

Prosessoren er etter vårt skjønn mer enn kapabel til å løse alle oppgaver du gir den, raskt og effektivt, gjerne mange av dem samtidig. 
Grafikkløsningen er rask nok til å dekke "casual gaming"-segmentet, og selvfølgelig mer enn kraftig nok til å drive HD-video og annet høyoppløst materiale. 

PCMark Vantage gav oss resultatet 7634, og her har vi sammenlignet mot de to 6.500-kroners PC-ene vi testet rett før jul: 

Stillegående og seiglivet 

Selv om PC-en er utstyrt med en svært kraftig prosessor og rimelig kjapt grafikkort, blir PC-en verken særlig varm eller særlig støyende. 
Under de tyngste ytelstestestene var viften godt hørbar, men den opplevdes aldri som plagsom. 

Den nye Core-familien til Intel bruker mindre strøm enn første generasjon Core-prosessorer. 
Den har også mer effektiv regulering av hastighet. 
Dette merket vi i batterilevetid-testene våre. 
Det er relativt imponerende å se at et 6-cellers batteri i en så kraftig PC holder koken i rett i underkant av 6 timer med minimal belastning, og 3 timer og 16 minutter med kontinuerlig HD-video-avspilling gjennom Windows Media Player. 

Det betyr i praksis at du kan forvente en batterilevetid på mellom 4 og 5 timer under normal, variert belastning. 

Konklusjon 

Denne testen overrasket oss på flere måter. 
Ikke først og fremst når det gjelder ytelse, vi visste at det var en kraftig sak, men bruksmessig. 
Den har et bra, norsk tastatur, en høyoppløst og god skjerm, støyer lite og har et seiglivet batteri. 
Når vi legger til at den i stor grad kan konfigureres og tilpasses, samt at den kommer uten alskens crapware innabords, er dette absolutt en maskin å seriøst vurdere hvis du er på utkikk etter en allround-maskin i klassen rundt 10.000 kroner. 

Den har kanskje et litt traust ytre, alt av materialvalg er ikke like high-end, og du får PC-er med kraftigere grafikkort i samme prisklasse. 
Hvis du ikke synes det gjør noe, er dette helt klart en meget god maskin som bør tilfredsstille de fleste behov. 

Fra Multicom får vi opplyst av modellen blir tilgjengelig i slutten av måneden. 
Den kan imidlertid bestilles nå. 

Takk til Multicom for utlånet av maskinen. 
