«The Sentinel»
Regi: 
Clark Johnson 

STJERNER: 
Michael Douglas, Kiefer Sutherland, Eva Longoria 

HANDLING: 
Den amerikanske presidenten skal likvideres. 
Og attentatmennene har hjelp fra innsiden i Secret Service. 
Mistanken faller på Pete Garrison (Douglas), som har et forhold til førstedamen (Kim Basinger). 

DOM: 
Denne hybriden av (den langt bedre) Clint Eastwood-filmen «I skuddlinjen» og Sutherlands (langt bedre) TV-serie «24» er halvdøllt småunderholdende på en måte som bare kostbare Hollywood-thrillere kan være. 
Men akk - så glemsom 'a, gitt! 
Hvem er det som vil rydde presidenten av banen? 
Og hvorfor? 
Den slags detaljer tar regissør Johnson seg ikke tid til å gjøre rede for, og spenningsnivået blir deretter: 

Simpelthen ikke intenst nok, toppet av et amputert klimaks under et G8-møte i Toronto. 
Sutherland og Douglas gir til beste pustete, pesende skuespillerinnsatser - sistnevntes solbriller får ham til å se ut som en aldrende gigantmygg. 
Basinger er fremdeles smellvakker, og Longoria er med utelukkende fordi noen følte at filmen trengte et nærbilde av rumpen hennes. 

David Rasches troverdighet som verdens mektigste mann blir videre en smule svekket av at mange vil huske ham fra tittelrollen i den ultradustete 1980-tallsserien «Sledge Hammer!». 
Jepp, «The Sentinel» er en film hvor man blir sittende og tenke på slike ting. 

MORTEN STÅLE NILSEN 
