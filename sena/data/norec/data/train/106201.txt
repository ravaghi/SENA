Christian Wallumrød:«The Zoo Is Far» 

ECM/Grappa musikkforlag 

GENRE: Jazz/ samtidsmusikk Nytt mesterverk fra Wallumrød. 

Ethvert forsøk på å sette musikken til Christian Wallumrød i en bås er dømt til å mislykkes. 
Jazz, barokk, minimalisme, samtidsmusikk er ord som dekker kun et lite spekter av hans uendelig rike musikalske univers. 
Først og fremst har han et genuint øre for klang og struktur, og nok en gang trollbindes vi av unike klangsammensmeltinger og velavstemte kontrasteringer. 

Ensemblet er denne gang utvidet til en sekstett, likevel låter det som et eneste organisk legeme. 
Fele, harpe cello, og trompet smelter sammen i vakre melodier, som i «Nash Lontano». 
I «Arch Dance» brytes en seriell horisontal bevegelse i piano og klokkespill med nedadgående glissandi-linjer i trompet og cello. 
Over all rikdom og mangfold hersker en dyp og inderlig ro. 
Fragmenter av Henry Purcell og ulike variasjoner over «Psalm Kvæn» bidrar til en strukturert helhetsopplevelse. 
