Sex and the City 2
Rasistisk og flaut. 

Jeg gledet meg til å se Sex and the City 2. 
Akk så feil man kan ta! 

Overdådig, platt og vulgær er tre ord som beskriver den siste filmen om Carrie (Sarah Jessica Parker) og de andre jentene fra Sex og singelliv. 
Hva skjedde med de sterke kvinnene, de vittige kommentarene og den fantastiske moten? 

Sex and the City 2 er en farse av det tv-serien opprinnelig sto for. 

Da siste episode av Sex og singelliv ble vist på tv-skjermer verden over, var det en verdig avslutning på en serie som har gitt oss mye latter og tårer opp gjennom årene. 

Mye vil ha mer og derfor tok produksjonsselskapet spenene fatt og startet melkeproduksjonen. 

Nå er det duket for andre film etter tv-seriens slutt - Sex and the City 2. 
Og beklager å måtte si det jenter, men forbered dere på å bli skuffet. 

Pinlig kulturkrasj 

To år er gått siden Carrie og ”Mr. Big” (Chris Noth) omsider giftet seg. 
Nå kjenner Carrie på følelsen av å være i et forhold som har stagnert. 
Hun kjeder seg hjemme og er livende redd for at hun og Big er i ferd med å miste den berømmelige gnisten. 

Samantha får et PR-oppdrag i Abu Dhabi og tar alle jentene med seg på tur - «all expenses payed». 
Dermed blir vi med Carrie og gjengen til de Arabiske Emirater. 
Der er det duket for en gedigen kulturkrasj. 

Når de frigjorte amerikanske kvinnene møter den patriarkalske kulturen går også selve filmen på en real smell. 
Det virker som om manusforfatterne har prøvd å lage en slags satirisk kritikk av det arabiske kvinnesynet. 
Dette er noe de overhode ikke mestrer, og vi blir dermed servert en rekke situasjoner som er mer pinlige enn morsomme. 

Filmen latterliggjør muslimer på grensen til det rasistiske. 
Selvfølgelig kan tøysing med stereotyper være morsomt. 
Her blir det imidlertid smakløst og jeg blir rett og slett flau. 

Flau smak i munnen 

Hadde resten av Sex and the City 2 vært bra kunne jeg kanskje klart å glemme alle de kleine øyeblikkene. 
Dessverre er det ingenting ved filmen som klarer å redde dette makkverket. 

Manuset er ekstremt dårlig. 
Dialogen er platt og fylt av tomme klisjeer. 
De snertne kommentarene vi husker fra serien er borte. 
Isteden blir vi servert krampeaktige vitser som gir meg en flau smak i munnen. 

Filmskaperne har prestert å lage to og en halv time med film uten innhold. 
At filmen klarer å være langtekkelig samtidig som den er fullstendig blottet for handling, er ikke noe som hjelper på opplevelsen. 

Pinlig og vulgær 

Jeg husker Sex og singelliv som en fantastisk serie. 
Carrie, Samantha, Miranda og Charlotte dro meg med inn i en fabelaktig verden av fylt av sex, vennskap, mote og ikke minst sko. 
Jentene på Manhattan var selve symbolet på sterke kvinner som gjør hva de vil og får det til. 

Sex of singelliv burde gitt seg på topp. 
For Sex and the City 2 er en kjedelig film uten innhold. 
Filmen er pinlig og vulgær, fylt av fordommer og dårlige vitser. 

Jeg hadde ikke sett denne filmen hvis jeg ikke hadde fått betalt for det. 

Les også: 

Andre premiærefilmer denne uken er: 

Harry Brown - God Michael Caine i hard film der alt kan løses med vold! 

Hot Tub Time Machine - Bør helst nytes med øl! 

Traileren til Sex and the City 2 er mye bedre enn selve filmen. 
Se den her: 
