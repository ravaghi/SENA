En følelse av sommer året gjennom
BigBang tar for seg av rockens gullalder på sin nye plate. 

ALBUM: 
Øystein Greni har i følge ham selv vært gjennom en tøff periode i privatlivet før og under innspillingen av BigBangs åttende plate. 

Resultatet er allikevel noe ganske annet enn hva man normalt sett forventer når vonde ting skal gjennom katalysatoren. 

«Epic Scrap Metal» er et overraskende humørfylt, tilbakelent og livsbejaende album. 

Her høres det ut som om Greni & co har latt alt som smaker av regelverk fare, stupt ned i rockearkivet og plukket med seg det som har sett gøyalt ut. 
Platen har nemlig blitt en feiring av rockens mangefasetterte uttrykk. 

Fargesprakende 
Slikt kan det fort bli mye moro av dersom man har mannskap til å behandle disse strømningene på en spennende måte. 

Nøkkelen er å få det til å låte som den naturligste tingen i verden, og det klarer Greni og gjengen med bravur. 
Enten det er snakk om salte veskysttoner, Tom Petty-aktig folkrock eller drønnende tungrock i gate med Led Zeppelin og Blue Cheer. 

Fra de vare tonene til «Everybody And Their Broken Hearts», via kabrioletanthemet «Cigarette» til det storslagne tittelkuttet, loser Greni lytteren gjennom en fargesprakende musikalsk reise uten å miste oppmerksomheten noen steder. 

Lyden av sommer «Epic Scrap Metal» låter stort og varmt, men aldri nedlesset. 
Det dynamiske spennet er stort, noe som gjør at platen hele tiden har noe nytt å by på. 

På den slentrende og bittersøte «No One» har BigBang fått forbilledlig vokalhjelp av det amerikanske stjerneskuddet, Lissie, før Greni tar den helt ned igjen i den nydelige og svulmende asfaltballaden «Cities of the Plain». 

I Los Angeles sier man gjerne at det ikke finnes «vær», med det menes at det stort sett er sol og varmt året gjennom. 
Litt av den samme effekten kan «Epic Scrap Metal» gi, en følelse av sommer uavhengig av årstid. 
