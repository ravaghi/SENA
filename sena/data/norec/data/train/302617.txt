Senja«føkking»hopen ruler
Ramsalt og løssluppen nordnorsk rockpoesi. 

CD-ANMELDELSE: 
Det mest sprudlende, ærligste, frekkeste og deiligste norskspråklige albumet jeg har hørt på lenge. 
«Tåra, pess og blod» er skamløs befriende, betakende raus og morsom. 

Oslo-bosatte nordlendinger som har ordet i sin makt: 

De tygger bokstaver som skrå og spytter ut rustikk poesi. 

Musikken er melodisk gitarbasert rock med punk- og cowboyattityd: finaste ompa-pompa. 

Senja-kollektivet drar lasset, og består av erfarne folk - inkludert Petter Pogo, jo visst, han fra Jokke og Valentinerne. 
Og han Henrik Sandnes gir bandet vokalidentitet. 

Bandet albumdebuterte i 2010 med «Bli med på yttersia», på «Tåra, pess og blod» treffer de enda bedre. 

Karene i 40-åra er musikere og sceneteknikere for langt mer kjente artister - men står ikke tilbake for sine arbeidsgivere. 

Hellbillies-brødrene Aslag og Lars Håvard har fått lov til å være med, og Ida Maria bidrar i en duett. 

«Over heia» og «Fær tell Senjahopen» gjør meg djevelsk udødelig. 
Cd-en har mange låter å glede seg over og bli ordentlig glad i. 
Jeg ser fram til å oppleve bandet live - igjen. 

Og coveret da, en hyllest til ho Karin ... 
