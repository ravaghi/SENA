Kodak EasyShare V1253
TEST: 
Kodak EasyShare V1253 er et helt vanlig lommekamera med en ganske uvanlig egenskap. 
Det tar opp video i HD-oppløsning. 

DinSide Data har gjennomført en test av seks 12 megapiksels lommekameraer for TV2 Hjelper deg. 

Full testoversikt med karakterer og rangeringer finner du her. 

Det tredje kameraet i testen er Kodak EasyShare V1253. 

En smak av fremtiden 

Det har lenge vært spekulert i om vi i fremtiden vil få en perfekt sammensmelting av egenskapene til fullblods fotoapparater og videokameraer. 

Vi har sett en rekke eksempler den siste tiden på at dette er i ferd med å skje, men foreløpig har det vært få lommekameraer som har kunnet ta opp video i høyere oppløsning enn 640 x 480 piksler, og kvalitetsmessig har de ligget et stykke bak hva man kan forvente av selv de billigste DV-kameraene med hensyn til kvalitet på lyd og bilde. 

Kodak EasyShare V1253 forandrer bildet (bokstavelig talt) med ekte HD-oppløsning. 
Riktig nok ikke "full HD" 1080P, men 720P (1.280 x 720 piksler) og stereomikrofon, ganske så oppsiktsvekkende for et kamera som i praksis for øvrig er et ganske alminnelig kompaktkamera, både utformings- og spesifikasjonsmessig. 

Når vi først er inne på egenskapene, her er noen viktige fakta om EasyShare V1253: 

Testens største skjerm er skarp og er synlig fra nær sagt død vinkel. 
Den fungerer ok i direkte sollys og i mørke omgivelser. 
For øvrig merker vi oss at objektivet ikke verken er spesielt lyssterkt eller byr på imponerende vidvinkel - men at kameraet byr på ansiktsgjenkjenning, og stabilisator. 
Sistnenvte ligger verken i optikken eller CCDen, men digitalt - og det gir ikke like god effekt som mer sofistikerte løsninger. 
Ansiktsgjenkjenning vil si at kameraet sørger for at ansiktet/ansiktene fokuseres skarpt på portretter. 

Kameraet kan ta bilder i en rekke forskjellige oppløsninger (inkludert full HD 1920 x 1080), utvalget av manuelle innstillinger er over middels, og du har også en rekke forskjellige motivrelaterte scener å velge mellom. 

For øvrig betjenes kameraet greit, vanlige funksjoner er lett tilgjengelig, og resten styres enkelt med stryrespaken på baksiden. 
Skjermen er klar og skarp, med ekstremt god innsynsvinkel, men det er litt etterslep når kameraet beveges raskt. 

Hastighetsmålinger 

Vi har gjennomført en rekke hastighetsmålinger, og i tabellen under ser du tallene for Kodak EasyShare V1253. 
Merk at utløsermålingene er gjort innendørs, tre meter fra et motiv med sterke kontraster, og målt uten forfokusering, fra fingertuppen berører utløseren til bildet er tatt: 

Fem stoppunkter er lite på 3x optisk zoom, og kan føre til at du ikke får det utsnittet du ønsker uten å bevege deg litt. 
For øvrig merker vi oss at utløserhastigheten er treg på full tele, blant de allere tregeste i testen. 
Det som ikke kommer fram i tabellen over, er at zoomen er svært treg, og kameraet er også det desidert tregeste til å skru seg av(!). 
Det tar flere sekunder fra du har trykket på knappen til objektivet trekkes inn i huset. 

Kvalitetsvurderinger 

Bildekvaliteten står til godkjent under de fleste forhold, men ikke mer. 
Detaljer på avstand blir ikke skarpe, det ser ut som de er "malt". 
Om dette blir veldig synlig eller ikke avhenger naturligvis av hvor stort format bildene vises eller printes i, men sett i forhold til de andre kameraene i testen er Kodak svakest på dette punktet. 
Kameraet har også en tendens til å overeksponere lyse partier i bildet. 

Men alt er ikke elendighet, automatisk hvitbalanse er stort sett bra på alle testbildene, og det er ikke noen selvfølge i lommeklassen. 
Vi merker oss også at kromatisk feilbrytning nærmest er fraværende. 

Støynivået er lavt til moderat, selv ved høy ISO - men da er tilgjengjeld detaljene borte. 
Det er definitivt ikke noen fordel for deg som ønsker å bearbeide bildene i etterkant. 

Vi har lagt ut noen uredigerte testbilder, slik at du får dannet deg et inntrykk: 

Over til video 

Vi var spent på HD-video-egenskapene, og før vi går på kvalitetsinntrykket kan vi opplyse om at kameraet er i stand til å fange 30 bilder pr sekund i oppløsningen 1280x720p - og det klarer det i inntil 80 minutter. 
Det er imponerende, tatt i betraktning de fysiske forutsetningene i det kompakte huset. 

Formatet er Apple Quicktime (.mov). 
I Mac-verdenen er støtten for formatet standard i operativsystemet, og redigeringsprogrammer som iMovie håndterer filene fra V1253 uten konvertering, mens utvalget av tilsvarende programmer til Windows er noe mer begrenset. 

Plasskrevende 

Ett minutts opptak i beste kvalitet legger beslag på rundt 90 MB plass på minnekortet. 
Det betyr at de tregeste SD-kortene vil få problemer, en skrivehastighet på mer enn 2 MB pr sekund er absolutt å anbefale. 

Du kan zoome mens du filmer, men motorduren høres svært godt på opptakene. 

Kvaliteten på opptakene avhenger i stor grad av lysforholdene. 
Er det lite lys får kameraet raskt problemer med støy, detaljer blir grøtete, og vi opplevde også at kameraet deler bildet inn i store blokker/firkanter ved raske bevegelser. 
Sistnevnte er et velkjent digitalt knep som man blant annet kan oppleve under avspilling av sterkt komprimert videomateriale. 

Utendørs i solskinn fikk vi gjort noen opptak som ble temmelig bra, men vi opplevde at autofokusen noen ganger fikk problemer - spesielt etter å zoomet litt fram og tilbake, og ved skiftende lysforhold. 
Også her vaskes detaljene ut ved raske bevegelser, og detaljer langt unna forsvinner i litt større grad enn vi setter pris på. 

Kvaliteten kan altså på ingen måte sammenlignes med den du kan forvente fra fullblods HD-videokameraer, men i rettferdighetens navn; i dagslys er dette uansett noe av det bedre vi har sett på lommekamerafronten. 
Mye tyder dessuten på at mange av oss, i disse YouTube-tider, er mindre kresen når det gjelder videokvalitet enn hva tilfelle er med stillbilder. 

Lyden er imidlertid klar og god, med lite støy og andre forstyrrelser. 

Klikk på filmklippene under for å se og høre kvaliteten (krever iTunes 7 eller nyere) 

Hvis du ønsker å vise klippene på TV - finnes en HDTV-dock med fjernkontroll til formålet, denne kan kjøpes som tilleggsutstyr. 
Docken kommuniserer med TVen via RGB. 
Det kan gi bra resultater, men vi kunne tenkt oss en digital HDMI/DVI-utgang i tillegg. 

Kameraet kan for øvrig kobles direkte til TV via medfølgende kabel, men da kun via kompositt og med monolyd. 

Overføring til PC skjer via en meget proprietær kabel, men når den samme kabelen kan brukes til å lade kameraet via USB, blir vi blide igjen. 

Oppsummering 

Etter full gjennomgang av Kodak EasyShare V1253 kan vi konkludere med at det er et helt greit kompaktkamera som tar greie bilder, men ikke noe mer. 
Sammenlignet med de andre i testen havner nok Kodak nederst når det gjelder bildekvalitet. 
Hastigheten er generelt ikke noe å skryte av. 

Apparatet er imidlertid temmelig lett å bruke, og skjermen er det klasse over. 

Når det gjelder videoopptakene er det verdt å merke seg følgende: 
Du får HD-oppløsning, men det er fortsatt mye å gå på med tanke på videokvaliteten - spesielt på scener med mye bevegelse og ikke minst - lite lys. 

Da er det kanskje grunn til å spørre hva du egentlig ønsker deg, er høyoppløselig video til din nye 42-tommer høyt på ønskelisten er dette kameraet ikke noe for deg. 
I et vindu på PC-skjermen kan saken være en helt annen. 

Full testoversikt med karakterer og rangeringer finner du her. 
