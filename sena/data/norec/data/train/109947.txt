Test av Avantree Jogger:Disse kan du jogge med i regnvær 

Avantree Jogger er et vanntett og lett hodesett til trening. 

Kort sagt 

Det er ikke lett å finne ørepropper eller hodetelefoner som fungerer godt til trening. 
Løse ørepropper av den typen som ofte følger med mobiltelefonene har en tendens til å falle ut av ørene når du løper eller bedriver andre former for fysisk aktivitet. 
Ørepropper av den typen som dyttes inn i ørene («in-ear») fungerer heller ikke alltid så bra, siden ledningen gjerne følger dine bevegelser, noe som fører til støy og skrapelyder. 

Avantree Jogger er et trådløst Bluetooth-hodesett beregnet på trening. 
Med en vekt på bare 23 gram og vanntett utførelse burde det appellere til alle som liker å trene ute, uansett vær. 
Dessverre er ikke lydkvaliteten god nok i forhold til prisen. 

Sitter godt på plass 

Vårt hodesett var laget i blå og svart plast, men det finnes også i flere andre farger. 
Hver høyttaler har en liten ørepropp med en utskiftbar silikontut som går inn i øret. 
Denne kan vris rundt, slik at den passer best mulig til dine ører. 

De to høyttalerne er bundet sammen med en fleksibel bøyle som festes bak nakken. 
Denne bøylen kombinert med lav vekt og utformingen av silikonøreproppene gjør at hodesettet sitter veldig godt på plass når du er ute og løper. 

På den høyre høyttaleren er det knapper for å starte avspilling eller hoppe til neste eller forrige sang. 
Avspillingsknappen brukes også til å skru av og på hodesettet, og ved å holde den inne noen sekunder kan du også starte Bluetooth-paring med mobiltelefonen din. 

Den venstre høyttaleren har to knapper som brukes til å justere lydstyrken. 
Alle knappene er laget i gummi, slik at hodesettet skal være vanntett. 
Det er lett å føle seg frem til knappene slik at du kan betjene hodesettet problemfritt når du trener. 

Fungerer som håndfri 

Avantree Jogger har en innebygget mikrofon, og kan brukes som håndfrisett. 
Du besvarer en telefonsamtale ved å trykke inn midtknappen på høyre side, den som også brukes til avspilling og til å skru av og på hodesettet. 

Har mobiltelefonen din mulighet for talestyring, kan du trykke inn de to volumknappene for å aktivere dette. 
Dermed kan du ringe uten å måtte hente frem telefonen. 

Ifølge produsenten skal batteriet vare i 8 timer for musikkavspilling eller 9 timer for tale. 
Lading foregår via USB. 
Det er imidlertid ingen micro-USB-kontakt på hodesettet, så du må bruke den medfølgende spesialkabelen. 

Noe av det viktigste med et hodesett til musikk er selvfølgelig at det låter bra. 
Her faller dessverre Avantree Jogger fullstendig igjennom. 
Da vi fikk det i hendene første gang fikk vi en litt billig plastikkfølelse, og da vi testet det ut med ulike typer musikk fikk vi bekreftet det vi fryktet: dette låter som høyttalere plassert i en blikkboks. 

Hodesettet spiller forholdsvis høyt, men det er lite bass og altfor mye mellomtone. 
Det låter rett og slett ikke bra. 

Da vi gjorde testen fant vi produktet til 599 kroner hos Audas.no, men vi har i ettertid fått vite at det vil selges til rundt 399 kroner hos Avantree.no og etter hvert også andre forhandlere. 
Prisen på 399 er ikke så aller verst, men vi tror kanskje de fleste vil bli bedre fornøyd med et par gode "in-ear" ørepropper, gjerne av den typen som har bøyle rundt øret. 
Eventuelt kan du legge ledningen over og rundt øret, det er et godt tips hvis du sliter med "ulyd" når ledningen beveger seg. 

Et rimelig alternativ til ørepropper er også Koss PortaPro, som er såpass lette hodetelefoner at de fungerer utmerket også til løping. 
De koster ikke mer enn et par hundre kroner, og låter vesentlig bedre enn Avantree Jogger. 
Det finnes også en SportaPro-modell med bøyle som kan legges bak nakken, men undertegnede synes PortaPro sitter bedre på plass. 

Har du problemer med å få vanlige ørepropper til å sitte på plass, bør du vurdere formstøpte ørepropper. 
Disse koster mye mer, men ettersom de formes etter dine ører sitter de veldig godt. 
Sjekk for eksempel ACS T3, som har svært imponerende lyd. 
Legger du ledningen bak øret går de ingen steder uansett hvor aktiv du måtte være. 

Les også vår store test av treningsapper til mobilen. 

Noen eksterne linker 
