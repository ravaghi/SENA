Flott ekko fra 80-tallet
Flott oppussing, men hold platen unna puritanerne. 

Echo & The Bunnymen: 
"The stars, the oceans & the moon" (BMG) 

Det er gått 40 år siden Echo & the Bunnymen så dagens lys i Liverpool. 
I dag er vokalist Ian McCulloch og gitarist Will Sergeant de gjenværende, og nå har de alliert seg med produsent Andy Wright for å friske opp gamle sanger. 

Er de blitt bedre? 
Ikke hvis du har et nært forhold til originalene. 
På den annen side er vokalen nærmere og lyden renere. 
Tempoet endres og lydbildet forandres. 

"The killing moon" strippes før den utstyres med strykere. 
"Lips like sugar" lyder derimot mer energisk. 

Albumene deres scoret høyt på hjemmebane, men de lyktes ikke helt med singlene og slo aldri gjennom i USA. 
Det ligger nok gammel frustrasjon og gnager når McCulloch sier at han er nødt til å gjøre disse sangene bedre for sin egen skyld. 
Han lykkes. 

I tillegg får vi to nye kutt. 
"The somnambulist" er en låt i klassisk Echo-stil, mens "How far?" ikke er mer enn middelmådig. 

Beste spor: 
"Bring on the dancing horses", "Nothing lasts forever", "The somnambulist", "Rust", "The killing moon". 
