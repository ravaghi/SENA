Plateanmeldelse:New Order - «Live At Bestival 2012» 

Ikke bare et studioband. 

ALBUM: 
POP New Order «Live At Bestival 2012» (Sunday Best/Cosmos) Disse elektropop-pionerenes styrke har alltid handlet om å vise svakhet; selv deres mest digitale eskapader har analog puls, mens Bernard Sumners puslete stemme har gitt dem ytterligere menneskelighet. 

33 år etter at de reiste seg fra asken av Joy Division kommer New Orders første liveplate, som forsterker de nevnte sidene ved dem. 
Maskineriet fremstår sjarmerende primitivt, mens bass- og gitareskapadene understreker at britene også er indierockgiganter. 

Låtene behandles kjærlig og entusiastisk, flere av dem fortoner seg som remikser av kjøtt og blod. 
I kjølvannet av deres rørende konsert på Slottsfjell i fjor er dette en god suvernir. 

BESTE LÅT: 
«Temptation» 
