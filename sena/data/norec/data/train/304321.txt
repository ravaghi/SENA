Eventyrlig dårlig
«Hansel & Gretel - Witch Hunters» er humørløst heksebrygg med mye splatter og lite smak. 

FILM: 
Her kommer en ny «hva gjør de nå»-historie fra Tommy Wirkola. 
I «Død snø» fikk vi en oppdatering om hvordan nazistene har det i Finnmark, en del tiår etter storhetstida. 
Nå tar han for seg Hans og Grete, som etter en lang karriere som barnestjerner, først og fremst på grunn av et utbredt behov for høytlesning ved sengetid, endelig er blitt voksne. 
Hvordan har de det nå? 

Jeg kan røpe kortversjonen: Snipp, snapp, snute, så begynte blodet å sprute. 
Brødrene Grimm tok feil, Hans og Grete (som de heter på norsk) lever ikke lykkelig alle sine dager. 
De vokser opp, får seg en jobb som heksejegere og har hendene fulle på den tyske landsbygda en eller annen gang etter at trykkekunsten ble oppfunnet. 
Anakronismene florerer, det er en del av moroa, særlig hva gjelder våpen. 

Blodig indre liv 

I likhet med sin helt Tarantino, liker Wirkola å mikse sjangrene - komedie, horror, eventyr, splatter, action. 
Men der Tarantino blander høyt og lavt, finner Wirkola lite han ønsker å strekke seg etter. 
Hva med å fylle karakterene med en viss personlighet før de eksploderer? 
I den grad Wirkola bryr seg om karakterenes indre liv, handler det om å sprenge dem i filler og bruke kjøttrester og indre organer som veggpynt. 

Det mest overraskende er at «Hansel & Gretel» framstår som merkelig humørløs. 
Kunne man ikke gitt disse pappfigurene noen gode replikker? 
Det burde ikke være noen heksekunst å unngå at de muntlige klisjeene hoper seg opp raskere enn likhaugene. 
Tilsynelatende fungerer all muntlig interaksjon som pausefyll mellom splatter, action og mye dårlig heksehud. 

Restesalg 

Finnes det noen friske ideer i «Hansel & Gretel - Witch Hunters»? 
Tja, Hans har sukkersyke etter den traumatiske barndommen i godterihuset. 

Teknisk er filmen proft utført, noe jeg tar for gitt når budsjettet er på 50 millioner dollar. 
Jeg vil helst ikke nevne skuespillerne. 
Det tror jeg de synes er like greit. 

Januar betyr restesalg for amerikanske filmselskaper - alt skal vekk. 
Konkurransen var derfor ikke all verden da «Hansel & Gretel» føk til topps i USA forrige helg. 
Likevel er det moro med norsk suksess i Hollywood, synes jeg, uansett kvaliteten på produktet. 
Men Wirkola tøyer strikken. 
