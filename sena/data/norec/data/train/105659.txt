Mark Olson:«Many Colored Kite» 

(Rykodisc / Warner) Jayhawks-helten blir bare bedre og bedre. 

Olsons solokarriére blir et stadig sterkere argument for å slutte å lengte etter en fullblods gjenforening av nittitallets ypperste «americana»-band. 
Legg til at albumet han lagde sammen med ekskollega Gary Louris i 2008 var lunkent, så er diskusjonen i grunn lagt død. 

Hans forrige, ypperlige soloplate var preget av en fersk skilsmisse; nå stiller Olson lykkeligere, med norske Ingunn Ringvold både i hjertet sitt og som korist over hele platen. 

Det er tidløs, oppløftende prærierock i rustikke, eventyrlystne arrangementer, og de beste låtene ville krevd prominente plasser i så vel Neil Youngs som Bob Dylans katalog. 
Olson synger dessuten så fagert at det føles som om sjelen slår kollbøtte av lykke når man hører på ham. 

BESTE LÅT: 
«Your Life Beside Us» 
