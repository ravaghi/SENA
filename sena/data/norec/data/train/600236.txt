I danske ville vesten
Western 

Danmark 2014 

Regi: 
Kristian Levring 

Skuespillere: 
Mads Mikkelsen, Eva Green, Mikael Persbrandt, Lars Mikkelsen, Jeffrey Dean Morgan, Eric Cantona, Jonathan Pryce, Douglas Henshall, Michael Raymond-James, Nanna Oland Fabricius, Toke Lars Bjarke 

Manus: Anders Thomas Jensen, Kristian Levring 

Musikk: 
Kasper Winding 

Aldersgrense: 
15 år 

Egnethet: 
Ungdom/Voksen 

Selv om westernfilmen er en udiskutabelt amerikansk sjanger, ble noen av dens største klassikere laget av italienere som filmet i Spania. 
Herved er det også bevist at en dansk western produsert i Sør-Afrika kan fungere. 

Nybyggeren Jon (Mads Mikkelsen) tar i mot sin kone og sønn på jernbanestasjonen et eller annet gudsforlatt sted ute på prærien. 
De har ikke sett hverandre på syv år. 
Rundt regnet fem minutter senere har alt gått fryktelig galt, og Jon — sammen med sin bror Peter (Mikael Persbrandt) - er kastet ut i en brutal konflikt med den lokale eiendomsbaronen. 

Ingenting ved «The Salvation» kan kalles originalt, men det har da åpenbart heller ikke vært meningen. 
Mikkelsen spiller en variant av 60-tallets tause, innbitte Clint Eastwood. 
De stiliserte voldsepisodene fører tankene til Sergio Leone og Sam Peckinpahs filmer fra samme periode. 
Det maleriske fotoarbeidet - høy himmel, åpne landskap, små mennesker - påkaller John Ford. 
Og akkurat som i Fords filmer kan man kjenne igjen skurken på den svarte hatten. 

Det skulle selvsagt tatt seg ut om regissør Kristian Levring var på nivå med de gamle mesterne. 
Som sjangerøvelse betraktet er «The Salvation» likevel noe nær klokkeren. 
