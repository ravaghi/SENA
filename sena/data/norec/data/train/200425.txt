Dremel 8100
Ny og kraftigere batteridrevet Dremel multiverktøy. 

Dremel har blitt et bortimot generisk begrep, som betyr et kompakt, håndholdt roterende maskin med utskiftbare verktøy. 
Det er mange kopier, men Dremel fortsetter å komme med nye og forbedrede varianter. 

Den nyeste er 8100 som er batteridrevet på 7,2 volt, og erstatter forgjengeren 8000. 
Forskjellen er at den er lettere og kraftigere, batteriet varer lenger og lader raskere. 
Med andre ord: 
Det meste har blitt bedre. 

Pakken 

I motsetning til mange av de tidlige modellene og mange andre verktøy fra Dremel kommer 8100 i en blå nylonbag. 
Den er godt polstret og romslig nok til å gi plass til mer tilbehør enn det som følger med. 
Det finnes jo utallige verktøy og forsatser til disse maskinene. 

Prisen ligger på rundt 900 kroner og pakken inneholder maskinen, utskiftbart batteri, lader og 15 tilbehørsdeler, som skjære- og polérskiver, slipehylser og bor. 

I tillegg følger det med et håndtak som gir et helt annet grep. 
Dette er laget for å gi større presisjon ved for eksempel gravering, mens det vanlige grepet gir større kraft i kontrollen over maskinen. 

I bruk 

Det første vi registrerer er at maskinen virker lett, den støyer mindre og vibrerer mindre enn tidligere modeller som går på nettstrøm. 
Sammenligner vi med den lille Dremel Stylus, så er den vesentlig kraftigere, og har også en langt med behagelig støyprofil. 

8100 har også kraft å by på, og selv om du presser den, stopper den ikke opp så lett. 
Det skal faktisk ganske mye til før den gir opp. 
Dette varierer imidlertid med turtallet. 
På lavere turtall er den ikke like kraftig som 230 volts versjonen, men vi vil likevel si at det er mer enn tilstrekkelig. 
Man skal jo uansett ikke presse slipeverktøy, det gir bare dårligere resultat. 

Selv om 8100 er tykkere har den et godt grep og god balanse. 
Spesielt at den vibrerer lite er et stort pluss. 

Det ekstra håndtaket er lett å montere ved å skru av nesekappen, tre det på og feste med kappen tilpasset håndtaket. 
Balansen er litt på grensen, siden så stor del av maskinen er på oversiden av ekstrahåndtaket. 
Men det fungerer og gir bedre presisjon enn å holde rundt selve maskinen. 

Topphastigheten ligger et par tusen omdreininger under 230 volts versjonen, men dette har ingen praktisk betydning. 

En ny og praktisk detalj er derimot at nesekappen har innebygd nøkkel til låsemutteren som strammer spennhylsen. 
Da trenger du ikke noen ekstra nøkkel eller tang for å stramme denne. 

Tilbehør? 

Vi sjekket med det vi hadde av tilbehør, og de fleste aktuelle forsatser passer. 
Skal man bruke en Dremel som overfres er det uansett best å bruke den som går på 230 volt, mens den batteridrevne bare er kjekk å ha for hånden til en hver tid. 

Konklusjon 

Demel 8100 er et hendig og kraftig multiverktøy som klarer de fleste kappe, pusse og slipejobber med god margin uten å være avhengig av en stikkontakt. 
Den er behagelig i bruk og utskiftbare batterier med kort ladetid gjør at du ikke behøver å gå tom for strøm. 

Mer info finner du hos Dremel 
