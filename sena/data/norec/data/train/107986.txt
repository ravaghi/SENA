Rammstein:«Reise, Reise» 

Universal 

For fansen. 

Rammstein følger opp «Mutter» fra 2001 med «Reise, Reise»; en plate stappfull av bandets velkjente kalde og dystre industrielle metall. 
Fansen vil nok omfavne denne plata, for de får det de vil ha: tung synthbasert rock med messende småskummel vokal og mye bruk av kor. 
Singlen «Mein Teil» er en blytung sak som handler om den tyske kannibalen Armin Meiwes, han som spiste en annen mann som del av et seksuelt ritual. 
I tillegg til morsmålet, tysk, prøver Rammstein seg på engelsk i låten «Amerika», russisk i «Moskau», og de synger om fransk «amor» i låta med samme navn. 
Det blir faktisk litt komisk når vokalist Till Lindemann på gebrokkent engelsk gnåler: 
«We're all living in America, Coca-Cola, Wonderbra». 
Rammstein er som vanlig moro en stund, men også litt slitsomt i lengden. 
16. november spiller bandet for et utsolgt Oslo Spektrum. 

MARIT AABY VEBENSTAD 
