- Du er stygg, feit og bleik.Du er ikke en dritt, bitch! 

«Ex on the Beach» er realityen vi har drømt om. 

Som en trofast «Paradise Hotel»-tilhenger skal jeg innrømme at dette er en serie jeg har sett fram til en stund. 
Endelig skal vi få et nytt lavterskel reality-program med norske deltakere vi kan følge med på. 
Noen som kan ta over stafettpinnen etter «Pærra», og som forhåpentligvis er hakket mer interessant enn det noe avdanka «Big Brother», og floppen «Fristet». 

Og er det noe jeg kan si etter å ha sett to episoder av den nye reality-serien, er det at den innfrir. 
Noe så til de grader. 

Det vil si, det er visse forbehold her. 
Du må være en av dem som lider av reality-genet, og koser deg når du ser andre mennesker slite litt mer enn deg her i livet. 
Er du en av dem som slapper av mens du ser Luksusfellen, og tenker «takk og pris for at noen er verre enn meg», eller ler litt for deg selv over hvor absurd verden egentlig er mens du ser på «The Real Housewives of Beverly Hills» eller «Keeping up with the Kardashians»? 
Da er sannsynligheten stor for at du gjør akkurat det samme når deltakere som Cecilie kommer på skjermen og presenterer seg selv som en «veldig kresen, kravstor, hyggelig, men også veldig slem person». 
Kanskje trekker du også litt på smilebåndet av Henrik, som allerede i løpet av de første tre minuttene har bestemt seg for at han er programmets smarteste deltaker. 

Det tar ikke lang tid før jeg forstår at vi er i ferd med å få klassisk amerikansk drama servert på et sølvfat i denne serien. 
Allerede femten minutter inn i første episode begynner idyllen å slå sprekker. 
Gutta danner umiddelbart en klassisk bromance, men før de i det hele tatt har valgt seg et rom å sove på, har jentene delt seg inn i små grupper som hater hverandre. 
Latina-baben liker ikke blondinene, og slår seg raskt sammen med den andre solbrune jenta som er «mer som henne». 

Artikkelen fortsetter under bildet. 

Tretti minutter inn i første episode har vi allerede sett nakenbading, klining, høylytte krangler, grining, folk som slår i veggen og kaster drinker på hverandre. 
Her spares det med andre ord ikke på kruttet! 

På mange måter kan «Ex on the Beach» minne om «Paradise Hotel» før det ble glattpolert, og begynte å ta inn deltakere som bevisst brukte det som en plattform for å bli bloggere, klesdesignere og profesjonelle reality-deltakere. 
Mange av oss ser med lengsel tilbake på første sesong fra luksushotellet i Mexico, da ting var upolert. 
På et tidspunkt var det faktisk en så alvorlig mobbe-episode at Triana så seg nødt til å sende hjem en deltaker fra ferieparadiset. 
«Ex on the Beach» gir deg den samme følelsen man satt med den gangen. 
Vi er tilbake ved røttene av skandale-realityen, og jeg føler meg slett ikke trygg på hva som skjer rundt neste sving. 
Dette er ikke regissert, men ektefølt sinne, frustrasjon og sjalusi. 
«Ex on the Beach» er som «Paradise Hotel» på steroider. 

Det eneste jeg savner i det nye reality-programmet er en klarere retning. 
For, uansett hvor underholdende det er å se deltakerne ligge med hverandres ekser, og deretter kaste drinker i ansiktet på hverandre, begynner du til slutt å lure på når neste parseremoni er. 
Blir noen sendt hjem? 
Eller fortsetter de bare å fylle på med ekser i det lille ferieparadiset, fram til de er over tjue stykker og ingen klarer å holde oversikten lenger? 
Dette fikk jeg dessverre ikke noe svar på i løpet av de to første episodene. 

Men så er også det den eneste grunnen til at reality-serien foreløpig ikke stikker av med en toppkarakter. 

- Du er stygg, feit og bleik. 
Du er ikke en dritt, bitch! 

En av jentene skriker til en av de andre jentene. 
Det bryter ut i fullt kaos, for de to jentene er ute etter samme gutt, og det ser ikke ut til å ende bra. 
Jeg sitter på tå hev, men samtidig er jeg både imponert og fascinert. 
For en casting, tenker jeg. 
Er ikke disse deltakerne klar over at de er på riksdekkende tv? 

Og det er her vi finner noe av det mest sjarmerende og tiltrekkende ved «Ex on the Beach». 
Det er ikke sminket. 
De prøver ikke å utgi seg for noe det ikke er. 
Det gjemmer seg ikke bak et moralsk oppdrag. 
De gir deg akkurat det du vil ha ut av et godt gammeldags reality-program: fyll, fest og fanteri. 
Og det står de godt i. 
