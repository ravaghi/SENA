Ryobi batteridrevet spikerpistol
Hammer og spiker er ute - det enkleste er pistol! 

Spikrer du bare en gang i blant blir du ikke spesielt god, og da blir det heller ikke pent. 
Det kan også bli svært smertefullt. 

Spesielt når du skal spikre lister, gerikter og annet svært synlig treverk, er det vanskelig både å holde materialene, spikeren og hammeren. 
Den tredje hånda mangler, og å holde både list og spiker med samme hånd er ikke alltid enkelt. 
Noen ganger er det til og med ikke mulig. 

Men alle slike problemer løses med en spikerpistol, og da snakker vi om en liten dykkertpistol. 
Dykkert er spiker med veldig lite hode, som nesten forsvinner inn i treverket. 

Vi har testet en slik kompakt, elektrisk dykkertpistol, som dessuten er batteridrevet. 

Bedre enn luft? 

` 
Spikerpistoler drevet av trykkluft eller av gasspatroner er svært utbredt blant profesjonelle håndverkere. 
Men da trenger du enten en kompressor som både er tung og bråker, eller gasspatroner som ikke er gratis. 

Det finnes også proffversjoner av batteridrevne spikerpistoler til ganske stive priser, men for den litt mer avanserte hobbysnekkeren og hjemmefikseren har det ikke vært så mange tilbud. 

Men nå har Ryobi lansert maskinen R18N18G-0 som passer fint inn i dette bildet. 
Med batteridrift er det stort sett bare selve spikerne som er driftsutgifter. 

Maskinen 

• 
Spenning: 
18V OnePlus serien • 
Spikerstørrelse: 15-50mm / Diameter: 18Ga (1mm) • 
Magasinkapasitet: 110 spiker • 
Skuddtakt: 60/min • 
Vekt med batteri: 
2.93 kg 

Den leveres med 500 x 32 mm spiker, høyre/venstre beltekrok, 2 x spikersko. 

I bruk 

Maskinen har godt grep og god balanse. 
Vi testet den både med 1,5 Ah og 4 Ah-batterier, og begge fungerte utmerket med hensyn til vekt og balanse. 
Den kan stå opppreist, men er ikke veldig stødig, uansett om du bruker lite eller stort batteri. 

Vekt med 1,5 
Ah batteri og spiker var 2846 gram, med 4 
Ah batteri var vekten 3108 gram. 
Til sammenligning veide vår trykkluftdrevne pistol med like mye spiker i 1511 gram. 

Lydnivået målte vi til 103 dBA med målemikrofonen ved øret mens vi brukte pistolen. 
Dette er det samme som vår spikerpistol på trykkluft, men kompressoren som buldrer med 96 dBA slipper du. 

Legger du pistolen ned hviler den på tre gummiputer, som gjør at den ikke sklir. 
Du kan også montere beltebøylen som følger med, og henge den i beltet. 

Når maskinen er stilt inn til enkeltskudd starter prosessen når du har plassert munnstykket og trykket inn triggeren. 
Den "lader" først, så skyter den spikeren. 
Det tar et lite sekund og er helt uproblematisk, bare litt uvant de første gangene man prøver den. 

Setter du den til repeterende skuddtakt holder du inne triggeren hele tiden, så fyrer den av hver gang du setter munnstykket ned og løser ut sikkerhetsmekanismen. 
Du slipper altså å trykke inn triggeren for hver spiker som skal inn. 
Dette er meget effektivt. 

Du justerer trykket med det store hjulet bak på pistolen. 
Med det lille hjulet foran justerer du slagdybden. 

Skulle en spiker låse seg åpner du enkelt munnstykket med hendelen. 

Med en gang du tar i maskinen kommer arbeidslysene på, det er to lysdioder som sitter på hver side. 
De slukker automatisk etter at du har satt fra deg maskinen. 

Konklusjon 

Vi ble positivt overrasket over hvor rask og kraftig maskinen var i bruk. 
Den er også svært enkel å bruke, selv for uerfarne hjemmesnekkere. 

Selv om den er en del tyngre enn en trykkluftdrevet spikerpistol, så er ikke vekten noe problem. 
Fraværet av luftslange oppveier dette, og den lille motorstøyen som kommer hver gang den pumper seg opp til skudd er ingenting i forhold til støyen fra en vanlig kompressor. 

Prisen vi har fått fra importøren er 1.999 kroner inklusive moms, og gjelder bare for selve spikerpistolen. 
Batteri og lader kommer i tillegg. 
Et 1,5 Ah batteri koster 629 kroner, et 4 
Ah koster 979 kroner og laderen koster 349 kroner. 

Har du andre maskiner fra Ryobi som bruker samme batteritype slipper du ganske billig. 
De har over 35 forskjellige maskiner, fra gresstrimmere til fugepistoler, så det er mye å velge mellom. 
