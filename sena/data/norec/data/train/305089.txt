Obskønt konservativ
«Wetlands» er en konservativ moralpreken forkledd som rølpete feminisme 

Det finnes knapt den ting Vesten har et mer anspent og nevrotisk forhold til enn unge kvinners seksualitet. 
På den ene siden defineres tidsånden av en løpsk fetisjering av den unge kvinnekroppen, og på den andre siden ser samfunnet seg nødt til å regulere disse kroppenes utfoldelse ved hjelp av et komplekst flettverk av tabuer og ideologier. 

Tabumaksimalisering 
Ved første øyekast ser David F. Wnendts «Wetlands» ut til å være et oppgjør med denne dobbeltmoralen. 
Den 18 år gamle hovedpersonen Helen er en frisinnet kvinne som vier sitt liv til uforpliktende sex og en spektakulært uhygienisk fascinasjon for alle typer kroppsvæsker. 
Filmens første akt står til anklene i tiss, bæsj, sæd, blod og utflod, og mesker seg frydefult med publikums antatte indignasjon. 

Samtidig er det noe underlig tilbakeholdent ved Wnendts forsøk på overskridelse. 
Det er ingen virkelig kraft i vulgaritetene, og det er lett å få inntrykk av at han bare tvinger seg gjennom dem fordi de utgjør en såpass sentral del av den bestselgende romanen filmen er basert på. 
Etter hvert blir det klart at heller ikke Helen har noen glede av sin oppførsel, når både hennes begjær og personlighet reduseres til et direkte resultat av foreldrenes skilsmisse. 

Konservativ fasit Moralen i «Wetlands» er at når forholdet mellom mann og kone havarerer, kollapser både familieinstitusjonen, morsinstinktet, selvoppholdelsesdriften og samfunnsmoralen. 
Og i det filmen slutter er Helen mer enn klar til å la seg assimilere tilbake i det heteronormative fellesskapet hun har gjort opprør mot. 

Det er ingenting ironisk eller innsiktsfullt ved denne klamme omfavnelsen av tradisjonelle verdier, og på tross av sitt interessante utgangspunkt er «Wetlands» en opplevelse på linje med å se lufta langsomt gå ut av en ballong. 
For et voksent publikum fremstår dens kalkulerte provokasjoner som håpløst forutsigbare og pubertale, og Medietilsynets nedre aldersgrense på 15 år kunne med fordel vært byttet ut med en øvre aldersgrense på 18. 
I beste fall vil filmen kanskje kunne forderve noen ungdommer. 
