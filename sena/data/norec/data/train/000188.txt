Gotham S01 E01
En skuffende start på serien om Batmans opphav. 

Med serier som Agents of S.H.I.E.L.D og Arrow, med Flash like rundt hjørnet, og enda flere serier på vei neste år, så er det ingen tvil om at superhelter gjør det bra på TV om dagen. 

Mye vil imidlertid som alltid ha mer, og derfor var det med stor iver jeg så frem til FOX sin nye serie Gotham, som forteller forhistorien til Batman, min store superheltfavoritt. 

Høye forventninger gjorde skuffelsen desto større da jeg endelig fikk se første episode av eventyret – middelmådig er inntrykket jeg sitter igjen med. 

Batmans opphav 

Gotham sentrerer rundt politimannen James Gordon, og hvordan han som ung og fersk politimann forsøker å renske opp i kriminaliteten i den korrupte byen. 

Første episode begynner den skjebnesvangre kvelden Bruce Waynes foreldre blir drept i en mørk bakgate, hendelsen som setter den unge gutten på veien til å bli Gothams kappekledde beskytter. 

Det er detektiv Gordon og partneren hans som får jobben med å fakke Wayne-parets morder, men det er lettere sagt enn gjort, når det viser seg at drapet ikke bare var et ran som gikk galt. 
Maktkamp, organisert kriminalitet, politikk og korrupsjon – alle er elementer detektiv Gordon må hanskes med. 

Svak hovedrolle 

I Christopher Nolans Dark Knight-trilogi var det Gary Oldman som ga liv til detektiv Gordon. 
På TV-skjermen er det nå Ben McKenzie som har oppdraget, men McKenzie, som er mest kjent for sin fabelaktige rolle som Ryan i The O.C., kan ikke måle seg med sin eldre kollega. 

McKenzie er god på å spille tankefull, men han overbeviser ikke på andre områder, og dårlig kjemi mellom ham og Erin Richards, som spiller kjæresten Barbare, og Donal Logue, som spiller partneren Harvey, gjør at forholdene ikke virker troverdige. 

Nå skal det sies at McKenzie ikke har hatt tidenes manus å jobbe med, men han har heller ikke tyngden til å løfte et middelmådig manus opp til noe bedre. 

Det hjelper heller ikke på at Donal Logue overspiller sin rolle som fordrukken og korrupt politimann, som ikke bryr seg så mye om kjeltringen de tar er skyldig eller ikke, så lenge han får gå hjem til middag. 

Feil og usannsynligheter 

Et stort irritasjonsmoment ved Gotham er at serien ikke er konsekvent når det gjelder hvilken tid vi befinner oss i. 
Siden serien er en forhistorie, vil det være rimelig å anta at superhelten Batman befinner seg i vår tid, mens handlingen i serien er fortid. 

Dermed passer 70-tallspreget klær og biler har i serien, men hvorfor i all verden har rollefigurene mobiltelefoner? 

Slike usannsynligheter gjennomsyrer pilotepisoden, som for eksempel at detektiv Gorden har autoritet nok til å stanse en skuddveksling på politikontoret en av sine første dager på jobben, mens politimennene senere omtaler ham som en fersking som ikke vet hva han driver med. 

Referanseronking 

Mitt største problem med Gotham er at serieskaperne kontinuerlig minner publikum om at det er Batmans tegneserieunivers vi befinner oss i. 

Catwoman dukker for eksempel opp i den første episoden uten å ha en ordentlig rolle i historien. 
Hun er ene og alene med for å konstatere at: joda, i denne serien får du se hvor Batman-skurkene kommer fra! 

Den eneste figuren fra skurkegalleriet som fungerer i piloten er Oswald aka Penguin, spilt av Robin Lord Taylor. 
Det virker som om serieskaperne har tatt seg noen friheter når det gjelder bakgrunnshistorien til Penguin fra tegneserien, men rollefiguren fungerer i denne versjonen av historien. 

Robin Lord Taylor er også et godt valg for skurken, og overbeviser som den kuede høyrehånden til gangstersjefen Fish Mooney, som spilles godt av Jada Pinkett Smith. 

Får en ny sjanse 

Så, er det i det hele tatt vits å se Gotham? 
Vel, du går ikke glipp av noe om du lar være. 
Heldigvis er det syv episoder igjen av serien, som forhåpentligvis kan overbevise meg om det motsatte. 

Jeg kommer til å gi Gotham et par episoder på å forbedre seg før jeg kaster inn håndklet, men så langt er dette kun en middelmådig serie. 

Gotham ser du på C More Series, torsdager klokken 21.00, eller i C More Play. 

"Hva f****, hva er det du sier? 
Gotham er jo så bra!!" Åja, er du uenig i anmeldelsen? 
Si din mening i kommentarfeltet under traileren. 
