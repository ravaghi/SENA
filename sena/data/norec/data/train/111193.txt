Test av Volkswagen Passat:Ny favoritt 

Den nye VW Passat er kanskje ikke så ny som vi hadde forventet. 
Men bilen er likevel nærmest dømt til å bli en bestselger. 

VG og NAFs testteam har som første medium prøvekjørt den nye stasjonsvognen på norsk jord. 

Inntrykket er en komplett familiestasjonsvogn til en fornuftig pris (i norsk målestokk.) 

Best ser vi at det er en ny modell på fronten med en ny smilende grill og nye lykter. 
Den ligner mer på Volkswagen-konsernets diskré luksuslimousin Phaeton. 
Et trekk som for øvrig symboliserer utviklingen av modellen. 

En rekke nye finesser som tradisjonelt har hørt hjemme på ekstrautyrslisten til langt dyrere biler, er nå også tilgjengelig på den nye Passaten: 
For eksempel kan automatikken ta over og fikse lukeparkeringen for deg (selv om du må gasse og bremse selv) og bilen merker når du er trøtt ved å konstant overvåke dine rattbevegelser (standard). 

Innvendig har bilen også fått en ansiktsløftning, selv om materialvalget fremdeles ligger under statusbiler som Mercedes, BMW og Audi. 
Først og fremst er dette en bil som er så godt sammenskrudd og så fintunet i understellet, at det er en fryd og kjøre den. 

Nye Passat opptrer presist og dynamisk, også under press. 
Her er kjørefølelsen satt i høysetet. 

God plass bak 

Ellers er det meste andre lett gjenkjennelig. 
De som forventer noe helt nytt noe blir skuffet, men hvorfor snu alt rundt når man allerede sitter med en vinneroppskrift? 

Plassen bak er den samme som i utgående modell, om du er baksetepassasjer eller opptatt av bagasjerommet. 
Det betyr et meget romslig bagasjerom og bakseteplass som er blant de aller beste i klassen. 

Prisen på Passaten er også god sammenlignet med konkurrentene. 
Den rimeligste stasjonsvognen med 140 hestekrefters dieselmotor og manuelt gir koster 350.000 kroner. 
Dette er noe høyere enn konkurrentene. 

Men disse har til gjengjeld en svakere motorisering. 
Mot en av de forventede hovedkonkurrentene, Ford Mondeo, som også kommer som nyere modell i disse dager, greier Passaten seg bra på pris (se tabell). 

I tillegg til konkurrentene som er oppgitt i tabellen, kan vi nevne at enkelte andre konkurrenter med tilnærmet samme motorer er rimeligere enn Passaten. 
Det gjelder for eksempel Mazda 6, som cirka 20.000 kroner rimeligere, og Opel Insignia som er cirka 10.000 kroner rimeligere. 

Miljømessig og forbruksmessig er Passat i en klasse for seg med dette motoralternativet. 

Et utslipp på 119 gram CO-2 per kilometer for 140-hesteren er klasseledende i dette segmentet. 
Den rimeligste og gjerrigste dieselvarianten av stasjonsvognen er en 105 hestekrefters sterk motor, som slipper ut 116 gram CO- per kilometer. 
Dette er også i elitedivisjonen. 
Denne varianten får du med rimeligste utstyrspakke, Trendline, fra 299 410 kroner. 

Målet er å selge 5500 Passater neste år opplyser Harald A. Møller. 
I så fall vil modellen bli blant Norges aller mest solgte biler i 2011. 

VW Passat vil bli levert med firehjulstrekk fra første kvartal 2011. 

HER ER VÅRE VURDERINGER: 

Førermiljøet: 
En drøm fra førerplass, kjempeplass i midtkonsoll, to koppholdere og i tillegg masse plass. 
Meget god sikt, noe små speil, godt støyisolert 

Kjøreegenskaper: 
Fantastisk understell og kjørefølelse. 
Kanonbra DSG girkasse Masse sprut i 140-hesteren. 

Familiemiljøet: 
Meget god plass i baksetet, bare slått av Skoda Superb på oppgitte bagasjeromsmål og plass. 

Miljøvennlighet: 
Ingen over, ingen ved siden av. 
0.46 l/mil er i en klasse for seg. 
Start/stopp system. 

Sikkerhet: 
Bilen har tidligere oppnådd full pott i EuroNCAPs krasjtest. 
Har en rekke sikkerhetssystemer som ekstrautstyr, men også mye standard. 

Biløkonomi: 
Har dyr ekstrautstyrsliste, men bra med standardutstyr. 
Svært populær bruktbil som holder seg i pris. 
Har «bare» litt over gjennomsnittet fornøyde eiere ifølge NAFs AutoIndex. 
