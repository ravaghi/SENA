Logitech Wireless Touchpad
Er pekeplate bedre enn mus? 

Etter at det ikke lenger ble nødvendig med trykk for å registrere posisjon, åpnet det seg mange nye bruksområder. 
Når det dessuten ble mulig å gi mer informasjon ved å berøre en flate med flere fingre samtidig tok det virkelig av. 

Fra å være forbeholdt spesialutstyr med prislapper med tosifrede antall tusener, finner vi nå berøringsfølsomhet i selv svært rimelig utstyr. 
Et eksempel er pekeplatene på alle bærbare, og den frittgående varianten som i dagens testprodukt. 

Logitech Wireless Touchpad 

Logitechs utgave er 13 x 13 centimeter stor, og så vidt 21 mm på det høyeste. 
Den er avrundet i alle retninger, og er behagelig både for øyne og fingertupper. 

Selve pekeflaten er matt sort og gir passe motstand. 
Det er fire nedsenkede hjørnemarkeringer som danner yttergrensene for den aktive delen av overflaten. 

Musknappene er i blank sort plast, og er tydelig adskilt fra pekeområdet. 
De to knappene er altså helt separate, noe du lett kjenner med en fingertupp. 
Du kan også trykke hvor som helst uten at noen hjørner er tyngre eller lettere. 

Tilkobling 

Pekeplaten er med i Logitechs Unifying-familie, og det følger en mottaker med i pakken. 
Selve mottageren er bitteliten, og stikker bare så vidt ut av USB-porten. 
Det er bare å sette i så fungerer det. 
Den kan også brukes sammen med en eksisterende Unifying-mottaker om du har det, da er det i så fall bare å laste ned styreprogrammet for Unifying fra Logitechs nettsider. 

Vil du gjøre endringer i hvordan knappene og gestene skal tolkes må du i tillegg laste ned styreprogrammet SetPoint. 

Selve enheten er batteridrevet og bruker to AA batterier. 
De er oppgitt til å vare i 4 måneder, men dette vil nok variere med batteritype og ikke minst hvor mye du bruker den. 

I bruk 

Det er ingen ting å si på selve betjeningen av pekeplaten: 
Både overflaten og knappene fungerer utmerket. 

Hvorvidt dette er et bedre alternativ enn en vanlig mus er imidlertid en annen sak, og ikke minst en vanesak. 

Det viktigste uansett hva man bruker, er å slappe av i flest mulig muskler, slik at du bruker så lite spenning og kraft som mulig. 
Ellers kan du pådra deg musearm og andre plager. 

Det som fungerer utmerket er selve styringen av musepekeren. 
Men når du skal trykke på en museknapp må du enten flytte hånden eller bøye tommelen, avhengig av posisjonen på fingeren, og det ble vi ikke helt fortrolig med. 
Du kan også dobbelt-tappe på platen i stedet for å klikke på den venstre museknappen. 

Sveiping med to, tre og fire fingre fungerer fint til henholdsvis skrolling og frem/tilbake mellom faner, men kniping fungerer ikke som zoom-funksjon - og det er et savn. 

Der hvor det er et vindu med skrolling inne i et annet vindu skiftes heller ikke fokus automatisk etter som hvor muspekeren befinner seg. 
Fire fingre fikk vi heller ikke til å fungere. 

Konklusjon 

Vi har tidligere testet Apple sin pekeplate og brukt mange andre berøringsløsninger, inkludert iPhone og iPad. 

Vi synes fremdeles at en mus er mer behagelig i bruk, og har den ekstra knapper får man de samme funksjonene med et lite knappetrykk som man her må bruke flere fingre og en håndbevegelse til. 

Men som vi har nevnt, her er det snakk om smak og behag. 
Liker du å bruke berøringsfølsomt pekeutstyr er dette et alternativ som er verd å sjekke ut. 
Har du alle funksjonene du trenger på en avansert mus, og er godt vant til denne, er det antagelig ikke noe poeng. 
