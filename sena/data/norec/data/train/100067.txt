Sjarmerende Lego-Indy
Leketøy-klassikeren Lego opplever en ny vår i spillenes verden. 
Nå har turen kommet til Indiana Jones. 

Den danske, evigunge leketøysprodusenten Lego omfavnet tidlig digitale medier. 
Noe underlig, kanskje, ettersom hele konseptet er basert på å bygge ting med høyst analoge plastbrikker. 

I samarbeid med spillutvikler Traveller's Tales har derimot den analoge frihetsfølelsen for alvor slått rot i digital interaktivitet. 
«Lego Star Wars»-serien har vært en studie i uhøytidelig lekenhet og sprø oppfinnsomhet, et skråblikk på en kjent og kjær filmserie hvor spillerne oppfordres og utfordres til eksperimentering og kos med digitale legobrikker. 

Og den samme lekenheten finner du også i «Lego Indiana Jones». 
Scener fra de tre første «Indiana Jones»-filmene omskapes til en verden bestående av Lego-figurer og -brikker, en verden proppfull av givende puzzles, lett slåssing og mengder av humor. 

I motsetning til de fleste andre spill basert på filmer, gjør Lego-koblingen det mulig å frigjøre seg fra og danse rundt grunnmaterialet. 
Traveller's Tales demonstrerer uanstrengt toppform og serverer en morsom, engasjerende og svært sjarmerende spillopplevelse. 

Selv om spillet har massevis av opplåsbart bonusmateriale, er muligens enspillerdelen litt vel kort. 
De forskjellige sekvensene er også av noe ujevn kvalitet, og den kunstige intelligensen til dine medhjelpere er ikke alltid av Mensa-kvalitet, for å si det sånn. 

Men muligheten til å spille co-op med en venn trekker helt klart opp. 
Og samlet sett leverer uansett «Lego Indiana Jones» en deilig sjarmpakke med herlig bred appell. 

PS: 
Også ute på PC, PS2, PSP, DS, PS3, og Wii. 
Det er kun Xbox 360-versjonen som er testet. 

Gameplay-video fra spillet «Lego Indiana Jones». 
