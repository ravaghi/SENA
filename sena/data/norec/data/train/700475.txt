Who let the cops out?
Noen har laget en mann av Whoopi Goldberg og kalt ham Tracy. 
Han ser ut som en mislykka trolldeig-versjon av Eddie Murphy og snakker som Chris Rock med halsbetennelse, og han er omtrent like morsom som synet av en drolt i døpefonten. 

For mange år siden trodde folk at Kevin Smith var en kul regissør, for han laget filmer der togangs-tapere i svart hvitt snakket naiv-vulgært storbysnakk på Kvadrat. 
Så gjorde han «Jersey girl» som var antenneløs og pinlig. 
Etter det regisserte han «Zack and Miri make a porno», som var ille tilredt humor. 
Fordi jeg har lengta etter en skikkelig parhest-komedie siden «Stake out» forsøkte jeg å like den siste filmen hans så intenst at jeg tvang fram simulert brystlatter som kan være usunt for bronkiene og forårsaker at du ikke får lov til å abonnere på Morgenbladet. 
Det nytta ikke. 
«Cop out» er en etnisk forurensa drittfilm, og Bruce Willis er dette årets tristeste banalitetsoffer. 
Sist jeg så ham var som øglete rektor i «Assassination of a high school president», og det var ikke akkurat noe du ville ha vist til John McClane for å få ham i bedre humør. 

I denne filmen spiller Willis politimann og far til ei tolv år gammel jente som antakelig skal gifte seg med den irske fetteren sin siden familien heter Monroe. 
For å ta rotta på ekskonas nye rike mann skal han forsøke å skaffe 50.000 dollar til jentungens bryllup, og egentlig kunne han like gjerne fått i oppdrag å rydde opp etter BP i Mexico-gulfen. 

Tracy Morgan spiller den sterkt tilbakestående partneren hans, og så skal han selge et eldgammelt baseballkort (ikke spør), men det blir stjålet av taktjuv-duden Seann William Scott og så er det i gang. 

«Cop out» er en etnisk inflasjon der alle figurene snakker som klovnene på et Ku Klux Klan-julebord og hvor Scott blant annet viser med tunga hvordan det ser ut når avføring har kommet nesten ut av rompehullet. 

Kevin Smith forsøker nå å tjene penger på et filmpublikum som er så primitivt at det kan skrelle bananer med tærne, og han er ganske deprimerende. 
