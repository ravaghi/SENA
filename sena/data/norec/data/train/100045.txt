Kampsportklisjéfest!
Fullkontakt av tredje grad 

. 

HANDLER OM: 
Rotløse, motløse Jake har mistet pappa i en alkoholrelatert bilkrasj. 
Nå må han bryte opp og flytte til riksmannsparadiset Orlando, Florida også. 
Der treffer han jenta - Baja. 
Etter at noen på den nye skolen trykker én gang for mange på «pappaknappen» hans, faller han inn med en gjeng ungdommer som underholder seg selv med såkalt Mixed Martial Arts - en blandet kampsortteknikk der det meste er tillatt. 
DOM: 
Denne «overkomme vanskeligheter, få jenta og jule opp eks'en hennes»-ungdomsfilmen - en ultravoldelig, mindre oppbyggelig 2008-utgave av «The Karate Kid» - er så formeltro at du kan stille klokken din etter hva som kommer til å skje når. 
Helt uten avstand og/eller humor i sin omgang med ungdomsfilmens tretteste klisjeer. 
Veldig amerikansk er den også: 
Du bør ha høy toleransegrense for ord og uttrykk som «bro» og «dude» for å klare dette, og ikke minst må du forberede deg på en parade av karikerte «beefcakes», «jocks» og «bikini babes» på fest i villaene til de styrtrike foreldrene sine. 
Med dertil hørende MTV-estetikk i kamerarbeide og klipping. 
«Idretten» den handler om er enhver forelders grusomste mareritt. 
Å ha en sønn som driver med Mixed Martial Arts må føles hakket mindre ålreit enn å ha en sønn som kjører truckrally i narkofylla. 
Filmen har energi, det skal det ha. 
Den går fremover. 
Og at denne historien blitt film ti tusener ganger før, vil neppe plage de som ser og hører den for første eller fjerde gang sommeren 2008. 
MORTEN STÅLE NILSEN 
