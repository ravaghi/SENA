Fortvilet lykkejeger
En asylsøkers desperate dobbeltliv i Danmark. 

FILM: 
Iranske Esmail lever et dobbeltliv i Danmark. 
På kveldstid er han på sjekker’n, elegant kledd og rask til å spandere vin på single damer, for så å følge dem hjem. 
På dagtid bor han trangt sammen med andre asylsøkere i Københavns utkant, urolig ventende på at politiet kan dukke opp for å returnere ham til hjemlandet. 
Han er på desperat jakt etter en dansk kvinne som er villig til å hjelpe ham med formalitetene for å bli i Danmark. 

Dobbeltliv 

Den iransk-danske regissøren Milad Alamis film «Sjarmøren» er mørk og opprørende på flere måter. 
Det dreier seg ikke om en tradisjonell sosialrealistisk historie om asylsøkeres slit i møte med en rik og lukket verden; filmen har trekk av en psykologisk thriller der hemmeligheter avsløres sakte og seint. 
Esmails (Ardalan Esmaili) dobbeltliv er i ferd med å innhente ham. 
Øynene på nattas sjarmør lyser av angst. 
Man venter at den tilsynelatende kyniske kvinnebedåreren skal bryte sammen når som helst. 

Blikk for nyanser 

Filmens første scener viser et selvmord. 
Det skal gå lang tid før man aner sammenhengen, og slik legges det gradvis ut tilsynelatende uforklarlige episoder der Esmail opptrer irrasjonelt. 
Han møter Sarah (Soho Rezanejad), en dansk jente med iranske foreldre. 
Hun gjennomskuer ham, håner og ler av ham, men trekker ham likevel med seg inn i det iranske eksilmiljøet i Danmark. 
Her er det to vidt forskjellige mentaliteter som møtes; konservativt og nostalgisk på den ene siden, asylsøkerens underlegenhet på den andre. 
Regissørens blikk for nyanser er overbevisende. 

Bagasje 

Etter hvert kan Sarah framstå som Esmails redningskvinne, for forholdet mellom de to utvikler seg til noe mer enn et vanlig sjekkeforløp. 
Men Esmail har – som asylsøkere flest – en tung bagasje. 
Den er ikke enkelt forutsigbar, for filmen tar mange vendinger underveis. 
Det er både en styrke og en prøvelse. 
