Sony Ericsson W800i
TEST: 
Fremtidens Walkman er her, og den har telefon, kamera, radio og mye mer. 
Vi har tatt et dypdykk i W800i fra Sony Ericsson. 

Med merkenavnet "Walkman" skapte Sony et begrep som ble ensbetydende med en spesiell type produkter - kassettspillere i lommeformat. 
Det er det få andre produsenter som har klart, med unntak av Xerox og noen få andre (Xerox = kopimaskin i USA). 
Rettighetene til å bruke Walkman-navnet har imidlertid ingen andre enn Sony selv, og nå videreføres benevnelsen til en helt annen produktfamilie; mobiltelefoner. 

Først ut 

W800i er første telefon i Sony Ericssons nye Walkman-serie. 
Senere i høst kommer den litt enklere lillebroren W550i. 
Telefonen bygger på suksessmodellen K750i, men har fått friskere farger, forbedret programvare for musikkavspilling, egne knapper for aktivering av musikkavspilling, samt øretelefoner optimalisert for musikkopplevelser. 
Dessuten leveres den med 512 MB minnekort, nok til rudnt 10 timer med musikk i god MP3-kvalitet. 

Men før vi snakker mer om musikkfunksjonene, skal vi ta en titt på de øvrige viktige spesifikasjonene: 

Sony Ericsson W800i: 
Mål: 100 x 46 x 20,5 mm Vekt: 101 gram Skjerm: 172 x 220 piksler, 262.000 farger Minne: 34 MB innebygd + 512 MB MemoryStick Duo minnekort (Pro støttes også) Musikkavspiller for AAC/M4A og MP3-formater 2 megapiksels kamera med lys og autofokus (1.632x1.224 piksler), 4x digital zoom Videoopptak 176 x 144 piksler RDS-radio Polyfonisk lyd, 40 stemmer Nett: GSM 1800, 1900, 900 Kommunikasjon: USB (2.0 Full Speed), iR og Bluetooth 

Telefonen kan altså kommunisere over alle tre GSM-båndene, men støtter verken 3G eller Edge, noe vi faktisk begynner å forvente nå. 
Vi reagerer også på at den ikke støtter USB 2.0 HiSpeed, noe som i praksis gjør overføringen av musikkfiler til en tidkrevende affære. 
For øvrig er dette en meget godt spesifisert telefon, og sett i lys av størrelsen ligger den helt i toppen av hva du kan få i skrivende stund. 

Gjennomtenkt utforming 

W800i har den samme størrelsen og velkjente utformingen som ble introdusert med 2003-modellen T610. 
Vi vil imidlertid påpeke at det er gjort en del smarte forbedringer siden den gang. 
Tastene er flate, men samtidig faste og gir kontant respons. 
I mørke bakgrunnsbelyses de med oransje lys. 
Er du glad i å skrive tekstmeldinger vil du neppe få problemer, det måtte i tilfelle være i blinde, siden tre og tre taster ligger tett inntil hverandre horisontalt, uten markante skiller. 

Skjermen er klar og fin også utendørs i skarpt lys, og tekst og symboler er kontraststerke og vanskelig å misforstå. 
Har du brukt nyere Sony Ericsson-telefoner vil du neppe ha problemer med å navigere deg rundt i menysystemet. 
Vi merker oss at det er, i likhet med K750i, litt flere animasjoner og langt raskere respons enn K700i og eldre modeller. 

Lommelykt med SOS-signal 

Baksiden av telefonen er viet kameralinse og lys. 
Lyset er meget kraftig, men som blitserstatter duger den ikke på mer enn maks 2 meters avstand, naturligvis avhengig av hvor mørkt det er. 
Mer interessant er det at du kan bruke den som en enkel lommelykt, og til å blinke SOS hvis du skulle være så uheldig å havne i havsnød eller lignende, uten mobildekning. 

Dypdykk i musikkfunksjonene 

Vi kommer ikke utenom en grundig gjennomgang av musikkegenskapene i en test av telefon med Walkman-stempel. 
Det første vi merker oss er at telefonen kommer med spesialkabel mellom telefon og plugg til øretelefonene. 
Pluggen har innebygd mikrofon, og sammen med de medfølgende øreproppene har du dermed en handsfree-løsning. 
Pluggen er imidlertid standard minijack, og dermed er det fritt fram for å bruke andre, bedre øretelefoner dersom du ønsker det. 
Når det er sagt, må vi poengtere at lyden fra de medfølgende øreproppene er fyldig og god, og de har dessutenen utforming som gjør at de passer bedre i ørene og stenger ute lyder fra omgivelsene bedre enn de fleste andre øreproppeløsningene vi har prøvd tidligere. 
Lyden er også mulig å justere høyt nok til de fleste aktiviteter. 

W800i kommer med det brukervennlige programmet Disc2Phone, som lar deg rippe musikk til PCen/Macen og overføre musikken videre til telefonen. 
Du kan også overføre musikken på annen måte, for eksempel via Windows Utforsker (telefonen dukker opp som egen stasjon), men må da passe på at filene ligger i riktig mappe, og følger denne oppbygningen MP3\Artist\album\fil.mp3. 
Hvis ikke blir de ikke oppdaget av avspillingsprogramvaren på telefonen. 

Telefonen støtter formatene MP3 og AAC/M4A. 
Sistnevnte brukes blant annet av iTunes-avspilleren, men kryptert musikk kjøpt i iTunes Music Store støttes ikke. 
Støtte for plassbesparende AACplus/HE AAC er dessuten fraværende, dessverre. 
Og hvor ble det forresten av Sonys proprietære Atrac3-format? 

Spillelister kan opprettes på telefonen, og du kan sette avspillingsrekkefølgen til tilfeldig, og repetere én eller alle sporene i en mappe eller spillelisten i sin helhet. 
Det burde være dekkende for de flestes behov. 
Innfallsvinklene til musikken er enten via artist, spor eller spillelste. 
Avspilleren tar seg også av videoklipp. 

Navigering gjør du enklest ved hjelp av den trykkfølsomme joysticken. 
Ved å skyve og holde til venstre og høyre kan du spole i sangene. 

Det hele er faktisk overraskende enkelt og oversiktlig. 
Vi ble også positivt overrasket over at Sony har valgt en annen overføringsmetode enn via deres velkjente (og beryktede)SonicStage programvare. 
Mindre positive er vi til at det hele må skje via USB 2.0 Full Speed, som i praksis har samme overføringshastighet som aldrende USB 1.1. 
Det frister heller ikke å ta ut minnekortet og sette det i en leser hver gang man skal fylle på frisk musikk, først og fremst er gummidekslet omtrent umulig å få opp dersom du ikke har lange negler, deretter er det nesten vanskeligere å få minnekortet ut - for fingrene på en normal voksen mannehånd. 

God batterilevetid 

Batterilevetid er alltid er spørsmål på musikkspillere, her er den respektable 15 timer dersom den brukes i telefonmodus, eller hele 30 timer dersom du setter telefonen i en egen musikkmodus. 
Men da må du klare deg uten telefoni. 

RDS-radioen kan kun merkelig nok kun aktiveres i telefonmodus. 
Den støtter sereo og fungerer greit i bystrøk, men hvorfor vises ikke kanalnavnene automatisk? 
Inntil 20 frekvenses kan forhåndslagres, og du kan riktig nok legge inn kanalnavn manuelt i ettertid. 

Fortsatt beste bildekvalitet 

Når det gjelder kamerakvaliteten, står vi fortsatt ved at denne telefonen, sammen med K750i, representerer det beste du kan få i skrivende stund, i hvert fall på vårt hjemlige telefonmarked, selv om det fortsatt er en god vei til mobiltelefonen kan erstatte det digitale lommekameraet ditt. 

Oppløsningen er utradisjonelle 1.632x1.224 piksler, som skulle tilsi omtrent 2 megapiksler. 
Brennvidden er fast på 4,8 mm og lysstyrken er F2,8. 
Sistnevnte er som på de fleste digitale kompaktkameraer, og dermed ligger det meste til rette for å få brukbare bilder i god belysning, først og fremst utendørs. 
Men hastigheten er fortsatt til å grine av, sammenlignet med rene digitale lommekamaer. 
Her er du avhengig av god tålmodighet og en solid porsjon flaks for å fange blinkskuddene, omtrent som digitalkameraentusiaster anno 2001. 

Vi har tatt noen nye bilder, du finner dem her. 
Sjekk også bildene tatt med K750i, som har samme kameraløsning. 

Konklusjon 

Joda, Sony Ericsson W800i svarer langt på vei til forventningene våre. 
Vi ble positivt overrasket over den gode lydkvaliteten, brukervennligheten til overføringsprogrammet på PCen, og musikkavspilleren på telefonen. 
Funksjonene og brukervennligheten for øvrig står til Meget pluss. 

Treg overføring, ingen Edge/3G-støtte, kronglete bytte av minnekort, og et stort forbedringspotensiale når det gjelder kamerahastighet, står på siden for ting vi ikke var fullt så glade for. 
Men alt i alt et vellykket produkt med meget høy gadget-faktor. 
