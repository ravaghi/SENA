«Vill Vestkant» er drivende spennende westernteater om skyld og straff
Dessverre vil Antiteateret også lage et politisk tidsbilde fra Oslo vest. 

Antiteaterets siste forestilling, Vill Vestkant, er best om du ikke leser programteksten. 
Der har teatersjef, manusforfatter og regissør Even Torgan skrevet at han har «prøvd å lage en forestilling om hvordan handlingene våre styres av hvordan vi står ideologisk.» 

Handlingen i Vill Vestkant er – i likhet med Ap og KrF – ingen søndagsskole. 
Forestillingen åpner i det stykkets vennegjeng arrangerer en velkomstfest til ære for en kamerat som vender hjem fra fengsel. 

Har knust beina til en bekjent på byen 

KB (Aslak Maurstad) har sonet ferdig for å ha knust beina til en bekjent på byen. 
En straff som ble kraftig formildet av at KBs venninne, Kornelia, vitnet til fordel for ham i retten. 
Hovedpersonen, Andrea, begynner imidlertid å tvile på om hendelsesforløpet er slik som vennene har fortalt henne. 
Det er duket for moralsk western fra vestkanten. 

Publikum er plassert på en liten tribune i et høyst virkelig oppussingsobjekt på Hausmania. 
Her har Andrea (Johanna Brym Ryg) kjøpt leilighet, og her inviterer hun vennene til å både bo og feste gjennom de 18 dagene som handlingen strekker seg. 

Soundtracket er Andreas’ spilleliste på Spotify, som blir styrt av stadig tilbakevendende festdeltagere. 
Et fantastisk grep, som det er rart ingen har tenkt på tidligere. 
Leiligheten er ellers fylt opp av Clas Ohlson-esker og to skjermløse stålamper. 

Vurderer å stemme på Sylvi Listhaug 

Når lampene skrus på, forteller karakterene sine tanker til publikum. 
Disse tankene er politiske. 
Den lesbiske, kristne jenta vil stemme KrF, men er uenig med Hareides venstresving. 
Nå vurderer hun Sylvi Listhaug, selv om det er litt «bondsk». 

Hovedkarakteren Andrea liker det internasjonale Oslo, selv om det «blir litt mye» og hun ikke er så glad i «at MDG styrer byen». 
Mens handlingen for øvrig er spennende, føles disse politiske utbruddene påklistrede. 

Blir møtt med avsky 

Jeg synes derimot at de etiske dilemmaene i selve handlingene er interessante, nettopp fordi man kan kjenne seg igjen. 
Andrea sliter med at alle hele tiden er enige, at man aldri stiller spørsmål ved andres religiøse livssyn eller ber om etisk oppvask etter at kameraten er sluppet ut av fengsel. 

Men hennes krav om ærlighet blir selvsagt møtt med avsky. 
Henrik Ibsens Gregers Werle fra Vildanden er inne i noe av det samme dilemmaet: 
Han vil ha ærligheten, men forstår ikke konsekvensen. 

Men Ibsen gjør noe lurt, som jeg tror Antiteateret kunne lært litt av: 
Han lar Gregers Werle ha en dobbel motivasjon. 
Tror sannhetssøkeren på et større prosjekt, eller er det mindre hederlige motiver som ligger bak? 

Med ganske små grep kunne Andrea-karakteren vært litt i samme etiske landskap. 
Hvorfor er hun så konfronterende med bestevenninnens nye kjæreste? 
Er hun kanskje bitte litt sjalu? 

Johanna Brym Ryg er et kraftsenter på scenen, men hun hadde fortjent en mer komplisert karakter. 

Tåpelig tolkning av det politiske landskapet 

I de siste scenene går Vill Vestkant langt ut i Quentin Tarantinos ironisk-vittige westernlandskap. 
Da er det gøy – og fryktelig spennende – å være på teater. 

Men hvis man tar programteksten seriøst, ser det ut som at karakterene kun handler ut fra sin egen overbevisning. 
En slags jeg stemmer til høyre-for-Hareide, ergo tenker jeg min-flokk-først. 

Det er en tåpelig tolkning av det politiske landskapet, men først og fremst en fordumming av publikum. 
Ser man likevel bort fra denne klamme politiske slagsiden, har Antiteateret laget en vill western det er verdt å få med seg. 

Vill Vestkant spilles på Hausmania frem til 31. oktober. 
