Sony Ericsson W900i
Sony Ericsson har kapret store deler av musikkmobilmarkedet og lite tyder på at de vil miste det nå som toppmodellen W900i er her. 
Vi har testet den. 

Helt siden Sony Ericsson først viste frem W900i i midten av oktober har vi gått og ventet i spenning. 
De første MP3-mobilene til selskapet har tross alt vært noe av det bedre vi har sett i år. 
Når Sony Ericsson da oppgraderer disse til en total underholdningspakke skaper det store forventninger. 

Beste Walkman-mobil 

Umiddelbart må vi da også si at W900i innfrir forventningene. 
For den gjør alt den skal til punkt og prikke. 
Musikkfunksjonene er faktisk totalt sett bedre enn på de to tidligere musikkmobilene til selskapet. 

Det aller viktigste er lyden, og den er meget bra. 
Spesielt den man får fra hodetelefonene. 
Faktisk mer enn bra nok til å konkurrere med de fleste dedikerte MP3-spillere. 
Sony Ericsson har også gjort det helt riktig i forhold til hodetelefoner, for med egen jack-inngang kan man koble på hvilket sett man vil og allikevel snakke i mobilen. 

W900i er også utstyrt med en rekke snarveisknapper som forenkler hele prosessen. 
Ikke minst en fjernkontroll med FM-radio på hodetelefonledningen slik at man slipper å dra mobilen opp og ned av lomma hele tiden. 
Dette bør helt klart bli standard på slike mobiler fremover. 

Vi er litt overrasket over at Sony Ericsson ikke har valgt å legge ved et minnekort, siden denne modellen tross alt vil konkurrere med harddiskmobilene N91 fra Nokia og i300 fra Samsung. 
Nå er imidlertid mobilen utstyrt med nesten 500 MB internminne, så man har plass til en god del sanger uansett. 

Overføringen av sanger går som en drøm. 
Man kobler maskinen rett til PCen (funker også på Mac, selv uten iSync-støtte) og telefonen oppfører seg som en USB-disk, slik at man raskt kan føre over de sangene man vil ha. 
Utrolig enkelt og elegant. 

Endelig bra video 

Men det er ikke bare musikkdelen som imponerer med W900i. 
Kameradelen er minst like bra og bildene er mer enn sammenlignbare med dem man får tatt med kameramobilen K750, som tross alt er kåret til den beste kameramobilen på markedet flere steder. 

Allikevel er det videodelen som imponerer mest, for nå har Sony Ericsson oppgradert den delen av kameraet. 
Vi nærmer oss en litt dårlig TV-kvalitet på videoklippene, noe som betyr at Nokia endelig har fått konkurranse og at man endelig kan ta opp video som kan brukes til annet enn visning på mobilskjermen. 

Man får selvsagt hjelp av den suverene skjermen W900i er utstyrt med. 
For her har Sony Ericsson endelig tatt frem igjen skjermen de sjokkerte oss med i fjor høst på S700i. 
En virkelig hyggelig gjenforening. 

Stor og dyr 

Som regel når vi snakker med glødende overbevisning om en mobil betyr det at man må slite litt med størrelsen. 
W900i er intet unntak. 
Den er stor og feit. 
Selv om vi faktisk er fornøyd med designet, kan nok størrelsen bli i drøyeste laget for noen. 

Prisen er heller ikke noen formildende omstendighet. 
For øyeblikket ligger den på mer enn fem tusen kroner. 
Dette skal imidlertid ha litt med nyhetsfaktoren og etterspørsel og gjøre. 
Sony Ericsson regner med at prisen relativt raskt vil stabilisere seg på rundt 4 500 kroner. 
Uansett er det mye penger for en mobil, selv om man får mye for den prisen. 

Komplett mobil 

For i tillegg til det vi allerede har nevnt er den utstyrt med Bluetooth, 3G og 3D-aksellerator til spill. 
Vi snakker derfor om en bortimot komplett mobil, med alle de funksjonene man kan trenge. 
W900i er også utstyrt med det kule og brukervennlige operativsystemet til Sony Ericsson, som gjør det gøy å bruke den - mye. 

Det fører uheldigvis til at man ofte kan slite med litt dårlig batteri. 
For en såpass velutstyrt mobil krever en del, og selv om Sony Ericsson har lagt til flere strømsparingsfunksjoner er det ikke uvanlig at vi må lade mobilen hver natt. 

Hvis du har litt penger igjen etter julestria og ikke har noe problem med størrelsen (noe mange faktisk ikke har) er dette uansett mobilen med stor M. Sony Ericsson W900i både avrunder 2005 og åpner 2006 på en perfekt måte. 
