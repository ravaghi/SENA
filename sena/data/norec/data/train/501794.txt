Filmen «Borg» underholder, men går tom for energi under filmens matchball
Dessverre klapper filmen litt sammen mot slutten. 

Svenskene er gode på å lage underholdning for hele familien og samtidig kommentere samfunnet og folks holdninger til hverandre. 
Mange filmfrelste husker nok filmer som «Tillsammans» (2000), «Så som i himmelen» (2004) eller «La den rette komme inn» (2008), som alle er en del av en tradisjon svenskene bør være stolte av. 
«Borg» er et nytt og underholdende bidrag i rekken av filmer som både hyller og kritiserer sine egne – samtidig. 

Sverrir Gudnason spiller Björn Borg, og hans fremtreden lar indre uro prege den svenske tennisstjernen. 
Filmen veksler mellom ulike faser av svenskens oppvekst, hvor han møter utfordringer og fordommer: 
Tenåringen Borg har et stort temperamentsproblem og får ofte raseriutbrudd. 

Filmen viser oss hvordan folk koblet Borgs sinne til hans bakgrunn fra de lavere deler av svensk middelklasse. 
Burde ikke Borg heller satse på en idrett mer passende for arbeiderklassen, som ishockey? 
Heldigvis kan treneren Lennart Bergelin (Stellan Skarsgård) se guttens potensial. 
De to utvikler et far-sønn-forhold, men selveste John McEnroe (Shia LaBeouf) kommer til å sette dette på prøve. 

Var McEnroe skummel nok til å skape angst hos Borg? 
Filmen hopper frem og tilbake både i tid og mellom McEnroe og Borg, for å vise oss at de største utfordringene disse unge atletene møtte, handlet om indre press og angst: 
Til syvende og sist er motstanderen din på tennisbanen også en kollega. 
Filmen prøver å forklare at begges største motstandere var prestasjonsangst. 

Med flinke skuespillere, tidsriktige detaljer, og fordelen av å vise fortellingen om en av de største tennismatchene i idrettens historie, har «Borg» en sjarm og energi den flyter lenge på. 

Dessverre klapper filmen litt sammen mot slutten, muligens fordi den har fått sagt det den har på hjertet allerede før vi har kommet til finalen mellom de to tennisrivalene. 
Å se at en film om svensk tennis nesten kunne blitt en ordentlig klassiker, men så snuble mot slutten, føles litt som å tape en Wimbledon-finale. 
