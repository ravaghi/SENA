Garantert bra!
No guarantees. 
(Universal) 

Hun gjorde det bra med debuten, “The color of the sun”, med ålreit platesalg og Spellemannpris for to år siden. 
Nå er Ida Jenshus tilbake, to år etter – og hun er enda bedre. 

Jenshus har med seg omtrent de samme musikerne og medhjelperne, de kaller seg Das Boot, og sammen skaper de variert countryorientert musikk i mange fasetter. 
Her er såre og smektende ballader som tittelkuttet, opptempolåter som den fengende ”I waited”, countryswing med ”You got a way”, grasrotekte country på ”Leaving” og fengende countrypop på ”Better day”. 

Noen artister har det bare i seg. 
Ida Jenshus er artist, sanger og sangskriver i både kropp og sjel. 
Du merker lidenskapen hennes fra første låt. 
Den er smittende, og den varer albumet ut. 
Vi kan strø rundt oss med referanser som Nanci Griffith, Emmylou Harris og bøttevis med andre navn. 
Det blir feil uansett. 
For dette er Ida Jenshus fra Steinkjer, og ”No guarantees” er garantert bra. 
