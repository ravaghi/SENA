Horrible Bosses
Ikke morsom nok. 

Vi har alle følt på det. 
Et sterkt ønske om at sjefen bare kunne forsvinne. 

Den typiske sjefen er et rasshøl, i hvert fall om vi skal tro på Hollywoods stereotypier. 

Horrible Bosses er en komedie om en gjeng karer som bestemmer seg for å bli kvitt sjefene sine, og samtidig ramler ut på et manneeventyr ala The Hangover-filmene. 

Nick Hendricks, spilt av Jason Bateman (Arrested Development, Juno), jobber i finansbransjen og har en jævlig sjef. 
Kevin Spacey, i rollen som Dave Harken, er et skikkelig rasshøl som ikke lar en eneste anledning til å trakassere sine ansatte gå fra seg. 

Dale Arbus, spilt av Charlie Day, jobber som tannlegeassistent og har en ekstremt sexy sjef. 
Jennifer Anniston, i rollen som tannlegen Julia Harris, elsker å forgripe seg seksuelt på pasienter og ikke minst Dale. 

Kurt Buckman, spilt av Jason Sudekis, har i utgangspunktet verdens beste sjef i kjemifirmaet han jobber ved. 
Men så dør sjefen og den kokainavhengige sønnen tar over. 

Alle har gode motiv (i følge dem selv) for å legge en plan, slik Olsenbanden pleide å gjøre. 

Mangler latterkulene 

Forviklinger, artige situasjoner og overraskelser burde ligge ventende rundt hvert eneste hjørne i Horrible Bosses, og med et Osenbanden-aktig opplegg ligger mye til rette for en artig film. 

De fleste skuespillerne gjør sitt for at filmen skal vekke lysten til å flire, men sannheten er at manuset er for tynt til at dette kan bli en latterkule. 

Det er tydelig at regissør Seth Gordon har fått beskjed om å lage en film i samme tradisjon som The Hangover-filmene, hvor kompiser plutselig blir dratt inn i noe de ikke har kontroll over. 
Gordon er tidligere kjent for å stå bak dokumentarene The King of Kong og Freakonomics, og det er dessverre tydelig å se at han ikke har jobbet mye med fortellinger i filmformatet tidligere (om vi da ser bort i fra et par oppdrag på tv-serier som Community og The Office). 

Klippingen og rytmen i filmen har ikke komisk timing og dialogen er ikke morsom nok. 

Det er skuespillerne som redder Horrible Bosses fra å bli en horribel filmopplevelse. 
Jason Bateman er enda en av Hollywoods bedre skuespillere, som ikke har fått den oppmerksomheten han fortjener. 
Charlie Day, i rollen som Dale, er en perfekt sidekick. 
Han har en nasal og sterk stemme, og var en av få filmfigurer som fikk meg til å flire høyt. 

Psycho-Spacey 

Dale plages av tannlegen Julia som er ei 'cougar' av ei dame. 
Det tok faktisk litt tid før jeg forstod at det faktisk var Jennifer Anniston som var på lerretet. 
Hun har kastet av seg sitt gamle Friends-image og er virkelig blitt til en voksen og selvsikker kvinne. 
I hvert fall i denne filmen. 

Kevin Spacey har spilt rollen som psycho mange ganger. 
Denne gangen kombinerer han en type figur vi har sett i tidligere filmer som Se7en, Menn som stirrer på geiter og de nye Superman-filmene (for å nevne noen). 

Colin Farrell har også en rolle i Horrible Bosses, som den kokainglade Bobby Pellit; sønnen til Nick sin sjef (han som døde). 
Makan til forferdelig figur har jeg ikke vært borti før. 

Bobby skal være en usmakelig og lite attraktiv figur, noe som overhodet ikke passer kjekkasfremstillinga til Farrell. 
Han spiller ikke overbevisende og klarer ikke å være en troverdig klyse i Horrible Bosses. 

Det er mye galt, og for lite godt med denne filmen. 
Horrible Bosses blir litt kjedelig på grunn av manuset, den slappe dialogen og den manglende komiske timinga. 
På en annen side er den verdt å plukke med seg fra videosjappa når den kommer ut der. 
