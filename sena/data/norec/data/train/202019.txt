Zone Box
Imponerende lyd med tanke på prislappen. 

For et par uker siden testet vi den første høyttaleren fra det norske selskapet Zone of Norway. 
Zone fikk en firer på Dinsides terning og tilbød ganske mye til 300 kroner - blant annet trådløs lading, støtte for Bluetooth/NFC og håndfri-støtte. 

I tillegg spilte den ganske høyt til å være såpass liten, selv om vi skulle ha ønsket at den låt bedre. 

Produkt nummer to er en litt større enhet og byr derfor på mer lyd. 
I tillegg rendyrkes lydopplevelsen, der magnetisk lading, nødbatterifunksjon og NFC er fraværende, mens det fortsatt finnes støtte for Bluetooth, i tillegg til at du kan spille med en vanlig 3,5mm-kabel. 

Knapper på toppen 

Som med lillebror Zone finnes berøringsfølsomme felter på toppen for å styre enheten. 
Her finner du knapper for å hoppe til neste og forrige sang og pause/starte avspillingen. 
Sistnevnte fungerer også som en knapp for å besvare innkommende anrop - en mikrofon gjør at du også kan bruke Zone Box som håndfrienhet. 
Volumet styrer du ved å dra fingeren i en runding på toppen - med klokka for å øke det og motsatt. 

Mode-knappen lar deg bytte mellom Bluetooth og minijackinngangen i bakkant, som er av den «vanlige» 3,5mm-typen og ikke 2,5mm slik den første Zone-spilleren hadde. 
Logoen og ringen lyser blått når enheten bruker Bluetooth, mens den er grønn når du bruker kabel. 
Lettfattelig og greit. 

På baksiden finnes av og på-knapp, AUX-inngang og inngang til lader - Zone Box bruker en helt vanlig micro USB-lader, noe vi i hvert fall setter pris på. 

Høyttaler på én side 

Mens den første Zone-høyttaleren hadde høyttalergriller på begge sider slik at lyden hørtes lik ut foran og bak, er de to driverne plassert på den ene siden på storebror - som gjør at den bør plasseres deretter. 

Bunnen av høyttaleren er belagt med gummi slik at enheten sitter godt plantet selv om bassen brummer. 
Men drar vi på med nok volum, flytter den litt på seg på vårt spisestuebord. 

Spiller svært høyt 

Vi lot oss imponere over volumet på den lille Zone-krabaten vi testet sist, men Zone Box byr på enda mer lyd, og når produktet bare koster en hundrelapp ekstra, synes vi dette fremstår som et bedre kjøp enn minstemann. 
Det er rett og slett imponerende hvor høyt Zone Box klarer å spille. 

Det er spesielt diskant og bass som fremheves i denne høyttaleren, som for noen vil oppleves som litt skjærende på enkelte sanger, men jevnt over er vi meget godt fornøyd også med lydkvaliteten på denne høyttaleren. 
En skal tross alt ikke glemme at den koster 400 kroner. 

Bassen er definitivt til stede, men vrenges noe med høyt volum på basstunge sanger, som Linda Piras Knäpper mina fingrar. 
Tradisjonell teknomusikk som Third Partys Everyday of my life med en stram basslinje er imidlertid nærmest en paradegren og låter imponerende fra en så liten enhet. 

Vi hentet frem en Jawbone Jambox for å sammenligne; en høyttaler som per i dag koster rundt 600 kroner i de billigste nettbutikkene, og som har vært svært populær siden den ble lansert i 2011 til dobbel pris. 

Og dette er rått parti. 
Jambox når ikke Zone-spilleren til lårene en gang; hverken hva gjelder lydkvalitet eller -volum. 
Mens Jamboxen for undertegnede har vært en god følgesvenn på teltturer og hotellrom rundtom, er Zone Box en høyttaler som faktisk kan gjøre en helt ålreit jobb også på fest, med et fyldigere lydbilde og langt høyere volum. 

Batteritiden er oppgitt til 4 til 6 timer avhengig av lydstyrke, og det samsvarer godt med våre erfaringer. 
Som med andre slike trådløse høyttalere, avhenger batteritiden av hvor høyt man spiller. 
Det kan være akkurat for lite til å holde en hel festaften, så her skulle vi ønsket oss 8-10 timer. 

Konklusjon 

Av de to første Zone-høyttalerne er det definitivt Zone Box som er godbiten. 
Her er det lyden som står i sentrum, og med en prislapp på 399 kroner er dette et meget godt kjøp. 

Vi kunne ha ønsket oss litt bedre mellomtone og litt mer batteritid på én ladning, men det er få produsenter som klarer å levere så mye lyd for så lite penger. 

Zone Box er rett og slett en svært god sommerhøyttaler for deg med begrenset budsjett. 

Zone Box er foreløpig kun tilgjengelig hos Multicom og finnes i rød, hvit, svart, blå og grå. 

PS! 
Er du i markedet for en litt dyrere modell, henter vi i disse dager inn en gruppe enheter i 1500-kronersklassen til testing. 

Zone of Norway Box BT Speaker 
