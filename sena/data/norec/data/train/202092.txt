Test:Philips O'Neill The Stretch 

Hodetelefonene som passer alle hoder. 

Utvalget av hodetelefoner er nå så stort at du først bør finne et prisnivå du er komfortabel med, og så sortere ut alternativene basert på bruksområde. 

Til rundt 800 kroner er The Stretch-settet i den relativt hyggelige delen av prisskalaen, og passer for deg med en aktiv livsstil. 

Tåler aktiv bruk 

Navnet er nemlig gitt på grunnlag av det fleksible hodebåndet av nylon, som altså gjør at du både kan vri og dra klokkene langt fra hverandre uten at de ryker. 
Nylonen skal også beholde elastisiteten helt nede i 25 kuldegrader. 
Det er en fordel både for deg som har et usedvanlig stort hode, men kanskje spesielt for deg som har lyst på å bruke hodetelefoner i slalombakken, eller rett og slett bare er av den klønete typen. 
Her skal det rett og slett mye til før noe ryker. 

Den medfølgende tekstilkabelen er forøvrig flokefri, slik at du skal unngå knuter på tråden. 
Og siden kabelen plugges inn i hodetelefonen er det også mindre risiko for dårlig kontakt om ledningen skulle henge seg fast. 
I praksis vil den altså løse ut når belastningen blir for stor, slik at du må plugge den inn igjen. 

Hodeputene er ellers myke og dermed komfortable å ha på hodet, selv over lang tid. 

Hva med lyden? 

Hodetelefonene er lettdrevne, og spiller svært høyt selv på en iPhone. 

Lydbildet er i tillegg ganske detaljert, og her får du faktisk også litt mellomtone å rutte med, noe som gjør at selv Motorpsychos lange låter kommer til sin rett. 
Akkurat det er ingen selvfølge i denne prisklassen, så her skiller altså The Stretch seg positivt ut. 

For de aller fleste vil hodetelefonene også gi tilstrekkelig med bass, men sammenligner vi med morofaktoren du får fra Monsters ulike Dr.Dre sett (Beats Solo og Beats Studio), samt V-Moda hodetelefoner mangler de det lille ekstra. 
Legg dog merke til at The Stretch fra Philips er vesentlig billigere enn disse, og de fungerer heller ikke like bra i kulda. 
Nok en gang vil altså størrelsen på lommeboka og bruksområde være viktige momenter. 

Konklusjon 

Til prisen er det fint å lite å klage på her rent lydmessig, og er du på jakt etter hodetelefoner som fungerer knirkefritt i kulda er dette antagelig midt i blinken. 

I daglig bruk kommer vi likevel ikke unna at vi savner volumstyring og sporvalgsmulighet på ledningen. 
Hadde dette vært på plass hadde vi endt opp med en soleklar femmer og et anbefalt kjøp, i stedet for dagens sterke firer på terningen. 

Philips O'Neill The Stretch SHO9560 
