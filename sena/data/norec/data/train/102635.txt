Film:Sommerlett danske 

Bier takker for Oscaren for briljante «Hævnen» med en florlett romantisk sommerkomedie, ganske så Hollywood-tilpasset. 

Fremragende danske kvinner i hovedrollene løfter filmen fra middelmådighetene amerikanerne har servert oss i genren de siste par årene. 

En bryllupsfest i Sør-Italia er rammen når Pierce Brosnan gjør sin entre i dansk film. 
Han er brudgommens far, en vandrende klisjé av en «kynisk, følelseskald» forretningsmann. 
Vi som har sett slike filmer før vet han vil tine opp i løpet av filmen. 

Dessverre er han ikke den eneste voldsomt karikerte filmfiguren her. 
Kim Bodnias noldus av en notorisk utro ektemann og hans bimbo av en sekretær står heller ikke til troende. 
Godt man har fortryllende Paprika Steen - og Trine Dyrholm som alene skaper en annerledes «romkom»-figur det er en fryd å dra på tur med. 

«Sommerbryllup i Italia» er en film du kan se hvordan ender etter et kvarter spilletid, omtrent da brudgommens far og brudens mor - bedratte og kreftsyke Ida - krasjer med hverandre i et parkeringshus. 

Når det er sagt; her er det skandinavisk intrigemoro på veien. 

ØYSTEIN DAVID JOHANSEN 
