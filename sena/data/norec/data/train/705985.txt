PÅSKEKRIM:Hitchcock light 

Sære karakterer i et temmelig tradisjonelt stalker-plot. 
Men dette er god underholdning fra sensasjonen Peter Swanson. 

To evige sannheter om krimlitteratur: 
Det blir utgitt alt for mye av det, og noen får ufortjent mye oppmerksomhet, på bekostning av andre, og mer interessante, forfattere. 

Jeg er ikke sikker på om dette siste treffer Peter Swanson. 
Debuten hans, «De som fortjener det», var god. 
Til dels svært god. 
Den ble en monstersuksess. 
Dermed er selvsagt forleggerne og agentene hans på ham som klegger for å få ham til å gjenta bedriften, slik at de (og han) kan tjene mer penger. 
Sånn er det jo. 

I fjor kom dermed «Den tikkende kvinnen», som selvsagt var en nedtur. 
Derfor er det hyggelig å melde at han til dels har reist kjerringa med denne. 

En traumatisert kvinne fra London, Kate Priddy, avtaler med sin amerikanske tremenning, som bor i Boston, at de to skal bytte leilighet i et halvt år. 
Gudene skal vite at hun trenger å komme seg bort litt, etter en forferdelig opplevelse med en ekskjæreste. 
Tremenningen jobber med noe finansgreier og skal jobbe i London i seks måneder. 

Men samtidig som Kate flytter inn i den fine leiligheten i Boston blir kvinnen i naboleiligheten funnet brutalt myrdet. 

Swanson benytter det velkjente grepet «perspektivskift» i romanen. 
Vi blir kjent med flere av beboerne i huset, som alle kan være drapsmannen. 
Inkludert denne mystiske tremenningen som Kate faktisk aldri har truffet. 

Det er noe herlig gammelmodig ved oppsettet her. 
Naboer som kikker på hverandre kveldstid. 
Mystiske personer som dukker opp og forsvinner igjen. 
En portner. 
Og til og med en katt. 
Hitchcock kunne ha regissert noe slikt. 

Svakheter? 
Ja. 
Slutten er muligens noe av et antiklimaks? 
Og perspektivskiftene gjør at det blir en del gjenfortelling av hendelser vi allerede har hørt om. 
Fortellergrepet er heller ikke spesielt friskt, det er nærmest et av de aller mest brukte verktøyene i skuffen. 
Spør Nesbø, for eksempel. 

Dette er en proff krim, litt glatt, litt for sjangertro. 
Men helt ok tidtrøyte, for eksempel på en litt lang flytur. 
