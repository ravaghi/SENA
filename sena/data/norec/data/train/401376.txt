Kjærkommen gjenkomst fra Sudan Dudan
Sudan Dudan har kommet opp med nok ei flott plate. 

Duoen Sudan Dudan er en av disse gruppene man trives i lag med. 
Det er gått fem år siden de ga ut platen Inntil i dag. 
Ei plate som fortjente all den rosen den fikk. 
Derfor avstedkommer Heimen der ute slik en glede. 
Og de har ikke tapt seg det grann, men understreker heller hvorfor savnet har ligget der og gnagd. 

Anders Erik Røine og Marit Kalberg trakterer gitar, munnharpe, harmonium, hardingfele, langeleik og vokal. 
Begge står fjellstøtt i tradisjonsmusikken, men duoen bærer i seg mye mer. 
Når de synger «Du arme sjel, som vandrer der», åpningsstrofen til «Festen», gripes man i hjerteroten. 
For et lydbilde. 
Så nedstrippet og virkningsfull der de på utsøkt vis spiller på lys og mørke. 

Her møter tradisjonsmusikken country og bluegrass med en dose blues og salmesang. 
To vokalister som utfyller hverandre. 
Igjen skaper de denne skjøre akustiske skjønnheten som bæres frem av Karlbergs flotte stemme og et lydbilde av en annen verden. 
