Gammel dame er vond å vende
Judi Dench redder «Philomena» omtrent på egenhånd. 

FILM: 
«Philomena» er en film som vil gi oppreisning, men ender opp med å være smått nedlatende. 
Det bærende elementet i filmen er samtalen mellom den aldrende Philomena (Judi Dench) og journalisten Martin (Steve Coogan). 
Martin trenger å gjøre noe bemerkelsesverdig etter å ha mistet jobben som politisk pressetalsmann etter en omgang ryggdolking. 

Usympatisk komikk 

Når han møter irske Philomena, som etter en av disse ubeleilige tenåringsgraviditetene ble satt i nonnekloster og opplevde å få barnet sitt tvangsadoptert vekk, bestemmer han seg for å hjelpe henne å spore opp sønnen - og fortelle historien hennes til stående applaus. 
Ikke overraskende blir det Philomena som lærer den eplekjekke Martin et og annet om ydmykhet underveis. 

Men det er likevel usympatisk når den gamle damens mangel på verdensvanthet, blant annet hennes forkjærlighet for sentimentale kioskromaner, gjøres til noe komisk. 
Hun er i utgangspunktet omtrent 150 prosent mer elskelig enn ham, men det er ikke Martins utålmodige overbærenhet som er poenget, det er Philomenas nærsynte begeistring. 
Det gjør noe med opplevelsen av hele prosjektet. 

Strålende Dench 

Ellers klarer Judi Dench nesten å gjøre «Philomena» til en god film helt på egenhånd. 
Å se på Dench er som å se små dukkehender rekke over store oktaver på pianoet. 
Med de minste fakter beveger hun seg gjennom store emosjonelle løp. 
Det er også en interessant brytning mellom henne og Martin: 
Han søker kamp og konfrontasjon på vegne av dem som er blitt dårlig behandlet, og han vil at hun skal ønske det samme, mens hun bærer på et religiøst anker som gjør det umulig for henne ikke å komme andre i møte og vende det andre kinn til. 
Den selvpromoterende og den selvutslettende forsøker å forstå hverandre. 

Dette er en fascinerende friksjon som redder fireren for «Philomena», som er et ektefølt, men litt flatt drama fra veteranregissør Stephen Frears. 
Indignasjonen går på doven autopilot. 
Skjønt, med tanke på at filmen er basert på en sann historie: 
Her er det jo faktisk noe å være indignert for. 
