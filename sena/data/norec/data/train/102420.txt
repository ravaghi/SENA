Plateanmeldelse:Martin Halla - «Winter Days» 

Stemmeprakt på meningsjakt. 

ALBUM: 
POP Martin Halla «Winter Days» (Universal) 

«The Voice»-vinneren fra Aurskog har en fenomenalt behagelig sangstemme. 
Honning, med en særpreget «søvnig» kvalitet, og en rolig falsett. 
Men hvem er han? 
Det gir denne samlingen med overveiende florlette, sedate kaffebarvennlige poplåter lite inntrykk av. 
Halla har en elastisk teknikk, og en jazzsangers beherskede smak. 
Men han har intetsigende ord å synge, og noen ubetydeligheter av noen låter å leke med. 

Han har fått hjelp av «The Voice»-mentor Magne Furuholmen og hans høyre hånd Martin Terefe. 
Mye høres da også ut som a-ha-B-vare («All The Red Lights»). 
Håpet ligger i at han har signert den beste sangen ganske på egenhånd. 

BESTE LÅT: 
«Winter Days» 

MORTEN STÅLE NILSEN 
