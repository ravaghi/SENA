Klassisk sirkus & sex
Dette er romantisk og bra. 
Robert Pattinson steller med snabelen sånn at Reese Witherspoon blir djupt berørt, men hun er gift med den onde sirkusdirektøren. 
Klassisk. 

Vann til elefantene: 
Amerikansk romantisk drama. 
2011. 
2 timer. 
15 år. 
Regi: 
Francis Lawrence. 
Med: 
Robert Pattinson, Reese Witherspoon, Christoph Waltz. 

Neste økonomiske depresjon: 
Ut av armoden i USA 1929 kommer den ulykkesramma veterinærstudenten Robert Pattinson og får jobb som dyrepasser i sirkuset til Benzini Brothers. 
Der får han se direktørens hustru Reese Witherspoon. 
Hun er overjordisk tynnkledd, fjern og farlig. 
Sammen blir hun og den unge gutten vakre og klassiske som et nipspar på en tantekommode, de er som ei sviende skillingsvise i svermende d-dur eller som en urtypisk amerikansk roman om uhåndterlig skjebne-erotikk og smertefull og risikabel utroskap. 

Sirkuset er filmet i skamløst skjønne farger, romantikken er ureflektert og deilig som et minne om 32. juli og dyra er vennlige og vakre og verneverdige. 
Direktøren er en akkurat passe ond dyremishandler, gudskjelov. 
Kanskje er det Pattinson-fjeset i det sukkertøyrosa morgenlyset du vil huske, kanskje en skamslått elefant. 
Men når Pattinson etter mye bukseverk kysser Witherspoon, da kommer du til å kjenne det i hypofysen og alle dens avgreninger. 
Dette er nok hva vi kaller jentefilm, men i ubevokta øyeblikk finnes det antakelig et gen for de søte elefantene hos menn også. 
