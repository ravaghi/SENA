Prostitusjon, mord og kaffedrikking
Thriller 

Norge 2014 

Regi: 
Nils Gaup 

Skuespillere: 
Stig Henrik Hoff, Lena Kristin Ellingsen, Henrik Mestad, Reidar Sørensen, Anja Saiva B. Bjørnstad, Gard Elvenes, Gjertrud Jynge 

Manus: Stein Leikanger 

Musikk: 
Sven Schultz 

Aldersgrense: 
11 år — frarådes barn under 11 år 

Egnethet: 
Ungdom/Voksen 

Tanken bak «Glassdukkene» , den første filmen basert på Jorun Thørrings bøker om den samiske kriminaletterforskeren Aslak Eira, er kanskje å fylle tomrommet den avsluttede Varg Veum-serien har etterlatt seg. 
Ambisjonsmessig ligger den i hvert fall på omtrent det samme moderate nivået. 

En studine forsvinner etter en kveld på byen i Tromsø. 
Når hun etter noen dager blir funnet drept, nøster Eira (Stig Henrik Hoff) seg frem til at hun var involvert i en prostitusjonsring. 
Saken blir likevel ikke spesielt pikant av den grunn. 
Etterforskningen fører snarere Eira og hans partner Kine Berger (Lena Kristin Ellingsen fra «Mammon«) fra åsted til kontor, fra kantine til obduksjonssal og fra nytt åsted til nytt kontor. 
Det blir mer kaffedrikking enn biljakt i denne filmen, for å si det sånn. 

Mangelen på temperatur begrenser seg ikke til den ytre handlingen. 
Det slår ikke akkurat gnister av forholdet mellom verken Eira og Berger eller Eira og den forsømte sønnen hans heller. 

Aslak Eira kan sikkert bli en interessant krimhelt å følge, han. 
Men skal vi tro på at han er den barskingen Stig Henrik Hoff selger ham inn som, må han nesten utrette mer enn å gå fra kontor til kontor og drikke kaffe. 
