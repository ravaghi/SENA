Nikon Wu-1b trådløst nett for kameraer
Hva kan den og hvordan virker det? 

Som regel er et kamera noe du har i hendene og foran ansiktet når du bruker det. 
Da er fjernbetjening ikke akkurat noe nærliggende problemstilling. 
Men det kan være situasjoner hvor det er svært gunstig å ikke befinne seg bak kamera. 
Da tenker vi ikke på paparazzivirksomhet, men heller på situasjoner hvor man ønsker å justere motivet av forskjellige grunner. 
Da er det kjekt å slippe å løpe fram og tilbake mellom kamera og motiv. 

Nikon Wu-1b 

Nikon har hatt flere trådløse moduler for sine proffe kameraer, men de nyere utgavene er både langt mindre i omfang og ikke minst dramatisk rimeligere i pris. 
En trådløs senderenhet WT-3 til Nikons (og vår) gamle D200 koster 5 590 kroner, mens Wu-1b bare koster rundt 400! 

Modulen Nikon Wu-1a som fungerte med D3200 ser nesten lik ut og har samme lave pris, men da Nikon slapp D600 lanserte de også Wu-1b. 
Den fungerer også med Nikon 1-modellene S1, J3 og V2. 

Selve enheten er en liten USB-sak som plugges inn i porten på siden av kameraet. 
Den stikker ut, men er ikke i veien for betjening. 
Den dekker over HDMI-utgangen, men den brukes jo ikke under fotografering uansett. 

Den leveres i en eske full av brukerveiledninger på mange språk, og det følger også med en praktisk holder med lokk, som kan tres på kamerastroppen. 
En meget smart løsning. 

For å komme i gang 

Wu-1b fungerer som en trådløst WiFi sender, og du knytter deg opp til den fra iPhone eller Android-mobil ved å velge dette nettverket i listen. 

For å kunne kommunisere med kameraet fra mobilen må du laste ned og installere en gratis app fra Appstore/GooglePlay. 

Du slår på kameraet, logger deg på nettverket og starter appen. 
Så er du i gang. 

I bruk 

Det løsningen kan gjøre er begrenset av hva selve kameraet er i stand til. 
Verken D600 eller Nikon 1 har motordrevet zoom, så utsnittet må du velge manuelt ved å dreie på zoomringen. 

Men fokusering er motordrevet, så du velger hva som skal være i fokus fra mobilen ved ganske enkelt å peke i søkerbildet som overføres fra kameraet til skjermen på mobilen. 
Der dukker det opp en grønn firkant som markerer hva som er i fokus. 
Så trykker du på utløsersymbolet og bildet tas. 

Søkerbildet overføres i nær sanntid, forsinkelsen er vanskelig å måle, men den er under et sekund. 

Du kan velge om bildene som tas skal overføres til mobilen med det samme eller om du vil gjøre det senere. 
Skal du ta flere bilder etter hverandre er det en fordel å utsette overføringen, den tar jo noen sekunder hvis du opererer med full oppløsning og kvalitet. 
Det er bare JPG-bilder som overføres, ikke råformat (NEF). 
Alle bilder blir uansett lagret på minnekortet i kameraet. 

Her ser du noen skjermdumper fra programmet og hvilke muligheter som finnes. 

Konklusjon 

Denne løsningen har ikke så stort repertoar. 
Du kan velge fokus, fjernutløse og overføre bilder til mobilen. 
Men det er i grunnen akkurat det man trenger. 
Ved å overlate redigeringsfunksjoner og opplastning til nettjenester til mobilen blir løsningen langt enklere for kameraet. 
Disse funksjonene finnes jo allerede i en mengde varianter på mobilene og det er ingen grunn til å bruke ressurser på å lage varianter som bare virker på visse kameramodeller. 

Kombinert med skytjenester slipper du å overføre bildene med kabel eller kortleser. 
Bruker du iPhone og har aktivert Bildestrøm på dine andre datamaskiner vil alle bildene du nettopp har tatt lastes ned med en gang maskinene er på nett. 

Og de kreative bruksområdene er jo omfattende. 
Du kan plassere kameraet på steder hvor du selv ikke kommer til for å se i søker eller på kameraskjermen. 
Skal du ta bilder av fugler eller dyr kan du selv være helt ute av syne og få spennende nærbilder. 
Selvportretter og gruppebilder er også situasjoner som kan løses på en enklere måte. 
Og så videre, det er bare å bruke fantasien. 
