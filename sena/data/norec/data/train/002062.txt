Hvorfor?
Gratulerer, Kreayshawn. 
Det der var det verste jeg noensinne har sett. 

Det varer i en halvtime, men det er en halvtime for mye. 
Kreayshawn, bloggfenomenet som er mer kjent for sine kontroversielle utspill enn selve musikken, viser seg kjapt å være det kanskje mest irriterende jeg har noensinne har sett på en scene. 

For det første skjønner jeg ikke hva hun gnåler om. 
Rapperen står der på Teltscenen og er enten ølfull eller slitsom fra naturens side. 
Egentlig betyr det ingenting: 
For hvert eneste minutt hun, en døv backup-rapper og hennes DJ prøver å klemme ut noe av verdi, vokser ønsket om å stumpe røyken min i øret mitt mens jeg slår meg hardt på den andre siden av hodet. 

Hun er i beste fall en mislykket betaversjon av M.I.A.. 
Man vil jo gi det en sjanse, og "Gucci Gucci" og "Bumpin' Bumpin'" er isolert sett greie spor, men ett eller annet har gått fryktelig galt i forsøket på å overføre det til scenen. 
Hun bruker sin tilmålte tid på Hove til å mase om den jævla kosebamsen sin, og babler om å finne kjærligheten i Norge. 

Columbia ser tydeligvis noe i henne; kanskje som en motpart til Lil B. Debutalbumet kommer i august. 
Det er heldigvis nødt til å bli bedre enn dette. 
