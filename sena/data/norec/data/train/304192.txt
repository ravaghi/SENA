«Til tider noe barnslig».
Denzel Washington redder papirboka i «The Book of Eli» 

|||FILM: 
Jeg har sett framtida — den kommer i svart-hvitt, med brunfilter. 
Verden er dekket av aske og støv og Vandreren (Denzel Washington) er på vei vestover. 
Om kvelden spiser han selvskutt, grillet katt og hører på Al Green på sin medtatte 3.generasjons iPod. 

Vandreren passer sin egen business, men er hard mot de harde. 
Illeluktende veibander får merke at Denzel skyter som Billy the Kid og svinger sin kukri-machete like effektivt som bruden i «Kill Bill» 

Brødreparet Albert og Allen Hughes brakdebuterte med «Menace II Society» (1993) og fulgte opp med den ambisiøse «Dead Presidents». 
«The Book of Eli» er deres første film siden «From Hell» i 2001, der Johnny Depp vandret omkring i victoriatidas London på jakt etter Jack the Ripper. 

Fra forgangen engelsk slum til USAs post-apokalyptiske ørken — snakk om timing: 
Utenfor kinosalen har verden har gått i stå på grunn av en inkontinent vulkan og her kommer brødrene Hughes med en hel film i nyanser av aske. 
Stilfullt er det også, filmet i digital HD. 
Sola skinner, damene går med pilotbriller og regissørene skaper flere storslåtte scener, slik man gjerne gjør i svart-hvitt. 

Filmen starter som «Mad Max», før Denzel ankommer en nybyggerlandsby og vi får en dose «Deadwood», med Gary Oldman som salooneier Al Swearengen. 
Han er nysgjerrig på den kampdyktige Askeladden, som bare er innom saloonen for å bytte noen av tingene han har funnet på sin vei mot rent vann. 

Hellig bok Herfra og inn handler det om Boka, en hellig skriftsamling som det bare finnes ett eksemplar av, nå drøye tretti år etter dommedag. 
Resten ble brent, siden boka fikk skylda for Den store krigen. 
En god idé, vil ateistene blant oss si. 
Brenn alle hellige bøker. 
Men brødrene Hughes mener tydeligvis at Boka er viktig for å gi mening til menneskenes liv. 
Ikke overvettes originalt, men de lager en til dels rørende myte ut av det. 

Samtidig er det viktig at boka ikke havner i hendene på Gary Oldman, som vil bruke den til å påvirke svake sjeler i det ondes tjeneste. 
Magisk bok, psycho Oldman — filmen er til tider noe barnslig, det må sies. 
Og slutten er drøy: 
Hvis Vandreren er (piiip), hvordan kan han ha (piiip) alle disse folka? 
