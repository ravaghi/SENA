Fargerik og varm Melody Gardot
Jazzpopsensasjonen Melody Gardot (27) har sine begrensninger, men kompenserer med grenseløs sjangerlek. 

Philadelphiajenta Gardots stille, florlette stemme og delikate musikk har bergtatt verdens jazzpublikum, Også her hjemme har hun blitt godt mottatt, angivelig med 60 000 solgte eksemplarer av gjennombruddsalbumet, «My One And Only Thrill», som var hennes andre langspiller. 

Der skapte 27-åringen et kjølig, lett distansert jazzuttrykk i samarbeid med komponisten Vince Mendoza. 

Nå har hun alliert seg med den brasilianske gitaristen og produsenten Heitor Pereira, kjent fra samarbeid med blant andre Sting og Seal. 

Fra jazzens populærmusikalske landskap reiser Gardot med «The Absence» denne gang ut i verden og henter impulser fra Marrakech, Lisboa, Buenos Aires og brasilianske strender og musikkformer som samba, fado og tango. 

Låtmaterialet er i all hovedsak signert Gardot selv, og hun bærer fornavnet sitt med rette. 
Hun skriver tiltalende melodiske linjer, låtene setter seg fort fast i bevisstheten. 
Fortsatt er uttrykket svært neddempet, med hennes skjøre, lett skjelvende stemme i midtpunktet. 

Men hennes musikalske univers har blitt varmere, med langt flere fargenyanser enn tidligere. 
Ikke minst takket være Pereiras produksjon, som med antydende nyanseringskunst gir materialet variasjon og et snev av motstand. 

«If I Tell You I Love You» har noe Tom Waits-rufsete over seg, mens «Lemanja» er en tilbakeholdt eksplosjon med afrikansk koloritt. 
I «Lisboa» fletter Pereira inn lyder fra gaten - en kirkeklokke, en gatesanger, barns lek - som gir helt nødvendig kontrast til Gardots stemme. 

For det er ikke til å komme forbi at en i lengden kan bli mett av hennes noe begrensede uttrykksrepertoar. 

BESTE LÅT: 
«If I Tell You I Love You» 

CARL PETTER OPSAHL 

Visste du at: 
Melody Gardot ble utsatt for en alvorlig trafikkulykke i 2003. 
Gjennom musikken kom hun seg på bena igjen, og hun er nå sterkt engasjert i musikkterapi. 

Hør også på: 

Det gnistrer mer av Angelique Kidjos «Black Ivory Soul» (2002), der hun henter inspirasjon fra mange av de samme kildene som Gardot. 
