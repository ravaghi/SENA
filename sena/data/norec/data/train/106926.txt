Vidar Vang:«Vidar Vang» 

(VV Records / Sonet) 

Amerikaner fra Nord-Norge med grom stemme. 

Vidar Vang ljuger rått dersom han påstår at det ikke finnes hverken Ryan Adams eller Bruce Springsteen i platehylla hans. 
Det er ment som en kompliment; det er rause honningdoser av Adams i Vangs stemme, og låtstrukturer låner han gjerne fra Springsteens akustiske side (hør bare åpningen «Stand Up»). 
For det er akustisk, naken og nedstrippet til beinet Vidar Vang fremstår her, faktisk i en slik grad at vi skulle ønske han tråkket til litt mer noen ganger. 
Tekstmessig er Vang mer konsekvent blå enn noensinne - også der har han overtatt mange av kjærlighetsnevrosene til Ryan Adams. 
En på mange måter nydelig plate som likevel hadde tjent på ytterligere variasjon. 
