«Vinn en date med Tad Hamilton»
Regi: 
Robert Luketic. 
Med: 
Kate Bosworth, Josh Duhamel, Nathan Lane m.fl. Am. romantisk komedie. 

Ulidelig og intetsigende om småbyskjønnhet som vinner drømmedag med drømmeprins fra drømmenes by - Hollywood. 

Ikke bare går det seigt som sirup. 
Det fører heller intet sted hen. 
I alle fall intet annet sted enn man forstår etter nøyaktig første scene, da småbypiken og kassadamen Rosalee vinner sin drømmedag med en drømmeprins fra Hollywood. 

Muligens er den ment som en spøk - en vennligsinnet lek med Hollywoods ufattelig seiglivede klisjeer. 
I så fall blir den selv en spøkens første offer. 

Søte Kate Bosworth i hovedrollen kan lite gjøre, annet enn å flashe sitt kritthvite smil mot oss og drømmeprinsen. 
Et par sympatiske bipersoner gir hva de har som henholdsvis bekymret kjæreste og tiljublende bestevenninne - uten at det er i stand til å redde et innhold som ikke finnes. 

Den aller letteste jobben må ha tilhørt verkets manusforfatter (Victor Levin). 
Det er så man ser ham for seg, der han bøyer seg møysommelig mot gulvet og plukker manuset opp av bøtta for de refuserte ukebladnoveller. 

ELLEN MARGRETHE SAND 
