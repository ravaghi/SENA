Kan minne om Tønes, men med større musikalsk spennvidde
Endre Olsen imponerer med første album på norsk. 

ALBUM: 
Endre Olsen fra Stord har gitt ut plater under navnet Angry Wasp og Endre Olsen & The Landmarks - og i mellomtida et minialbum under eget navn (sjekk gjerne ut visepregete «Lenge si' i går» fra 2012). 

Fem år tok det før han nå er tilbake med sitt første hele album på norsk. 
«Bøttevis med blått» er americana i videste forstand, med egenart og et eget stempel. 
Det svinger fra tilbaketrukket til rocka, med gode melodier hele veien. 

Mindre håndfast 

Olsen har ikke den vittige Tønes-pennen, men kan av og til minne om sangeren og låtskriveren fra Sokndal både musikalsk og i ånden. 

Men Olsen forteller ikke historier på samme måte, i stedet handler sangene om mindre håndfaste ting - med titler som «Halve meg», «Ingenplass og her te» og «Forlengst forlatt». 

Noe ekstra 

I ryggen har han Ole Gunnar Eikeland og Ragnhild Kambo Grov fra Angry Wasp, samt Tommy Haltbakk, Einar Olsson og Real Ones' Jørgen Sandvik. 

Olsen og Haltbakk har produsert sammen - og henter ut noe ekstra i hver eneste låt - enten det er et gitarriff, et fengende gjennomgangstema eller orgeldriv og heftig koring som i «Alle lyso på». 

«Den forkasta versjonen» åpner som en Steve Earle-låt - før den blir en Endre Olsen-sang - med Ragnhild Kambo Grov i en viktig rolle. 
«Kunne vert ein annen» har et herlig, rocka driv - med heftige gitarer og ditto kor. 
Albumets beste spor. 

«Stå der du står» er en mer tilbakelent affære - den understøtter et uvanlig variert album. 

Det vitner om en artist som har modnet - og som ønsker å utvikle sitt eget uttrykk. 
Han er på veldig god vei dit. 
