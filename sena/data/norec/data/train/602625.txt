Kompromissløst harry
Opp med soltaket og på med pilotbrillene, her er det nye albumet til Kid Rock! 

ROCK Kid Rock "Sweet Southern Sugar" (BMG/Warner) 

Karrieren til Kid Rock er et bevis på at det å oppfylle den amerikanske drømmen ikke nødvendigvis krever all verden til talent. 
Man kan komme langt med bare en breial personlighet. 
I tillegg gjelder det selvsagt å kjenne sitt publikum. 

Kid Rock lager enkel musikk om enkle gleder. 
På sitt beste – i inkluderende, 70-tallsinspirerte låter som "American Rock'n'Roll" og "Back to the Otherside" –maner han frem bilder av åpne highways og bekymringsløse sørstatskvelder. 
På sitt verste – den nu metal-aktige katastrofen "Greatest Show on Earth" og det på alle måter fæle hip hop-forsøket "Grandpa's Jam" – bidrar han ikke med annet enn retningsløs, macho aggresjon. 

Samtidig vitner coveren av Four Tops' "Sugar Pie, Honey Bunch" om at han antakelig sitter på en ganske kul platesamling. 

Han er ikke noe særlig til verken rapper eller sanger. 
Tekstene hans er slitne klisjeer stablet på slitne klisjeer. 
Og som den Trump-supporteren han er, elsker Kid Rock å utbasunere egen harryhet og politisk ukorrekthet. 

Alle som måtte hate MDG, Kygo, hipstere og egentlig alt som hører 2017 til, vil med andre ord finne mye å glede seg over her. 
