TEST:Panasonic TX-P46G10 

Akkurat når du trodde plasma var dødt slår Panasonic tilbake. 
Men er det nok? 

Ikke bare har Pioneer kastet inn håndkleet og sluttet med plasma-produksjonen, LED TV-enes inntog har også fått mange til å innse at plasma ikke er det eneste som gir ordentlig sortnivå i hjemmekinoen. 
Når det gjelder store TV-modeller tviholder imidlertid Panasonic på plasma, og vi var derfor spent på hvor bra den var i praksis. 

Design 

Førsteinntrykket av Panasonicen er todelt: 
Den er stor og kraftig, og vi får følelsen av å møte en gammel kjenning. 
Hadde du drømt om en designrevolusjon vil du altså bli skuffet, for dette har både vi og du sett mange ganger tidligere. 
Men alt dette er selvsagt detaljer, det er jo bildekvaliteten som er spennende, og på papiret ser det virkelig bra ut for G10-modellen. 

Spenstige spesifikasjoner 

At dette er en full HD TV på 1080p/24 er akkurat som vi forventer i dag, mer interessant er 600hz-teknologien til Panasonic 
 som altså lover spesielt myke og glidende overganger på HD-innhold. 

Oppgitt kontrast er for øvrig på 40.000:1 (eller hysteriske 2.000.000:1 i dynamisk kontrast), og det er greit med innganger: 3 HDMI, 2 X scart (begge RGB), 1 X komponent, 1 S-video/kompositt, 1 VGA, og en SD-kort inngang. 
Strengt tatt hadde vi faktisk forventet flere HDMI-innganger her, for på en TV i dette prisleiet (rundt 15.000 kroner) begynner fire, og til dels fem, nå å bli standard. 

Bildekvalitet 

Liker du måten plasma-teknologien vil du neppe bli skuffet, innsynsvinkelen er som forventet storartet, så her gjør det ingenting om du blir plassert ut på siden i TV-stua under filmkvelden. 
Husk likevel at det på en så stor TV er lett å se om TV-bildene er i dårlig kvalitet: 
"Shit in" blir definitivt "shit out" om så er tilfelle, og selv om Panasonics bildebehandlingsprogrammer gjør en god jobb, så kan heller ikke de trylle. 

Jevnt over er vi godt fornøyd med bildekvaliteten. 
Detaljene kommer godt fram i programledernes dresser, og hudtoner ser fine og naturlige ut. 
Når vi sammenliger med Samsungs nye LED-modeller i samme størrelse (test kommer i neste uke!), er det likevel lett å avsløre et par svakheter: 

Som forventet er det litt mer støy i bildet på plasma-modellen, og tiden da plasma var helt overlegen på panoreringer i bildet er definitivt over. 
Både på TV-sendinger og DVD er det nemlig litt mer hakking i bildet enn vi ser på LED TV-ene. 
Nå skal det presiseres at dette ikke er fordi Panasonics plasma-modell har blitt dårligere, poenget vårt er altså at LED TV-ene har blitt bedre. 
Sortnivået skal også nevnes, det er nemlig svært bra  selv om det ikke lenger kan sies å være revolusjonerende. 

600Hz-teknologien til Panasonic er allerede nevnt, og kommer altså til sin rett ved HD-bilder. 
I praksis går den ut på at TV-ens prosessor bearbeider signalet underveis og minimerer skyggeeffekter (du finner dette valget i en undermeny under Andre Instillinger: 
Intelligent Frame Creation). 
Panasonic skryter fælt av glidende overganger, og jada 
 når det gjelder HD-signaler som Blu-ray, har dette blitt bedre enn på tidligere modeller, men de nye LED-TV-modellene er altså etter vår oppfatning enda litt bedre på dette punktet. 

Det som imidlertid imponerer oss er den raske overgangen mellom lyse og mørke scener. 
NeoPDP & Real Black Drive prosesseringen får få æren for dette, for her gjør altså Panasonicen en glitrende jobb. 

Overraskende god på PC 

Generelt er LCD og LED TV-er best egnet til PC-bruk på grunn av innbrenningsfaren, og også Panasonic advarer mot at dette ikke omfattes av garantien i bruksanvisningen. 
Så lenge du ikke lar samme statiske skjermbilde stå på kontinuerlig er det imidlertid lite å bekymre seg over, og denne TV-en har også egen VGA-inngang. 
Selv kjørte vi PC-signalene via HDMI-kabelen, og gledet oss over 1:1 pixelmapping. 
Det er det ikke mange andre plasma TV-er som har, og dette er ganske enkelt det beste PC-bildet vi har sett på en plasma-TV hittil! 

Joda, det er ikke like gnistrende som PC-bildet fra en ny LED-skjerm, men likevel: 
Dette holder i massevis for de aller fleste av oss. 

Vi nevner også at Panasonicen er god på konsollspilling (legg dog merke til at den kun takler 1080i via komponentinngangen) og at den også har SD-kort inngang på siden, som lar deg spille av bilde og AVCHD-filer fra videokameraet ditt direkte fra minnekortet. 

Konklusjon 

P46G10 er en stor og ny TV som garantert vil tiltale tidligere og nye plasma-kunder. 
Vi liker godt hvordan TV-en håndterer vanlige TV-sendinger, og den er også et naturlig midtpunkt til lange filmkvelder med Blu-ray signaler. 

Designmessig er den imidlertid litt kjedelig, og den gir heller ikke den wow-følelsen du får når du ser på en LED-TV for første gang. 
Heldigvis er den da også et langt billigere alternativ. 
Akkurat nå koster nemlig LED-modellene i samme størrelse omtrent 5.000 kroner mer, og selv om både de og denne plasmaen sikkert vil falle i pris etterhvert, tror vi prisavstanden vil bestå. 
Vi tror det vil være et avgjørende argument for mange. 
