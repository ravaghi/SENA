21"Samsung Syncmaster 215TW 

21-tommers bredskjerm er noe nytt, tidligere har det bare vært 20-tommere. 
Har Samsung mer å fare med enn en ekstra tomme? 
Vi har testet. 

En bredskjerm med oppløsning på 1650x1080 punkter gir deg en arbeidsflate som er svært komfortabel, samtidig som den ikke er alt for dyr. 
Dessuten er det ikke bare bredden de byr på, skjermene i denne klassen har bedre spesifikasjoner og gir et bedre bilde enn de mindre og rimeligere skjermene. 

LES OGSÅ: 

Standardstørrelsen for oppløsningen 1650x1080 har vært 20 tommer, men nå har Samsung strukket seg litt ekstra og tilbyr formatet i et panel på 21 tommer. 
Dette er målt diagonalt, den egentlige bredden er knappe 2 cm mer enn hos en 20-tommer. 

Forskjellen er ikke stor, den blir ørlite mer lesbar, du kan ha hodet i omtrent 5 cm lenger avstand fra skjermen for at den skal dekke like mye av synsfeltet som en 20-tommer. 

Design og egenskaper 

Skjermen har et svært rent design uten unødvendig krimskrams. 
Rammen er smal, foten kan både dreies rundt på dreieskiven og justeres i høyden. 

I tillegg kan skjermen vris til høydeformat. 
Dette gjøres med et enkelt håndgrep, og skjermen sender i tillegg informasjon til PCen slik at en programstyrt tilpassing av bildevisningen skjer automatisk. 

Det er innebygde høyttalere under skjermen, de tar opp liten plass og låter heller ikke spesielt stort. 
Det forventer vi heller ikke av innebygde skjermhøyttalere. 

Det er et godt utvalg av tilkoblinger både til PC og annet utstyr. 
Det er både VGA og DVI, og i tillegg er det både komponent-innganger til video pluss composite og S-Video. 

Inngangen for lyd er på minijack og phono, og det er intern stømforsyning. 
Forsiden har også utgang til hodetelefon på minijack. 

Inngangene for composite og S-video sitter på siden av skjermen, der finner vi også et et sett phonokontakter til lyden. 

Inngangsvelgeren for videosignaler skifter også lydkilde, naturlig nok. 

Betjening 

Knappene er plassert på høyre del av nedre ramme, og har tydelig merking av funksjonene. 

Menysystemet er oversiktlig og greit, men fargeinnstillingene oppgis ikke i temperatur, men i prosatermer som Warn, Normal, Cool og Custom. 

Smart Programvare 

Skjermen leveres med en CD som inneholder et knippe "magiske" programmer. 
Disse gir deg muligheten til å styre og velge en del funksjoner i Windows, i stedet for å måtte bruke betjeningsknappene på selve skjermen. 

Ved hjelp av disse programmene kan du sette opp skjermen slik at den passer deg og dein arbeidssituasjon. 
Skjermen er dessuten svært riktig satt opp fra produsenten, det var ikke mer enn ørsmå justeringer som skulle til. 
Vi kontrollerte med vårt kalibreringsverktøy og forskjellen var marginal. 

Bildekvalitet 

Vi hadde store forventninger til denne skjermen ut fra spesifikasjonene. 
Den har et PVA-panel med lysstyrke på 300 cd/m2. kontrast på 1000:1 og betraktningsvinkel på hele 178 grader i begge akser. 

Vi ble ikke skuffet. 

Skjermen har ikke blankt kontrastbnelegg , men leverer likevel et bilde som er helt i toppklasse og uten sjenerende reflekser. 
Fargebalanse og dynamikk er klart og umiddelbart synlig bedre enn hos ordinære LCD-skjermer. 

Detaljer i de helt lyse områdene tegnes tydelig, det samme gjelder i de dunkle nyansene. 
Teksturene kommer fram der andre skjermer viser en diffus "grøt". 

Den store betraktningsvinkelen gir deg fullt fargespekter nesten uansett posisjon i forhold til skjermen. 
Dette er svært nyttig når du skal vise bilder til kolleger eller venner eller se på film sammen med andre. 

Responstiden på 8 ms gjør at skjermen håndterer spill og video uten antydning til problemer. 
I praksis er etterslepet ikke mer synlig enn på skjermer med oppgitte verdier på 4 eller 2 millisekunder. 

Konklusjon 

Samsung har laget en skjerm som matcher eller overgår konkurrentene i klassen på bildekvalitet, praktiske egenskaper og fleksibilitet. 

Programvaren gjør den enda enklere å betjene når du vil endre lysintensitet eller gjøre andre justeringer. 

Prismessig ligger den midt på treet blant alternative 20-tommere, men godt under 21-tommere med samme oppløsning. 

Er du ute etter en bredskjerm i mellomklasse-format bør du ta en kikk på denne. 
