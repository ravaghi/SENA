På sitt beste skriver Sløtface låter som er hissige og uimotståelige på samme tid
California, Norge. 

ALBUM: 
Sløtface slåss for retten til å feste. 

Mantraet «hater gutter, elsker dranks» løper nemlig gjennom hele den fortsatt snaue katalogen til stavangerbandet, fra deres sjarmerende selvtitulerte første EP (2014) til den imøtesette albumdebuten «Try Not to Freak Out». 

På sitt beste – som «Get My Own» på fjorårets «Sponge State EP» – fører denne grunnholdningen til låter som forener riot grrrl-punkens aggresjon med uimotståelige melodier, frustrert og feirende på samme tid. 

Det skyldes særlig frontfigur Haley Shea, som har en sjeldent skarp penn. 

«Magazine» – hvor refrenget går «Patti Smith would never put up with this shit» – er bunnsolid poppunk, men «Pitted» er enda bedre. 
Den handler nemlig om slippe alt man har i hendene når den ene låta spilles av på fest; man skulle tro den så seg selv i speilet. 
Med vinflaska i sekken og «Pitted» på ørene er det umulig å ikke glise forventningsfullt. 

Som mange andre sympatiske og begavede debutanter, sliter imidlertid Sløtface med å finne seg helt til rette på albumformatet. 

Første halvdel av «Try Not to Freak Out» er god, men etter det dabber interessen min av. 
Der «Night Guilt» har en bismak av harry hardrock, fremstår spoken word-sporet «It’s Coming to a Point» som en uheldig metakommentar. 

«We have to limit ourselves at some point,» sier Shea. 
Det er nok sannere enn hun skulle ønske: 
Sløtface er ikke klare til å springe ut av EP-formatet helt ennå. 
