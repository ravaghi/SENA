Konger på haugen
Soundgarden er mer grunge enn grungen selv 

Uten Van Halen, Sex Pistols, Black Flag og plateselskapet Sub Pops hypemaskineri, ingen grunge. 
Som sjangerbegrep er det heller håpløst – det er flere forskjeller enn fellestrekk mellom band som Melvins, Green River og Nirvana – og ga ikke mening før vi fikk 90-tallet på en armlengdes avstand. 

Soundgardens comebackplate sveiper innom de fleste av stilretningens hovedtrekk: 
Den groovy, "Superunknown"-catchy, hardrockende "Been Away Too Long" smeller festen i gang med et brak; melodiske, så smått psykedeliske "Non-State Actor" viser at bandet fremdeles kan gamle kunster; "By Crooked Steps" er lærebokeksempelet på syrete stonerrock forkledd som populærmusikk; "Bones of Birds" og "Eyelid's Mouth" er så seige, dynamiske og stemningsrike at de er umiddelbare klassikere, mens «Worse Dreams» knuser ethvert fnugg av tvil rundt bandets med sine musikalske tordenskrall. 

Soundgarden anno 2012 har fremdeles råskapen, oppriktigheten, intelligensen og lidenskapen som gjorde dem interessante på 80— og 90-tallet. 
Det er langt mer enn hva de fleste andre gjenforente, fordums storheter kan skryte av. 
