En hoffnarr fra helvete
Liveattraksjonen Tom Waits i storslag på første liveplate på 21 år. 

||| 
ALBUM: 
Lykkelig den som fikk sett Tom Waits' «Glitter and Doom»-turné i fjor. 

For oss som ikke gjorde det, kommer denne vitalt velspilte liveplata. 

Som en hoffnarr fra helvete vrenger han ut sitt kryptiske budskap i låter som framtrer som et dampende heksebrygg av blues, jazz, rock, kabaret, beatpoesi — til sammen et spenstig redigert soundtrack til et av de mest visuelt fantasieggende verkene i bransjen. 

Waits i alle roller, fra den krumbøyde, sårbart halsbrennende ringeren-i-Notre-Dame-posituren til den følsomme crooneren. 

I tillegg: 
En bonus-CD, «Tom Tales», med en drøy halvtimes Waits-rap (pluss «Picture in a Frame»), et selsomt stand up-show der vitsene er silt gjennom et surrealistisk filter. 

7. desember runder Waits for øvrig 60, og blir feiret på Rockefeller i Oslo av norske fans, fra Kaizers Orchestra til Lars Saabye Christensen. 
