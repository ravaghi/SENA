Dysterdeilig, men tam
Siste utgave av eventyret om Snøhvit er overbevisende bekmørkt, men mangler lidenskap. 

I det som nå har blitt en lang rekke remikser av gamle eventyr på film og TV, glir «Snow White and the Huntsman» inn i den mørkere delen av skalaen. 

Spillefilmdebutant Rupert Sanders, med regibakgrunn fra reklamefilmer, har tatt utgangspunkt i de grimmere røttene til brødrene Grimm, og malt et bilde som drypper av lekker, dyster dommedagsstemning. 

Kristen Stewart, ferdig med «Twilight»-donten, spiller en slagkraftig Snøhvit, mens Charlize Theron har rollen som hennes blondvakre stemor som er beksvart i sjelen. 

Deler av historien er gjenkjennelig, men strippet for Disney-søtt dilldall. 
Den onde dronningen Ravenna dreper kongen og sperrer unge Snøhvit inne i et tårn. 
Hun styrer landet i ruiner, ved hjelp av trolldom og frykt. 
Og så har hun et speil som jevnlig forteller henne at hun er den vakreste i verden. 
I hvert fall til Snøhvit vokser opp - og stikker av. 

Da ser Ravenna seg nødt til å sende en jeger (The Huntsman) etter jenta for å rive ut hjertet hennes, slik at hun kan bruke det som magisk middelalderbotox for å holde seg ung for evig. 

Chris Hemsworth, kjent fra «Thor» og «Avengers», er spinkle Snøhvits muskuløse motvekt som jegeren. 
Og så får du selvsagt et forhekset eple, en flokk dverger og en prinseaktig skikkelse med på kjøpet. 
Men ingen av dem i forventet format. 

Mye fungerer i «Snow White». 
På sitt beste fremstår filmen som et Guillermo del Toro-modifisert Narnia. 
Visuelt er den lekker. 

Stewart står overraskende støtt på sine post-vampyrbrud-ben, og kler krigerversjonen av Snøhvit, komplett med skitt under de nedbitte neglene. 
Men lidenskapen og uskylden kommer ikke gjennom lerretet. 

Charlize Theron er en gjennomsyret syndig og skremmende dronning så lenge hun holder munn. 
Men når hun åpner den artikulerer hun som en rødvinsivrig «kulturkjerring» på språkkurs: 
«Mirrah, mirrah, on the uwall». 

Og det er kanskje filmens største skavank, at rollefigurene snakker britisk-engelsk bare noen av dem trakterer troverdig. 

Australske Hemsworth har fått tildelt en skotskaktig aksent han leverer i beste Sean Connery-imitasjon. 
Det er sånn sett flaks at han er drikkfeldig og skal snøvle store deler av filmen. 

Selvfølgelig er det lov med karikaturer i eventyr. 
Men helst ikke av typen som gir deg lyst til å fnise i utide. 

Tidvis setter scenene med Ravenna og hennes blonde bror deg ut av filmen og inn i «Game of Thrones», men stort sett balanserer filmen på egne eventyrben. 

Dessverre småsnubler den i haltende rytme, manglende lidenskap og et skuffende klimaks, og lander på grensen til treeren. 

INGVILL DYBFEST DAHL 
