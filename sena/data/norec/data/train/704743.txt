Nyhet fra middelalderen
The Sims Medieval gir nytt liv til en serie som ikke bare var i ferd med å stivne litt, men som viste tydelige tegn på rigor mortis. 

Endelig får vi sverdkamp og mystiske middelalderintriger blandet inn i alt hverdagstullet du ellers må bry deg om i Sims. 

Disse folkene stikker ikke av i store deler av døgnet for å gå på jobb. 
Isteden følger du dem rundt på mange ulike oppdrag i verdenen du bygger opp, samtidig som du ivaretar deres grunnleggende behov, som mat, søvn, vennskap, sex og trangen til et bad en gang i året, enten det trengs eller ikke. 

De kan ha mange forskjellige yrker, fra monark og ridder til prest og lege. 
Ofte kan du løse oppdragene med flere ulike figurer, og kan dermed bruke forskjellige metoder, alt etter hvilket yrke denne figuren har. 
Kongen kan for eksempel finne et bortkommet barn ved å sende ut en etterlysning til alle rikets nær likegyldige folk, mens handelsmannen isteden kan sette opp en dusør for å finne barnet, og dermed få rekordrask respons. 

Som vanlig er det mye morsommere å spille tyv enn smed eller handelsmann, forresten. 

(Saken fortsetter under bildet.) 

Du kan også velge å ignorere oppdragene innimellom, og prøve å bygge opp en av figurene ved å gifte deg, skille deg, bli jakobiner, få barn, gå på fisketur, eller hva du nå vil. 
Eller kanskje isteden gå for noen av de spesielle prestasjonene. 

Selv har jeg gått for woohoo-prestasjonen, der monarken, av en eller annen grunn kalt «Steinar», skal forsøke å ha seg med kvinnfolk en haug med ganger. 
Foreløpig går det temmelig trått, men jeg er kanskje ikke tålmodig nok. 
Det er rart hvordan spill av og til kan reflektere virkeligheten. 

(Saken fortsetter under bildet.) 

Etter sikkert 30 timers spilling er kontrollene fremdeles litt keitete. 

Oppdragene og interaksjonene med de andre figurene utføres dessuten ett for ett, og det gir jo litt merkelige utslag. 
Hvorfor kan jeg ikke både jakte og dra på eventyr i skogen samtidig? 
Hvorfor må jeg først gjøre det ene, gå ut av skogen, og deretter gå inn i den samme skogen igjen for å gjøre det andre? 
Det blir mye unødvendig trasking av sånt. 

Onlinevarianten er, tja, ikke-eksisterende. 
Er ikke det litt rart? 

Men Sims Medieval kan jeg finne på å spille for min egen fornøyelses skyld, ikke bare fordi jeg får betalt for det. 
Noe slikt finner jeg neimen ikke ofte. 
