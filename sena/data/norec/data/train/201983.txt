TEST:Philips A5-PRO hodetelefoner 

Som å bli invitert på fest med de kuleste gutta. 

Hører du stort sett på klassisk musikk og sølvguttene kan du like godt stoppe å lese her, for da finnes det desidert bedre alternativer. 
Dette er nemlig et par hodetelefoner som gir deg lyst til å rocke eller leke DJ-hero for en kveld eller ti. 

Vårt første møte med A5-PRO var på IFA-messen i slutten av april, og allerede der gjorde de et solid førsteinntrykk: 
Dette er nemlig et sett hodetelefoner hvor det meste virker overdimensjonert, og er du blant dem som kun har brukt rimelige alternativer vil siklefaktoren fort bli høy. 
Dette er nemlig i en helt annen liga. 

Hel ved 

Det første du merker er naturlig nok den solide konstruksjonen, som er en blanding av stål og aluminium, kledd i skinn og lær. 

Solide saker altså. 

Men solide materialer gir også en vekt på 405 gram, 100 gram mer enn Pioneer SE-MX9. 
Det kan kanskje være et minus for noen, men etter å ha brukt dem begge kan jeg ikke si at jeg ble plaget av det. 

Det skyldes antagelig at bærekomforten oppleves som så god: 
Øreputene er nemlig behagelige, og selv om hodebøylen er så fast i fisken at den holder klokkene godt fast på hodet, så opplever i hvert fall ikke jeg noe ubehagelig press. 
Her kan det likevel være snakk om personlige preferanser, så moralen er enkel: 
Prøv i butikken. 

De medfølgende øreputene er forøvrig 93 millimeter store, og dekker dermed hele øret. 
Som vi kommer nærmere inn på lenger ned, kan du imidlertid også få andre størrelser om du ønsker det. 

Vi liker også at hodetelefonene, til tross for sin størrelse, ikke skriker etter oppmerksomhet. 
Med unntak av det hvite Philips-navnet som er sydd inn på den ene siden av hodebøylen, er de nemlig i klassisk sort. 

A5-PRO er designet i samarbeid med den DJ-en og musikkprodusenten Armin Van Buuren, og slike kjendisposeringer er definitivt ikke noe nytt når det gjelder hodetelefoner. 
Siden vi aldri kommer til å bruke dem ved et miksebord, er imidlertid det rimelig uinteressant for oss. 

Vi har i stedet brukt dem på vår Galaxy Note 3, iPhone 5, og tilkoblet PC-en via Pinells Dac Mini. 
Hodetelefonene har forøvrig vært i daglig bruk, både til og fra jobb, og på selve arbeidsplassen og hjemme via receiveren. 

Vi fikk dem dessverre ikke inn før etter at vi hadde sendt tilbake Pioneer SE-MX9, men siden den opplevelsen sitter svært godt i minnet har vi naturligvis sammenlignet med dem underveis. 

Hva får du? 

I likhet med Pioneers alternativ starter den veiledende prisen på rundt 3.000 kroner. 
A5-PRO skiller seg imidlertid ut ved at de kun leveres med en spiralledning, på 1,3 meter, som kan strekkes til 4,7 meter. 
Med i esken følger det også en overgang fra minijack til jack, og en bærepose. 

I praksis vil det si at du her ikke får med en kabel med mikrofon og fjernkontroll. 
I stedet har altså Philips valgt å tilby dette som ekstrautstyr (cirka 200 kroner). 

Og det stopper ikke der heller. 
Du kan nemlig kjøpe både større og mindre øreputer etter behov. 
Valgene er 110 millimeter i velur for studiobruk til (cirka 299 kroner), og 80 millimeter (som da vil ligge oppå ørene) til rundt 249 kroner. 
At det er mulig å kjøpe ekstrautstyr, eventuelt skifte de øreputene du allerede har hvis du har klart å ødelegge dem, er helt greit fordi det åpner for flere muligheter, men det gjør jo også at prisen fort blir høy. 

I bruk 

I likhet med Pioneerene er også A5-PRO utstyrt med 50 mm drivere, og er ment å friste de som er (eller skulle ønske de var) DJ-er. 
Det er derfor lett å anta at det kun er bass og diskant å høre. 
Slik er det heldigvis ikke. 

Førsteinntrykket av lydbildet er nemlig at det er ganske så balansert og fokusert. 
Men alt er relativt, og det er selvsagt ikke så åpent og luftig som på Philips Fidelio X1. 
Noen stor overraskelse er likevel ikke det: 
For mens X1 er den flinke fyren som gjør alt helt riktig, er målet med A5-PRO å være den kule kisen som holder de feteste nachspielene. 

Som vi opplevde med Pioneer SE-MX9 synes vi at A5-PRO gjør en god jobb på de aller fleste musikktyper, men det er selvsagt når du setter på Fatboy Slim, Prodigy, eller det nye samarbeidet mellom Røyksopp og Robyn på høyt volum at du skjønner hva du har på hodet: 

Bassen evner både å gi musikken det sårt tiltrengte bassfundamentet vi liker så godt, samtidig som den oppleves som stam og konsis selv når du øker volumet mer enn du pleier. 
Vi noterer også i margen at de spiller høyere enn Pioneerene via mobilen. 
Men noe stort poeng er det likevel ikke: 

Begge de to alternativene spiller etter vår oppfatning mer enn høyt nok, og det fine er at de begge gjør det uten at dynamikken sprekker opp. 
Liker du for eksempel å høre på Kvelertak og gammel Metallica på full guffe? 
Ja, da er altså dette noe for deg. 

I motsetning til Monster-settene får du heller ikke den klassiske Dr.Dre-fargingen av lyden: 
Det låter rett og slett som en kul fest, der du er æresgjest. 

Gjør jobben på kontoret også 

Har du lest flere av våre hodetelefontester er det ingen overraskelse at vi liker aktiv støydemping. 
Det får du ikke her, men de store klokkene gir deg likevel en god passiv demping: 

De demper mye av støyen utenfra, i tillegg til at du kan spille urovekkende høyt uten å plage de som sitter ved siden av deg på kontoret eller toget. 

Konklusjon 

A5-PRO har en no-nonsense-holdning vi liker godt: 

Her har de brukt alle pengene på gode elementer og solide materialer for å gi deg deg rockefot og et smil om munnen. 
Morofaktoren er altså definitivt til stede, og selv om vi likte Pioneer SE-MX9 svært godt da vi testet dem, ville det blitt A5-PRO som ville blitt vårt valg om vi skulle gått i butikken nå. 

Vi anbefaler uansett at du prøver dem begge i butikken før du bestemmer deg. 
Smak og behag varierer alltid, og har du prøvd dem begge finner du raskt ut hvilken som blir din favoritt. 

Philips A5PRO 
