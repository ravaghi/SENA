PÅSKEKRIM:Ung pike forsvunnet 

KRIM: 
Det er neppe mulig å lage en fornyende krimhistorie om ung pike forsvunnet. 
Men det er fullt mulig å underholde selv om oppskriften er velbrukt. 

Monika N. 
Yndestad: 
Graven. 
393 sider. 
Cappelen Damm. 

Krimsjangeren er full av «ung pike forsvunnet»-historier, og dermed burde nye forfattere styre unna en av de virkelig store klisjeene. 
Men journalisten Monica N. 
Yndestad bryr seg ikke om slikt. 
I stedet lar hun sin reporterheltinne (ikke særlig originalt, det heller) lete etter svaret på hva som skjedde med Pia Espeland - tenåringsjenta som ble borte for 17 år siden. 

Det dukker nemlig opp en hodeskalle og beinrester i et bomberom ikke langt fra Pias hjem, og reporteren finner flere gravlys rundt beinrestene. 
Kan dette være levningene etter Pia? 

Gjett én gang. 

Snart forsvinner en ny jente - 17 år etter den forrige. 
Om det er en sammenheng? 

Gjett to ganger. 

Overraskelsene står ikke akkurat i kø. 
Likevel er det en ganske så sjarmerende krimfortelling Yndetad har gitt oss. 
Hun forsøker aldri å gjøre noe oppsiktsvekkende, hun har ikke ambisjoner om å fornye sjangeren på noe vis, i stedet nøyer hun seg med å lage en fiffig liten krimgåte der leserne blir passe forvirret og villedet når forfatteren kaster oss fra 1993 til 2010, og i forflytningen mellom ulike tenåringsfamilier, en tvilsom idealist, sosialkontoret med sine taushetsplikthemmeligheter, en overivrig Fau-leder og den mistenkelige sekten like ved filmstudioet som knapt tåler dagens lys. 

«Graven» er ikke storartet, men den funker som en enkel og effektiv krimhistorie. 
Noen ganger er det nok. 
