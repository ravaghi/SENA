The Bees:«Free The Bees» 

(EMI/Virgin) 

Umulig å avvise denne britiske sjarmoffensiven - kommer til Øyafestivalen i august. 

Tåler vi mer nostalgi nå? 
Tåler vi et engelsk band med et så tilbakeskuende element av tidlig Beatles at hele platen starter med riffet fra «Day Tripper»? 
Intet problem, selv om «Free The Bees» til overmål er spilt inn i Abbey Road Studios. 
Så lenge det er gjort så lekent som her, forsvinner innvendingene som dugg for solen. 
The Bees handler om enkel, hyperfengende popmusikk med nonsens-tekster og til dels sterke psykedeliske innslag. 

«Horsemen» er bedre enn Small Faces noen gang var (nesten) og «Wash In The Rain» enda gladere. 
På «I Love You» har gutta fra Isle Of Wight til og med flettet inn et nydelig stykke amerikansk soul. 
En godteboks av en plate som The Jessica Fletchers her hjemme burde sjekke ut... 
