Oh No Ono:«Yes» 

(Morningside / Playground) 

Oh yes, Yoko! 

Det er nesten så man skulle tro at Yoko Ono hadde blitt vokalist i Datarock når disse purunge danskene åpner sitt rytmiske overflødighetshorn på «The Shock Of The Real», men det er nok likevel bare i navnet at Oh No Ono har noe med Yoko å gjøre. 
Ved siden av eksperimenteringslysten, da. 
For disse danskene har noe vi har savnet fra våre venner i sør - vilje til å tråkke opp helt nye musikalske stier. 

Oh No Ono lager spretten og svært hektende synth-pop og lett disco med nyveiv-tilnærming og ringlende Talking Heads-gitarer på den ene siden, men kan like gjerne roe det hele ned med en arty, strykertung ballade a la David Bowie på «Sunshine And Rain At Once». 
Det er nesten en bragd å få utskjelte åttitalls-effekter til å låte så funky i 2007 som Oh No Ono klarer her. 
Artig, iallfall så lenge det varer, for danskene opererer i en genre som har vist seg å være preget av døgnfluer. 
Vi får håpe vi tar feil! 

Anbefalte kjøp: 
«The Shock Of The Real», «Keeping Warm In Cold Country», «Victim Of Modern Age». 
