Pokémon i svart/hvitt
Pokémon, nå også kledd i svart. 

Det er vel noen som har venta lenge på dette, i hvert fall siden det ble kjent at spillet skulle komme for sånn der, tja, ett år siden nå? 
Hvilke farger har ikke kommet ennå? 
Finnes Pokémon Rosa? 
Nei. 
Og ikke den rare blågrålignende fargen som gamle damer gjerne velger til håret sitt heller. 
Men ellers er vel de fleste der. 

Her er i hvert fall den svarte varianten, og hvit kommer også. 
De to utgavene er visstnok nesten like, men gjensidig avhengige av hverandre på vanlig la-oss-bytte-Pokémon-vis. 

Pokémon er fremdeles små og søte, og kan slåss med hverandre. 
Du kan samle på dem, utveksle dem, utfordre naboen med dem, smadre et rom med dem, beundre dem og sikkert også spise dem til lunsj i et knipetak. 

Denne gangen er handlingen lagt til noe som visst skal ligne New York. 
Noen venner skal ut på eventyr, og innimellom duellere hverandre og skogens ville Pokémon og noen miljøgærninger som vil frigjøre verdens Pokémon fra menneskenes slaveri. 

Her finnes lass av nye Pokémon, og selvsagt må du ha dem alle. 
Jeg er en større fan av Ranger-varianten enn denne, men det er ikke til å komme bort fra at Pokémon-fenomenet er stort simpelthen fordi det er spill som ungene knapt kan unngå å like. 
