Ti sanger der håpet overlever
Kjærligheten beseirer ødeleggelse og motgang, i hvert fall her. 

Ikke det at platen er uten mørke sider. 
Åpningen "No hallelujah here" handler om fire små gutter fra Gaza som ble drept mens de spilte fotball på stranda. 
På sitt sjuende soloalbum har Marc Carroll fått med seg Penny Rimbaud til å resitere på tittelkuttet "Love is all or love is not at all". 

Han var med i det eksperimentelle pønkbandet Crass, et av Carrolls forbilder. 
Det går adskillig saktere i svingene her, med både britisk folk og americana. 
Trompetist Noel Langley gjør en strålende jobb i "A child midstream", og i studio stiller også trommisene Jody Stephens (Big Star) og Pete Thomas (The Attractions), pluss tangentspillende Bo Koster fra My Morning Jacket. 

En variert plate, med triumferende øyeblikk. 
Instrumentalen til slutt er betegnende for temaet kalt "Against all odds". 

Beste spor: 
"No hallelujah here", "Ball and chain", "A child in mid stream", "Lost and lonely", "Catalina in the distance". 
