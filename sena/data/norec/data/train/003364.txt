Spiderwick-krønikene
En hyggelig familiefilm med et solid eventyr. 

Jeg liker eventyrfilmer med tusser og troll. 
”Spiderwick-krønikene” forteller en god, gammeldags historie med unge søsken, gammelt hus og slemme skapninger. 

Her er det bare å la fantasien løpe løpsk og la seg rive med, for denne filmen er slett ikke dum! 
Den ville kanskje vært enda bedre om skapningene hadde vært litt mindre digitalglatte, men en god kinostund kan garanteres! 

Jeg liker eventyrfilmer med tusser og troll. 
”Spiderwick-krønikene” forteller en god, gammeldags historie med unge søsken, gammelt hus og slemme skapninger. 

Her er det bare å la fantasien løpe løpsk og la seg rive med, for denne filmen er slett ikke dum! 
Den ville kanskje vært enda bedre om skapningene hadde vært litt mindre digitalglatte, men en god kinostund kan garanteres! 

Fantasiverdenens hemmeligheter 

Tvillingbrødrene Jared og Simon, søsteren Mallory og moren Helen flytter inn i grandtantens gamle hus. 
Jared finner en gammel journal skrevet av Arthur Spiderwick, som påstår å inneholde alt av fantasiverdenens hemmeligheter. 

Snart befinner søskenene seg i en farlig kamp mot monsteret Mulgarath og hans disipler, som mer enn gjerne vil slå klørne i boka. 

Den gode eventyrfølelsen 

Regissør Mark Waters har åpenbart sett alle gode eventyrfilmer som finnes, for han gjør mye riktig for å få oss i riktig stemning. 
Jeg fikk i alle fall den gode eventyrfølelsen ganske fort, og ble underholdt gjennom hele filmen, uten dødpunkter. 

Huset i filmen er et eventyr i seg selv, med mystiske rom, skjulte hemmeligheter og sitt eget lille hustroll. 
Settingen kunne knapt vært bedre! 

Dessuten har Waters hentet inn tungt skyts til å dekke andre nøkkeloppgaver, blant annet Caleb Deschanel på foto og selveste James Horner har komponert musikken. 

Overbevisende dobbeltrolle 

Jared og Simon spilles av Freddie Highmore, gutten fra ”Finding Neverland”, ”Charlie og sjokoladefabrikken” og ”Arthur og minimoyene”. 
Han har heldigvis ikke blitt for gammel, og har mer enn nok guttesjarm til å bære filmens to hovedroller. 

Rollene er for øvrig mikset sammen dyktig, så det virker svært overbevisende at Jared og Simon faktisk er i bildet samtidig. 

Sarah Bolger gjør også en fin rolle som storesøster, sympatisk og sjarmerende! 
Vi aner søskenkjærligheten gjennom de sedvanlige søskenkranglene. 

Hyggelig familiefilm 

”Spiderwick-krønikene” har fantasifulle skapninger å vise deg, men jeg skulle ønske de var litt mer virkelige og litt mindre digitale. 
Det hadde vært gøy om noen turte gjøre det på gamlemåten med masker, mekaniske dukker og optiske filmtriks, som i ”Labyrinth”, ”Legend” eller ”The Princess Bride”. 

Men det er ingen stor innvending, så du kan trygt se ”Spiderwick-krønikene”, en hyggelig familiefilm med et solid eventyr, fine figurer og flotte effekter. 

Snipp, snapp, snute, der var denne filmanmeldelsen ute! 
