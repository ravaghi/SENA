Plateanmeldelse:Christian Wallumrød - «Pianokammer» 

Analog elektronikamagi. 

Søster Susanna er et vokalt unikum. 
Fetter David befinner seg bak klaveret for alle fra Maria Mena til Bjørn Eidsvåg. 
Men kanskje er det storebror Christian vi virkelig bør lytte til. 

Ensemblet hans mottok riktignok Spellemann i kategorien samtidsmusikk, men her gjør han seg enda mer melodisk mangfoldig. 
Umerkelig drar han over fra snodige, fascinerende ragtime-bevegelser til nesten å plukke tangentene fra hverandre fysisk. 

Midt imellom det Keith Jarrett-maniske og Scott Japlin-spretne rykker han til på svevende, nesten-elektronisk dilldall. 
Ting som for så vidt skaper kontrast og understreker at dette er en melodisk tur, men som beveger seg litt for langt ut i støyutforskning. 

Rommet i tittelen understreker behovet for denne voldsomme men like fullt myke tilnærmingen til pianoimprovisasjon. 
For 43-åringen gjør ting med pianoet som garantert er ulovlig i flere amerikanske stater. 

BESTE LÅT: 
«Boyd» 
