Er dette tidenes «Norge Rundt»-parodi?
Nytt sketsjeshow. 

TV: 
I denne reinspikka «Norge Rundt»-parodien av et sketsjeshow skal Espen Eckbo, Lene Kongsvik Johansen, Henrik Thodesen, Odd Magnus Williamson og Kevin Vågenes dukke opp som alt fra kjørelærere til bryllupssangere de neste ukene. 

Limet mellom sketsjene er programleder-figuren Geir Larsen i Kevin Vågenes' skikkelse, alltid famlende etter en overgang til neste innslag. 

Der de andre fjesene er velkjente, er Vågenes («Kollektivet», «The Voice») et relativt ferskt fjes. 
Og et funn. 

Kanskje blir den stiliserte påtattheten hans som programleder litt vel påtatt (ironisk nok), men flere av de beste innslagene tilhører ham. 

Både en boksende bestemor (topp sminke/protesejobb) og en godt voksen knøttefotballsupporter (vondt å se på) er særs minneverdige. 

Kina-vitsing 

Eckbo får på sin side utvise barnslig entusiasme i rollen som nordmannen som ble adoptert til Kina som barn (basert på en karakter han skapte som 14-åring), og som nå driver kinarestaurant i Selvik. 

En veldig kronglete unnskyldning til å dra en mengde teite Kina-vitser (er det virkelig nødvendig å smalne øynene her?), som likevel fungerer fordi Eckbo går så helhjertet inn for det. 

Som Eckbo er nok Kongsvik mest vant til å kunne strekke på beina i sine egne tv-univers og bruke lang tid på rollefigurene sine. 

Her er en retningsløs sketsj hvor hun er svensk norsklærer noe av det mindre gøyale, mens en kjørelærer som forsøker å være kul er fint observert men ikke noe å slå seg på låret av. 

Når det er sagt preges de to første episodene gjennomgående av friske ideer, inkludert Kongsvik-nyvinningen businessbarnehage. 
Det er lite her vi har sett før, og om gapskrattene er sjeldne er humringen temmelig jevn. 

Friske ideer 

Samtidig er det litt enten eller om sketsjene treffer eller ikke. 

Ta Williamson og Thodesen. 
En sketsj om ølsnobber med upåklagelig ansiktshår som driver mikrobryggeri kan virke som gammelt nytt. 

Men når de med vilje brygger vondt øl (fordi øl ikke skal være godt) blir det en kvalm og gøyal vri hvor man risikerer å brekke seg innimellom latteren der de heller nedpå med snusmarinert zalovann og hundesmak. 

På den andre siden virker et dypdykk i organisert mobilspilling på do lovende, men selv om den bobler over av kreative påfunn («Unngå dassrush - vask hendene før Candy Crush») er det ingenting som sitter helt. 

Uten at det er noe stort problem. 

50/50 er tross alt temmelig gode odds for humorprogram av denne sorten, og om en sketsj ikke skulle lande helt er det til å leve med fordi konseptet garanterer at vi slipper å se ideen resirkuleres om og om igjen. 
