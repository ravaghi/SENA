Apple iPhone 5C
Billig-iPhonen som viste seg å være alt annet enn billig, men den kan likevel være et bra valg for mange. 

En gang i året lanserer Apple ny iPhone, som regel kun én modell, men i høst kom to. 
Den ene var helt ny, med blant annet raskere prosessor, bedre kamera og fingeravtrykkleser. 
Den fikk navnet iPhone 5S, og testen kan du lese her. 

I tillegg kom iPhone 5C, som langt på vei er fjorårets iPhone 5 

I pose og sekk 

Fronten er identisk, med nøyaktig samme glasskjerm på 4 tommer som på femmeren. 

På den måten har Apple oppnådd minst to ting: 
De har en ny mobil som i praksis har ett år gammel innmat, og de senker produksjonskostnadene takket være bruk av plast og enklere konstruksjon. 

Men det er jo supert, tenker du kanskje - for da er vel iPhone 5C billig? 

Vel, det var mange som hadde håpet at Apple skulle lansere en mobil til et par tusenlapper denne gangen. 
Det hadde sannsynligvis ført til at Apple hadde tatt et stort jafs av markedsandelene, men samtidig ville det vært et grep vi sjelden ser fra den kanten: 
Apple har nemlig ikke for vane å gjøre noe framstøt i lavprissegmentene. 

Derfor ble da heller aldri iPhone 5C noen billig-mobil. 
Den rimeligste utgaven koster ifølge Prisjakt i skrivende stund fra 4.550 kroner uten abonnement, rundt en tusenlapp mindre enn hva iPhone 5S koster. 
Mange mener det er for dyrt. 

God kvalitetsfølelse 

Faktum er uansett følgende: 
Når du holder den får du følelsen av at dette er hel ved. 
Den ligger tungt i hånden. 
Når du trykker på baksiden eller rundt kantene er det ingenting som gir etter. 
Den virker rett og slett meget tight og solid med høy kvalitetsfølelse. 

Mobilen er etpar millimeter tykkere enn iPhone 5. 
Det betyr at deksler som passer til iPhone 5 og 5S ikke passer til 5C. 
Vekten har økt fra 115 til 130 gram, ifølge vår egen kontrollveiing. 

Testmobilen som vi fikk låne av Apple var rosa, og kom (heldigvis for undertegnede) med et gummiert deksel med huller på baksiden som skjuler fargen og gjør at mobilen ligger godt i hånden. 
Det er en bra ting, for baksiden vil nok mange oppleve som litt glatt, og glattere enn iPhone 5 og 5S. 

De runde volumknappene til venstre på iPhone 5 er blitt avlange. 
Ellers er plasseringen av hjemknapp, minijack, av/på-knapp og luke for nanoSIM-kort fortsatt den samme. 

Det samme gjelder ladekontakten, og her må du bruke en såkalt Lightning-kabel. 
Ikke nok med det, den må være sertifisert av Apple. 
Her har nær sagt alle konkurrentene standardisert seg på microUSB, helt uten restriksjoner. 

For meg personlig er Lightning et ankepunkt. 
Kablene er dyre, og faller du for fristelsen og kjøper billige kopier på eBay, er sjansen stor for at du får en feilmelding på skjermen når du prøver å bruke den. 

Så kan man selvsagt innvende at Lightning har sine fordeler, blant annet med tanke på at kontakten er robust og den kan brukes begge veier, men det veier ikke opp - for min del. 

Identisk opplevelse 

Nå kunne vi bare sagt takk for i dag, og bedt deg om å lese fjorårets test av iPhone 5 for å vite alt om hva vi synes om denne mobilen (den testen går meget dypt), men vi skal ikke gi oss helt ennå. 
For er det virkelig ingenting annet ved iPhone 5C som er endret eller forbedret siden iPhone 5? 

Egentlig ikke. 
Vi har sammenlignet skjermen, video, tatt bilder side ved side, startet apper og funksjoner samtidig, alt er likt. 
Og alt går smooth, selv om innmaten i praksis er ett år gammel. 
Det er et viktig poeng å få med seg hvis du vurderer iPhone 5C, etter lanseringen av iOS 7 er iPhone 5 og 5C på alle måter oppdatert både bruks- og funksjonsmessig. 

Batteriet virker også å være det samme. 
I går var for eksempel mobilen fulladet kl 07. 
Klokka 21 er det 19% igjen. 
Tidligere i uka lå den urørt fra kl 15 en dag til 07 dagen etter. 
Da viste batteriindikatoren fortsatt 89%. 

Du må altså belage deg på å lade mobilen hver kveld hvis du bruker den intensivt, akkurat som iPhone 5 og 5S. 
Det er ikke noe å rope hurra for, men det gjelder de aller fleste smartmobiler i dag, dessverre. 

IPS-skjermen fra LG-Philips er fortsatt sylskarp, noen vil nok innvende at den er for liten med sine fire tommer, men til gjengjeld er mobilen veldig enkel å betjene med én hånd. 
Vi legger imidlertid ikke skjul på at hvis vi hadde fått velge mellom en iPhone med 4 og en med 5 tommer skjerm, hadde vi utvilsomt gått for sistnevnte. 
Den kommer muligens neste år, skal vi tro ryktebørsen. 

Endelig surfing i høy hastighet 

Den største forskjellen i praktisk bruk er LTE-støtten (4G) som er på plass mange steder i både Netcoms og Telenors nett. 
Med vårt Netcom-kort nådde vi for eksempel nesten 40 Mbps nedhastighet midt i Oslo sentrum, men opp gikk det mye 3gere: 

Dagen etter oppnådde vi 35 Mbps på smekkfullt tog, midt i rushtiden, på Lillestrøm stasjon. 
Fremtiden er definitivt her. 

Det som imidlertid er en sorgens kapittel er alle stedene som fortsatt verken har 4G elle 3G. 
Å surfe på Edge er i mange tilfeller bare å glemme, i hvert fall i Netcoms nett som vi har mest erfaring med. 
Del gjerne dine Edge-erfaringer med din mobilleverandør i debattfeltet nederst. 

Lynraskt kamera 

Bildekvaliteten er bra så lenge lysforholdene er fine, selv om det finnes bedre. 
Storebror iPhone 5S klarer seg også bedre i situasjoner med lite eller vanskelige lysforhold, viser vår test. 

Men vi må virkelig få berømme fokus- og utløserhastigheten på iPhone 5C. 
Bilder tas nesten alltid umiddelbart etter at du har trykket på skjermen. 
Vår erfaring er at veldig mange konkurrenter er langt tregere her. 

Her er noen testbilder: 

Videokvaliteten er også god og i full HD-oppløsningn, du kan zoome 3x digitalt i dem, men for beste kvalitet velger du maks brennvidde, som i vårt videoeksempel: 

Til slutt må vi selvfølgelig også ta med at med iPhone 5C får du tilgang til "alt" av apper som trender topplistene. 
iPhone- og Android-brukere har det desidert største utvalget av apper, og det er vår oppfatning at kvaliteten på utvalget fortsatt er noe bedre i Apples App Store enn hos Google Play, selv om bredden er noe større hos sistnevnte. 

Konklusjon 

iPhone 5C er ingen billig mobil, men så oppleves den heller ikke slik. 
Med unntak av plastomslaget har den alle egenskapene fra iPhone 5, som til tross for alderen fortsatt er en svært god mobil. 
Legg på LTE-støtten og at iOS 7 har kommet som en solid makeover, og mobilen forsvarer fortsatt femmeren på terningen, om enn ikke like soleklar som på iPhone 5. 
Vi innrømmer nemlig gladelig at vi synes den burde vært noe rimeligere. 

Har du iPhone 4 eller 4S vil den være en solid oppgradering. 
Har du iPhone 5 og ikke bryr deg om full LTE-støtte er dette neppe mobilen for deg. 

Apple iPhone 5c 16GB 
