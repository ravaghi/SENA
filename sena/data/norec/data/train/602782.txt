Rock for liten og for stor
"Los Bando" er et hederlig forsøk på å vise rocken fra sine beste sider. 

KOMEDIE 

"Los Bando" 

Norge 2017 

Regi: 
Christian Lo 

Manus: Arild Tryggestad 

Skuespillere: Jonas Hoff Oftebro, Tage Hogness, Jakob Dyrud, Tiril Marie Høistad Berger, Nils Ole Oftebro, Frank Kjosås, Ine Jansen, Stig Henrik Hoff, Hans-Erik Dyvik Husby, Vera Vitali 

Musikk: 
Eirik Myhr 

Aldersgrense: 
Tillatt for alle 

Foreldrene til Grim (Tage Hogness) bare krangler hele tiden. 
Aksel (Jakob Dyrud) blir blankt oversett av jenta han er forelsket i. 
Thilda (Tiril Marie Høistad Berger) har ingen venner fordi hun driver med noe så ukult som å spille cello. 
Men sammen utgjør denne umake trioen rockbandet Los Bando Immortale, og – med den noen år eldre Martin (Jonas Oftebro) som sjåfør – legger de ut på veien for å delta i NM i rock i Tromsø. 

"Los Bando" er noe så sjeldent som en norsk film hvor de unge og ukjente skuespillerne går de voksne og veletablerte en høy gang. 
Mange gode foreldregenerasjonslåter kan den også by på – Motorpsychos "Feel" har en viss betydning for plottet – og det varmer et gammelt rockhjerte å se en barne- og ungdomsfilm slå et slag for denne musikken som noe outsiderne blant oss kan samles om. 

Når "Los Bando" ikke oppleves som riktig den elleville rock'n'roll-road movien den så gjerne vil være, er det fordi manuset skjemmes av litt for mange enkle løsninger og regien blir i trausteste laget. 
Likevel: 
Alle foreldre som ser verdien i å gi kidsa gitar før idretten tar dem, har værsågod å kjenne sin besøkelsestid. 
