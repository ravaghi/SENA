Christian Walz «The Corner»
(RCA/SonyBMG) 

Voksen hitmaskin. 

Rent umiddelbart høres han ut som Maroon 5 eller noe, men lytter man nærmere er dette en høyst urettferdig sammenligning. 
Det er egentlig bare den lyse stemmen og til dels soulflørtingen som kan forsvare den. 
For der de amerikanske millionselgerne både har blitt dørgende kjedelige og gått seg vill i sin higen etter å følge opp debutsuksessen, har svenske Christian Walz tydelig funnet seg selv. 
Han slo gjennom med albumet «Paint By Numbers» i 2004, men endte opp som en one-hit-wonder, primært husket for singelen «Wonderchild». 

Fire år senere gjenoppstår han som en slags mannlig utgave av Robyn. 
Ny, vital og original. 
Multitalentet spiller de fleste instrumenter selv, og har lekt seg i studio. 
Platen føles nær og personlig. 
Samtidig er den fengende med den gode låtteften i bunn. 
I Sverige slaktes han over en lav sko, men se nå endelig bort fra det. 
Christian Walz har modnet til en mann verdt å lytte til. 

ANBEFALTE KJØP: 
«Corner», «A beat like me», «What's your name?», «What a waste», «Money». 
