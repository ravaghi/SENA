TEST:Nye Mercedes B-klasse 

B-klasse er ingen klassisk Mercedes, men den er likevel en bra bil som absolutt bør vurderes også av tradisjonelle Mercedes-kunder. 

A- og B-klasse er annerledes-Mercedesene i den forstand at de har litt andre tekniske løsninger enn storesøsknene. 
Med forhjulsdrift, kompakte yttermål og relativt gunstige priser kjemper de i et annet segment enn eksempelvis C- og E-klasse. 

Både 
A- og B-klasse er inne i et generasjonsskifte. 
For A-klasse dreier det seg om tredje generasjon, for B-klasse andre. 
Nye B-klasse ligger et stykke foran i løypa og har vært på plass i Norge en liten stund. 
Vi har kjørt B180 CDI, en bil som burde ha alle muligheter til å lykkes i Norge. 

Drøyt 300.000 som basis 

Startprisen er 307.000 kroner og utover det kan du plusse på med utstyr. 
Vår testbil kostet 465.000 kroner, men hadde da mye ekstrautstyr. 
Basispakken er i utgangspunktet grei, men litt ekstra må du som alltid regne med. 
Blant annet er ikke aluminiumsfelger standard. 

Motoren i nye B180 CDI yter 109 hester og 250 newtonmeter. 
Dette er en svært god motor i denne ytelsesklassen og den passer B-klasse ypperlig. 
Det finnes etter hvert mange gode motorer i klassen pluss/minus 110 hester, men vi lurer på om denne ikke er den aller beste av dem. 

Imponerende register 

Mye av hemmeligheten ligger i det usedvanlig brede registeret. 
Maks moment ligger parat hele veien mellom 1.400 og 2.800 omdreininger, mens toppeffekten ligger flat mellom 3.200 og 4.600 omdreininger. 
Det betyr at maks moment kommer svært tidlig, og maks effekt blir værende med uvanlig langt opp. 

I praksis merkes dette ved at motoren er smidig og dugelig helt fra litt over tomgang og opp på turtall man sjelden bruker i en dieselmotor. 
Spesielt anvendeligheten på lave turtall er nyttig i hverdagen, noe dieselmotorer generelt fortsatt har en tendens til å slite litt med. 

Voldsomt sprek er bilen ikke, men absolutt sterk nok for de fleste. 
Vi følte ikke noe behov for mer krefter under normal kjøring. 
0-100 går på 10,9 sekunder. 

Lavt forbruk 

Godkjent er også forbruket. 
0,44 liter per mil og 114 gram CO2 er helt klart på rett nivå for en bil som dette i dag. 
I praksis opplevde vi det usedvanlig enkelt å reprodusere slike tall på kjørecomputeren. 
På langkjøring gikk det forholdsvis lett å komme seg godt ned på 0,3-tallet, uten at vi kan verifisere dette med en manuell kontrollmåling. 
Testbilen var godt innkjørt og det hadde nok en viss effekt. 

To girkasser 

Vår testbil var utstyrt med en sekstrinns manuell girkasse som er standard. 
En syvsteget dobbelkløtsjkasse er også tilgjengelig for de som vil slippe å gire selv. 
Det koster om lag 26.000 kroner ekstra. 
Det er sikkert en fin girkasse, men noe direkte savn etter den følte vi ikke. 
Den manuelle girkassen er lettjobbet og bra tilpasset norske kjøreforhold med passe utvekslinger. 

Komfortunderstell 

Kjøremessig er B-klasse mer innrettet mot komfort enn sport, i alle fall hvis du velger komfortunderstellet som satt i vår testbil. 
I kombinasjon med de rette utstyrspakkene kan du også velge et sportsunderstell, men vi tipper de fleste blir mer fornøyd med komfort-varianten. 
Med dette har B-klasse god fjæringskomfort og voksen oppførsel på veien. 

OK kjøreegenskaper 

I harde svinger beveger karosseriet litt på seg, men ikke mer enn det er å forvente i en bil som dette. 
Den holder også linjen gjennom svingene greit uten for mye understyring. 
Hvis du virkelig provoserer, kan hekken slippe en smule, men det skjer gradvis og på en forutsigbar måte som gjør at du som regel vil klare å rette opp uten at stabiliseringsprogrammet trenger å gripe inn med mer enn noen forsiktige korrigeringer for å få deg på rett kjøl. 
Det skal sies at vi kjørte på myke vinterdekk i til dels høye lufttemperaturer. 

Styringen er også helt OK. 
Den er ganske lett, men har likevel grei følelse, uten å oppleves sportslig. 
Også på dette området finnes det imidlertid en sportsligere variant om du skulle være interessert i det. 

Litt blandet på støy 

Totalkomforten er god, men i enkelte tilfeller opplevde vi at det slapp gjennom litt for mye vind- og veistøy. 
Førstnevnte opplevde vi i høyere hastigheter og/eller ved mye motvind. 
Da slapp det i blant inn litt hvining fra sidespeilene. 
Veistøy er stort sett ikke noe problem, men på enkelte underlag "skar" det litt gjennom her også. 
Totalt sett vil vi likevel si at støydempingen er godkjent. 
Ikke minst er motoren svært stillegående. 

God plass 

Plassforholdene er gode i B-klasse på de fleste områder. 
Foran sitter man godt og litt høyere enn i lavbygde biler. 
Baksetet er svært romslig med mye beinplass, men sitteputen er en smule kort etter vår smak slik at lengre passasjerer kan savne litt lårstøtte. 
Skyvbare bakseter er tilgjengelig som ekstrautstyr. 
Da kan også høyre forsete legges flatt. 

Bagasjerommet måler 488 liter som er nok til at dette kan fungerer som en fullverdig familiebil, selv om forgjengeren faktisk var større her. 

God kvalitetsfølelse 

Kvalitetsfølelsen er jevnt over høy, selv om vi ikke har så gode forutsetninger for å bedømme rimeligere varianter ut i fra den velutstyrte bilen vi kjørte. 
Interiørdesignen vil nok falle i smak hos de fleste og materialkvaliteten er god. 

Mange og få konkurrenter 

Det er litt vrient å plassere B-klasse i en bestemt bilklasse med bestemte konkurrenter. 
Teknisk sett er den en fleksibil som ligger nærmest biler som Volkswagen Golf Plus, Peugeot 3008 og Ford C-Max. 
I prinsippet kan den også gjøre mye av samme nytten som storebror C-klasse stasjonsvogn og dens konkurrenter. 
Ser vi på salgsstatistikken finner vi at tilsvarende store biler i SUV-klassen også selger bra, som Mitsubishi ASX og Nissan Qashqai. 
Også vanlige kompaktbiler i premiumsegmentet kan nok være et alternativ for mange av interessentene. 
Da snakker vi i praksis om BMW 1-serie og kommende Audi A3 og Volvo V40. 

Vellykket miks 

Uansett hvilke du velger å sammenligne med, syns vi B-klasse er en vellykket bil. 
Den koster litt mer enn eksempelvis Golf Plus, men er samtidig større og virker litt mer eksklusiv. 
Dermed er den også et godt alternativ til større biler. 
B-klasse blir dermed en god miks av plass, kvalitetsfølelse og komfort sett i forhold til prisen. 
