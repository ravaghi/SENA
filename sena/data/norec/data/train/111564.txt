Malin:«Malin» 

(MBN/Universal) 

Rapport fra tween-klemma. 

Dette er allerede fjerde plate fra 14 år gamle Malin Reitan som vant Melodi Grand Prix 
Jr. for fire år siden og tematikken har naturlig nok vokst med jenta. 
Det har egentlig ikke Malins stemme, den har fremdeles sitt barnlige sting intakt - klart og rent, men likevel i tynneste laget til å bli helt troverdig til å synge om eksempelvis forelskelse. 
Faktisk fungerer Malin best når hun synger rene våsetekster eller naive ord om fremtidshåp og sommerfølelser. 
Nei, det er ikke lett å være tween - fanget mellom barn og ungdom - og hovedsamarbeidspartnerne Ulf Risnes og Ronny Wikmark gjør det ikke lettere for Malin. 
Melodier og arrangementer er det ingenting å si på, annet enn at de faktisk øker avstanden på alle måter mellom barneartisten Malin og hennes voksne samarbeidspartnere. 
Men da vet iallfall Malin-fans hva de får denne gangen også. 

ANBEFALTE SPOR: 
«Hallo-Morsan», «Ekte sommer» og «Hemmelighet». 
