Elisabeth Andreassen og Rein Alexander - «Julenatt»
Pompøs og pregløs 

Blant fjorårets julekonsertsuksesser var Elisabeth Andreassen og Rein Alexander, Det er ikke vanskelig å forstå. 
De synger fint begge to, og har sterke, særpregede stemmer. 
På repertoaret har de også en fin blanding av eldre, tradisjonsrike julesanger og nyere låter, som Carolas «Himlen i min Famn» og «Happy X-mas (War Is Over)». 

Nå har det blitt juleplate, med strykekvartett, barnekor og et velsmurt band. 
Det er dessverre ikke en utgivelse som har så mye nytt å tilføre. 
Her er lite overlatt til fantasien. 
Hvert trommeslag, hvert klangteppe av strykere eller synther virker beregnende og bygger opp under et svulstig og pompøst uttrykk. 
Hans Fredrik Jacobsen og Annbjørg Lien krydrer flere av låtene med fløyter og nøkkelharpe, men det er ikke nok til å redde denne platen fra de t forutsigbare og kjedelige. 
Sangen til Rein Alexander og Elisabeth Andreassen er mektig nok, og hadde gjort seg langt bedre i en magrere innpakning. 

ANBEFALTE KJØP: 
«Julenatt», «Breath of Heaven (Mary's Song)». 
