Another Code
SPILLTEST: 
Dette spillet gjorde at vi ble forelsket i vår Nintendo DS på nytt. 
Og det beviser også at eventyrsjangeren ikke er død! 
Les hva som gjør Another Code såpass spesielt - men også hva som er feil med det. 

Vi har hatt Nintendo DS siden november i fjor - men har ofte slitt litt med å finne skikkelig gode spill til maskinen. 
Puzzlespill som Polarium eller eksperimenter som Project Rub klarte å fenge oss en kort stund, men fascinasjonen varte ikke lenge. 
Vi ville ha substans, en skikkelig historie og følelse av et mål med spillet. 

LES OGSÅ: 

Another Code gir oss dette, og utnytter samtidig mulighetene til DS på en glimrende måte. 

Innerst inne er Another Code et tradisjonelt eventyrspill, som handler om å utforske, løse gåter, kombinere gjenstander og snakke med folk. 
Men Nintendo DS tilføyer en ny dimensjon til konseptet, da du kan manipulere objekter på helt nye måter, som ikke er mulige på andre plattformer. 

Familiedrama 

Spillet handler om en ung jente, som sammen med sin tante er på vei til en noe mystisk øy, på leting etter sin far som hadde vært borte i elleve år. 
Ashley, som er jentas navn, har nemlig uventet mottatt en pakke fra faren, som blant annet inkluderte en mystisk maskin (som ser ut som en Nintendo DS, faktisk). 

Når Ashley og tanten havner på øya, går tanten vekk for å se etter jentas far. 
Hun kommer imidlertid ikke tilbake, og din første oppgave blir selvsagt å finne henne - og faren. 

De første sekvensene foregår utendørs, og i løpet av kort tid treffer Ashley et spøkelse, en gutt som bare kalles for "D", og som ikke husker hvem han var mens han levde. 
Sammen bestemmer de seg for å utforske øyas hemmeligheter. 
Etter hvert kommer de seg inn i et enormt hus, som tidligere tilhørte Edwards-familien, og der begynner spørsmålene å dukke opp jevnlig. 
Oppgaven blir å finne ut hva som skjedde med familien, hvordan D passer inn i bildet, og hva som egentlig skjedde med Ashleys foreldre og tante. 
Historien avløres veldig sakte, gjennom små hints og oppdagelser, og vi liker at det hele tiden er ubesvarte spørsmål hengende i luften, noe som driver oss videre. 

Selv om Another Code er et pek og klikk-eventyr, fungerer det ganske annerledes enn det man er vant til, i og med at spillet foregår over to skjermer. 
På den nedre skjermen kan vi bevege Ashley rundt, mens den øverste skjermen viser oss statiske bilder av omgivelsene i førsteperson. 
Når vi møter på noe som kan undersøkes, zoomer spillet inn på området, og vi kan peke og klikke på interessante objekter på den trykkfølsomme nedre skjermen. 

Geniale gåter 

En del av gåtene i spillet er av den tradisjonelle sorten - finn et objekt, sett det en annet sted, døren åpner seg. 
Greit nok det, men de virkelig ufroglemmelige gåtene er de som benytter seg av mulighetene til Nintendo DS. 
Og sånne er det nok av. 
Du må sette sammen papirbiter med pennen, peke på aktuelle deler av et bilde i riktig rekkefølge eller kaste en ball for å få en koffert til å dette ned. 
Andre gåter krever at du blåser i mikrofonen, men den aller mest geniale er gåten som løses ved å fysisk klappe sammen maskinen. 
Virkelig nyskapende! 

Hele spillet er pakket inn i en herlig, fargerik presentasjon, med fin grafikk og stemningsfull (om noe repetitiv) musikk. 
Vi føler oss virkelig som en del av Ashleys verden, og ikke minst lærer vi å sette pris på henne og hennes kamp for sin familie. 

Kortvarig moro 

Dessverre er det hele over alt for fort. 
Spillet er ikke spesielt vanskelig, selv om noen av gåtene krever bitte litt mer hjernekapasitet enn andre, gikk det hele for det meste på skinner. 
Og det tok ikke mer enn ca. seks timer, så var det slutt. 
Another Code kan ikke akkurat kalles episk, men på den annen side er det kanskje unødvendig med lange og massive spill på en håndholdt plattform. 

Vi innrømmer også at vi ble plaget av den store mengden dialog, mange gjentakelser og unødvendige samtaler. 

Så Another Code er ikke noen klassiker, men et interessant, nyskapende og morsomt eventyrspill. 
Og ikke minst et spill som virkelig viser hva Nintendo DS er godt for. 
Vi håper å se flere eventyrspill på denne plattformen, for DS er et perfekt sted for en renessanse av denne flotte, men glemte sjangeren. 
Vi håper det skjer! 
