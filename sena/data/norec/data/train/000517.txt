Nail'd
- Arkademoro av ypperste klasse. 

Jeg har alltid hatt stor respekt for våghalser som satser liv og lemmer for å underholde oss vanlige dødelige. 
Folk som Evel Knievel og Ailo Gaup gjør ting jeg aldri kommer til å tenke på å gjøre engang. 

Heldigvis tilbyr spillverdenen et skadefritt alternativ i form av Nail'd til Xbox 360 (versjon testet), Playstation 3 og PC. 

Motorstorm på syre 

Nail'd er et kjørespill med vekt på alternativ motorsport ute i det fri, og minner mye om Pure og Motorstorm. 
Det du har å velge mellom er små biler laget for terreng, kalt ATV-er (all terrain vehichle) og motorsykler. 

Du kjører mot elleve andre, og ingen får vel hakeslepp når jeg sier at det kan være en fordel å komme først i mål. 

For å klare dette må du hele tiden ha fokus på å fylle opp "boost-meteret" ditt. 
Dette gjøres ved å lande perfekt etter et hopp, eller ved å kjøre gjennom en slags slalåmporter. 
Farten du får når du bruker denne "boosten" er helt avsindig. 
Det fins mange gode bilspill på markedet, men knapt noen kan tilby en like intens fartsfølelse: 
Kun Burnout-spillene og F-Zero GX til Gamecube kommer i nærheten. 

Kun flerspiller på nett 

Da spillet dumpet ned i postkassen min, og jeg tok en titt på baksiden av boksen var min umiddelbare reaksjon skuffelse: 
For heller ikke i Nail'd er det mulig å spille sammen med venner hvis man er i samme rom. 

For meg er muligheten til å spille mot et levende menneske i samme rom en viktig del av spillopplevelsen, og det burde være like selvsagt i bilspill som det er i fotballspill og slåssespill! 

Vil du spille mot andre medlemmer av menneskearten må du ta turen online. 
Her er det samme antall spillere som offline, 12 stykk. 
I tillegg til den sedvanlige "kryss mållinjen først" modusen, kan du kjøre stunt-løp. 
Her må du tenke på å lande riktig, og kjøre gjennom flest mulig av de nevnte slalåmportene. 

Hvis du har mange stuntpoeng og samtidig ligger greit an plasseringsmessig blir du nummer én sammenlagt! 
Det er også en modus der du skal konkurrere med andre om å få den beste rundetiden. 

Onlinedelen utfordrer ikke de beste bilspilla på markedet. 
Den tilbyr ikke noen nye spennende moduser, men teknisk fungerer det helt utmerket. 
Jeg hadde ingen problemer med å finne løp, men det skal sies at det sjelden var stappfullt med folk. 
Av potensielt 12 deltagere endte det ofte opp med en fire-fem stykker. 

Jag trivst bäst i öppna landskap 

Banedesignet i Nail'd er herlig overdrevet og urealistisk. 
Enten du kjører gjennom skogkledde daler, forblåste ørkenlandskap eller Andesfjellene er hoppene gigantiske. 
Det er tydelig at det polske spillstudioet Techland (mest kjent for Call of Juarez-spillene) har kost seg med å gjøre alt så ekstremt som overhodet mulig. 
På et brett hopper du over fem enorme luftballonger, og i neste øyeblikk får du øye på tre passasjerfly med en banner det står "Extreme" på! 

Alle brettene er ganske åpne affærer med mange forskjellige ruter og snarveier. 
Hvis man lærer seg disse kan man spare mye tid. 

Det går til tider så fort på de svingete veiene at et krasj eller ni er noe man må regne med. 
Heldigvis går det nærmest ingen tid før man er tilbake på veien igjen, så dette er sjelden noe irritasjonsmoment. 

Jeg bør også nevne at det er mulig å kjøpe nye deler til kjøretøyene hvis man føler for det. 
Det er imidlertid ingen viktig del av spillet, da det går helt fint å vinne løp uten å bry seg med den slags. 

En gledelig overraskelse 

Nail'd er ganske enkelt gøy å spille. 
Det bringer ikke noe spesielt nytt til bordet, men fartsfølelsen og de crazy hoppene til sammen blir arkademoro av ypperste klasse. 

Det som gjør at karakteren ikke blir høyere er først og fremst mangelen av en lokal flerspillermodus. 
Venner spiller fortsatt sammen når de ikke er på nettet spillutviklere! 

For min del kunne banedesignet vært enda mer overdrevet, og litt flere brett hadde heller ikke vært dumt. 
Like fullt er Nail'd en gledelig overraskelse jeg anbefaler til alle som er ute etter litt god gammeldags arkademoro 
