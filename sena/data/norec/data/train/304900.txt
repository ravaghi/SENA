Rarhet for massene
Regina Spektor. 

|||CD: 
Da Regina Spektor ga ut «Begin To Hope» i 2006 byttet hun bort sure indiefans med listeplasseringer i USA. 

Borte var spritflaska og punken fra gjennombruddsalbumet «Soviet Kitsch», igjen satt en smilende dame med mørkerød leppestift, teatralsk tangenthåndtering og underfundige historier som glei rett inn i både tv-reklamer og i hjemmet til alternative kvinner og menn. 

På «Far» fortsetter hun i samme allmennvennlige lei, og er fremdeles umiskjennelig Regina med de human beatboxing- og delfinlydene det innebærer, men der historiene engang var gripende og ville, handler det om nå at hun finner en lommebok på gata og tenker over hvem som eier den og at kroppen hennes er perfekt fordi øyebrynet stopper vannet fra å komme inn i øyet. 

Søtt og sjarmerende for noen, men for de av oss som pleide å grine, le og headbange til gærne-Regina føles denne plankekjøringen av ei plate både kjedelig og irriterende innholdsløs. 
