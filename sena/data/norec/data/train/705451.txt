ROMAN:Helt grei ferielektyre 

Av kjærlighet til fjellet. 

Paolo Cognetti: 
De åtte fjellene. 
Oversatt fra italiensk av Tommy Wats. 
248 sider. 
Kagge forlag. 

Paolo Cognettis roman “de åtte fjellene” vant Italias mest prestisjefylte pris, Stega-prisen, og har vært en bestselger i hjemlandet lenge. 
Den lille fortellingen om to gutters forhold til fjellet er søt, men ikke så mye mer enn det. 

Romanen handler om Pietro og Bruno og vennskapet dem imellom. 
Pietro har vokst opp i Milano, men tilbringer somrene i fjellet fordi foreldrene til Pietro har vokst opp i disse omgivelsene. 
Faren til Pietro tar ham med på tunge, lange turer, og gjennom dem arver han farens begeistring. 
En sommer møter Pietro Bruno, en gutt fra en sæter i nærheten av der familien har hytte. 
Brunos liv er et ganske annet enn Pietros da Brono har bodd på en sæter hele sitt liv, han har ingen planer om å ta utdanning, og er sjebnebestemt til å bli der for å gjete. 
Livene deres utvikler seg også i ulike retninger, Pietro blir en slags nomade, mens Bruno blir værende i det samme fjellet hele livet. 

Det er flere momenter som gjør at dette bare blir en helt grei roman. 
For det første er språket stivt. 
Det kan skyldes oversettelsen, eller det kan være et poeng, men det gjør at fortellingen ikke alltid flyter godt. 
Videre er historien om Pietro og Bruno enkelt fortalt. 
For eksempel er ofte beskrivelsene slappe, i den forstand at de ikke egentlig er beskrivelser, men snarere en påpekning av hva som noe som ikke er til stede. 
Et eksempel er dette: “det var noe i den omfavnelsen som ordene hennes ikke hadde uttrykt. 
Rørelse, eller lengsel”. 
Dette er ikke godt håndverk, og sier leseren lite. 
Hva vil det si at en omfavnelse uttrykker rørelse? 
I og med at mye i denne romanen sies i skildringene, blir dette en svakhet ved romanen. 

Paolo Cognettos fortelling om Pietos lengsel til fjellet, og Brunos tviholding på det samme, er en søt, men enkel, fortelling som tydelig er skrevet med kjærlighet til naturen. 
“De åtte fjellene” kan være fin å ha med på stranden for den som vil koble av med en roman som ikke krever så mye. 
Men den gir heller ikke all verden. 
