Sassy 009:Hypnotisk houseflørt 

En av vinterens mest interessante norske utgivelser. 

Sassy 009: 
"Do you mind" (Hard Up/Luft Recordings) 

Den Oslo-baserte trioen Sassy 009 består av de tre vennene Sunniva Lindgaard, Teodora Georgijevic og Johanna Scheie Orellana. 
De har allerede vakt oppmerksomhet internasjonalt med sin første utgivelse. 

Siden den ble sluppet, har den fem låter lange ep-en sneket seg inn i bevisstheten og blitt værende. 
Mystisk og mørk klubbmusikk funker befriende fint i førjulsstria, og tankene flyr fort fra kjøkkenbenken til dunkle lokaler i Berlin. 

Det er ikke så enkelt å sette Sassy 009 i bås. 
For hard til å være elektropop, for mykt til å være tekno. 
Harmonier, fløyter og hviskende vokal møter kjølige synther og stikkende beats. 
Dette gjør debuten interessant; det er eksperimentelt og fengende samtidig. 
Kvaler omkring kjærlighet og forhold preger tekstene. 
Det kan umiddelbart låte distansert, men jeg opplever også trioen som inderlig og uironisk. 
Å selvbevisst balansere mellom likegyldighet og sårbarhet. 

Åpneren «Summin' you up» inviterer oss inn i støyen. 
Den røsker litt i oss, før landskapet åpner seg og byr på funklende og dansevennlige elektrolåter. 

«Are you leaving» har en minimalistisk og repeterende struktur, men byr på lekent fløytespill og kvitrende vokal. 
En uanstrengt liten juvel av et spor, som sammen med «Pretty baby» er det mest poporienterte på platen. 
Sistnevnte har i kontrast til låttittelen en småskummel vibb, som om noen betrakter deg fra avstand mens en tung bass kiler deg i mellomgulvet. 

«Feel me» nærmest injiserer en knallhard beat rett i dansefoten på en og er låten du virkelig kan unnslippe julemaset med. 

Sammen med Smerz, er Sassy 009 navn jeg virkelig har troen på i 2018. 
Bandet er også plukket ut til å representere Norge på bransjefestivalen South by Southwest i Texas neste år. 

Det er ikke altså ikke de polerte EDM-gutta som bør være den norske elektroniske musikkens frontfigurer. 
Det er undergrunnen som hever nivået. 

Beste spor: 
«Are you leaving», «Pretty baby». 
