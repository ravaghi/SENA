Myk og sårbar Morten Abel
Hans andre norskspråklige album handler om både oppbrudd og kjærlighet. 

ALBUM: 
Morten Abel (55) har ikke hatt det travelt med å gi ut plater, og det tok åtte år fra hans forrige soloalbum på engelsk til hans aller første på norsk for nøyaktig tre år siden. 

Noen gode låter til tross, «I fullt alvor» ble en liten skuffelse. 
Det hjalp ikke en gang at Odd Nordstoga var satt på produsentjobben. 
Det føles som om de ikke trodde nok på prosjektet, og albumet var fort glemt. 

Et løft 

Nå har Abel vendt seg til tanken om å synge på norsk, og det kan også virke som et klokt grep å gjøre produsentjobben sjøl denne gang. 
«Evig din» er ihvertfall et løft både på låt- og produksjonssiden for den tildigere Mods- og September When-vokalisten. 
Ikke minst er evnen til å skape den gode låten intakt. 

Abels tekster er denne gang tildels glimrende. 
De er mer substansielle, og handler mer om livet enn om det forgjengelige og trivielle. 
Ikke minst er det interessant å møte en så sårbar Abel. 
Og - det «verste» er at «Mr. cool» kler det! 

Elektronika? 

Åpningen «Andre goe daga» er riktignok en ørliten skuffelse. 
Det skyldes ikke at Stavangers store sønn for første gang synger på noe som likner Bodø-dialekt (han er født og oppvokst der). 
Nei, det skyldes at også han tilsynelatende har kastet seg på «elektronikakjøret». 

Taxi-kø 

Det dempes raskt. 
Det er ikke helt borte i spor to, men han er definitivt på rett spor. 
Albumets kuleste låt og morsomste tekst, «Lenkegjengen», er en meget treffende skildring av en taxikø. 
Samtidig handler den litt om livets utfordringer: 
«De' e ingen grunn til å se altfor lyst på live / det e fortsatt ein kamp». 

Tittellåten «Evig din» kretser - i likhet med flere andre - rundt det evige kjærlighetstemaet. 
Også her treffer Abel blink, supplert med Øyvind Blomstrøms stilsikre gitararbeid. 

Tida går 

«I år som i fjor» er ikke dårligere, mye takket være Stavanger Symfoniorkester. 
Orkesteret bidrar på sju av ni låter, og løfter produksjonen flere hakk. 
Abel har sjøl arrangert. 

Tekstmessig er Abel her preget av at tida går, men han har et pragmatisk forhold til det: 
«Live e'kje langt / eg kan snart se enden på de' / men kan det ver så galt / å legge seg på ryggen og si 'takk for alt', for faen / når ting går godt / man bygger bare fallhøyde, ikkje sant?» 

Kjærlighet og oppbrudd 

Abel ble skilt for to år siden, og «Evig din» er ei «oppbruddsplate». 
I «Vil det for mye» synger han blant annet: 
«Og se så fint det kan ver / eg vil så gjerna at du blir her / det ligge ein slange i gresset (..) det e ingen hemmelighed / det som e hat va ein gang kjærlighed». 

For gammel? 

.«Våkn opp» er en fin og lun avslutning på dette albumet, en av fire låter med Arne Hovda som makker på melodisiden. 

Men før den serveres «Lenge leve kjærligheten», en litt pussig - og lettere pompøs - hybridlåt dels på engelsk og dels på norsk. 

Han kan selvfølgelig ha et poeng når han synger: 
«If the music is too loud, you are too old». 
Men heldigvis er det ikke noe problem, og neppe for Morten Abel heller – om han føler seg aldri så gammel i sin 55 år gamle kropp. 

​Morten Abel starter en lengre turné med to konserter i Stavanger konserthus fredag 2. mars. 
Drammens teater får besøk lørdag 3. mars og Operaen i Oslo søndag 4. mars (to konserter). 
