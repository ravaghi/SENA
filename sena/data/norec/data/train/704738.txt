Herlig underholdning fra kjent tegnefilmunivers
Vi vet alle at spill basert på filmer er kjipe greier når de lanseres rett etter filmen. 

Men Lego-spill-utviklerne har vist at det går an å få gode resultater hvis man tar tiden til hjelp og velger en litt annen vri, og det er akkurat det folkene bak dette spillet har forstått. 
Her kan store og små spille seg gjennom løsrevne scener fra klassiske animasjonsfilmer som «Monsters Inc». 
«Wall-E», «Aladdin», «Løvenes konge», samt «Pirates of the Caribbean». 
Og noen til. 
Figurene er også Disney-produkter, man kan for eksempel kle seg ut som Mikke og Donald, og selvsagt som figurer fra nevnte filmer. 
Til å begynne med er det bare «Pirates»-banen som er åpen, og bare kostymet til kjipingen Randall fra «Monsters Inc». 
Ved å samle poeng gjennom spillet, tjener du penger til å åpne de andre banene, og du får også tilgang til andre kostymer. 
Du trener også opp de ulike figurene, og hvert brett må spilles mer enn en gang for å få tak i alle ekstra-greiene som ligger gjemt her og der. 
Spillet har dermed veldig god holdbarhet, og opplegget med å basere banene på flere ulike filmer, gir god variasjon. 
Heldigvis, for oppdragene er relativt enkle, spesielt for de eldste barna. 
For 7-åringen jeg testet det ut på, var det imidlertid en skikkelig innertier. 
Kan spilles alene eller med opp til fire deltakere. 
