Philip:«Skulk med stil» 

Pass It Records (EMI) 

Langt mellom godbitene på profilert debut. 

Synd å si det, men det er langt mellom de virkelig gode låtene på debuten til Philip. 
Den 17 år gamle rapperen bør derfor håpe at albumet «Skulk med stil» selger mye. 

Philip Ruud fra Greverud spinner albumet rundt sitt eget liv og har plenty å melde. 
Gutten er født i Colombia, men ble adoptert til Norge. 

Bakgrunnen har gitt Philip rikelig med stoff til tekstene som vitner om et solid selvbilde, der han veksler mellom tankevekkende refleksjon og sedvanlig hip hop-skryt om damer, fest og den indre klikken rundt plateselskapet Pass It. 

«Skulk med stil» er et sympatisk og gjennomført album. 
Låtene er rullende, myke og tilbakelente, uten å være glatte, mens lydbildet og produksjonen er preget av sløye beats og harmonier. 

Men Philip er ingen stor rapper som lar ordene flyte fritt, rytmisk og ubesværet. 

Philip er heller ikke en rimsmed i verdensklasse. 
Da hjelper det ikke at samtlige tekster er på norsk med sjenerøse bidrag fra Cast, FE'M One, OnklP, Madcon, Sandra Lyng Haugen, Nico D og Vivi. 

«Skulk med stil» er ikke blitt den sensasjonen jeg håpet på. 
Sammenlignet med Pass It-debuten til Equicez, som var en real rysare fra begynnelse til slutt, er låtmaterialet ujevnt og svakt. 

Philip går likevel ikke på trynet i første forsøk, takket være lettbente «Sommerflørt» som fortsatt holder mål, melankolske «Selvransakelse», snurrige «Schmøzeyin» og ikke minst den personlige og utleverende «Friminutt». 

Får bare håpe det er nok. 
I tilfelle Philip ikke har så mye annet å falle tilbake på. 
Musikkbransjen gir deg få garantier om en lang karriere. 
Innen hip hop er det langt mellom veteranene. 

ESPEN A. HANSEN 
