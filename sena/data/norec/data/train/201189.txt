Total Overdose
SPILLTEST: 
GTA-light eller Max Payne? 
Utviklerne av Total Overdose skjuler ikke sine inspirasjonskilder, men bruker dem med stor sjarm. 
Vi prøvekjører dette kule Mexico-eventyret! 

Ikke alle spill kan beskyldes for å være originale. 
For eksempel Total Overdose, som låner fritt fra mange veletablerte titler i actionsjangeren. 
Samtidig føles det ikke som et plagiat, da utviklerne viser såpass mye humor og selvironi at vi kan ikke gjøre annet enn å glise. 

LES OGSÅ: 

For Total Overdose er faktisk et skikkelig morsomt spill. 
Historien er plassert i Mexico, og vi spiller den småkriminelle tvillingbroren til en narkoagent, som involveres i et spill mellom dopbaroner og gangstere. 
Også tematikken er tydelig farget av filmer som Desperado, og det flyter av tequila og kokain, sombrero-hatter og tykk, mexicansk aksent. 
Humoren er alltid tilstedevarende, selv om den er langt fra så skarp som Rockstars tunge ironisering over forskjellige tidsepoker. 

Stemningen ivaretas også med et glimrende soundtrack som inneholder en rekke mexicanske hiphop- og rockegrupper. 

Spillet foregår både til fots og i biler, og i ekte GTA-stil kan du kapre alle typer kjøretøy, kjøre rundt i byen og utføre oppdrag. 
Til fots-delene er imidlertid mye mer avanserte, med fokus på spesialbevegelser og oppgraderinger som gjør deg sterkere. 

Frihet med begrensninger 

Total Overdose lar deg kjøre fritt rundt i en relativt stor by, og mellom hovedoppdragene kan du ta små sideoppdrag, som stort sett går ut på å skyte flest mulig gangstere på kortest mulig tid. 
Det er ellers massevis av hemmeligheter plassert rundt på hustakene og gode sjanser til å få ekstrapoeng. 
Poengene lar deg etter hvert få mer helse, bruke to våpen om gangen, og så videre. 

Byen er fint designet, med variert arktitektur og mange morsomme steder å gjemme seg i. 
Men den er ikke imponerende stor, og i tillegg er den delt opp i ganske små soner som krever innlastning av data når du kjører mellom dem. 
Det avbryter spillflyten, og får oss til å skjønne hvor teknisk overlegne GTA-spillene er på akkurat det området. 
Byens layout kan også være litt frustrerende til tider, og mangelen på et skikkelig kart gjør det ofte vanskelig å finne frem til oppdrag. 

Spektakulært? 

Hovedoppdragene er som regel temmelig lange, og har flere mål som forandrer seg underveis. 
Heldigvis finnes det lagringspunkt du kan bruke mens du er inne i oppdragene. 
Og hvis du dør, kan du som regel spole tilbake tiden i noen sekunder, og få tilbake en del av helsen, for så å prøve på nytt. 
Det gjør spillet ganske lett - autosikt-funksjonen er veldig tilgivende, slik at det er vanskelig å bomme på fiendene. 
Du har også tilgang til bullet-time-funksjon, som lar deg utføre spektakulære hopp i sakte film. 
Akkurat som Max Payne. 
Videre kan du også utføre diverse spesialbevegelser (for eksempel skyte rundt deg med El Mariachi-gitarkofferter), men de forutsetter at du låser dem opp først. 

Hovedpersonen har også tilgang til et ganske flott våpenutvalg (du kan når som helst plukke opp våpen fra falne motstandere), så arsenalet, i kombinasjon med alle de fancy bevegelsene du kan utføre, gjør deg ganske ustoppelig. 

Total Overdose klarer aldri å matche vittigheten, historiefortellingen eller stemningen til sine inspirasjonskilder, men er rett og slett et underholdende og upretensiøst actionspill. 

Grafisk er det hele ikke noe dramatisk bra, men figurene er til tider flott designet, og byen imponerer med fin detaljrikdom. 
Grafikkmotoren gjør jobben sin, og gjør den passelig godt. 

Så, er du virkelig sulten etter et kult actionspill sånn rett før høsten setter inn med 15 nye spill hver fredag, er Total Overdose et fint valg. 
Ganske uorginalt, med visse tekniske problemer, men likevel noen timer med hjernedød moro. 
Det er vel ikke noe galt med det? 
