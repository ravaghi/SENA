Løse tøyler
En blanding av konsert og show, kaller Torfinn Nag og gjengen hans denne platen. 
Humoren er det viktigste, men det forhindrer ikke at musikken kan være bra. 
Nag har alliert seg med musikere som John Lilja og folk fra Bayou Blue, og sangere fra Stavanger Gospel Choir. 
"Lunsj", om et rotete bankran, er et av kuttene som står støtt. 
Melodien hører hjemme i en støvete grenseby i Texas, komplett med meksikansk trompetlyd og hestevrinsk. 
Munnharpa til produsent og medlåtskriver Stig Valnumsen passer godt inn. 
Texmex-preget dukker opp igjen på "Ingen vits i å bli edru", via plystringen til Atle Antonsen. 
Sangen er revypreget, men med snev av Odd Børretzen. 
I tillegg får vi svaret på hvor det ble av den forsvunne kroppsdelen fra åpningskuttet "Armen". 
Alt i alt en underholdende plate, passe løs i snippen. 

Beste spor: 
"Lunsj", "Ingen vits i å bli edru". 
