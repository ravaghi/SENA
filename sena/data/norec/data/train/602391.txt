En familie i Europas malstrøm
En krigshistorie fortalt i ettertid. 

Det var en tid. 
Prahas restauranter og Moldaus bredd var rammen om hotellfamiliens liv og virke. 
Slik kunne det fortsatt, men heller ikke familien Gráf kunne unnslippe historiens malstrøm. 
De mennesker som har makt til å forme historien, en fører her, en krigsherre der, børster bort skjebner som rusk på jakkeslaget. 

Etter turbulente krigsår i Tsjekkoslovakia forlater den 18 år gamle Handula hjemlandet for å studere i Norge. 
Snart faller jernteppet, og hun velger det nye landet som hjem for sitt videre liv. 
Hun stifter familie med norsk ektefelle, blir lektor på Lillehammer. 
På hennes eldre dager bestemmer datteren seg for å vende tilbake til familiens historie i Mellom-Europa. 

Moren har lite snakket om de fjerne årene, men nå blir hun kunnskapskilde. 
Datteren, bibliotekaren Jana Weidemann (f. 1958), gjenforteller nøkternt, men med takknemlighetens varme. 
Hun kjente eldre familiemedlemmer gjennom feriebesøk, men bare moren kunne bygge den broen hun trengte til de innerste familiehemmelighetene og den tsjekkiske kulturen. 

Familiehistorien preges av krigsårene. 
Bestemoren og en grandtante var fengslet av Gestapo i Berlin i en periode. 
Et pensjonatet familien drev ved Moldau, ble åsted for en likvidasjon styrt av Reinhard Heydrich, «slakteren fra Praha». 
Grandtanten var i noen år samboer med Otto Strasser, nasjonalsosialisten som Hitler ekskluderte fra partiet sitt. 

Store hendelser preget og til dels rystet landet gjennom et turbulent århundre. 
Når forfatteren refererer til Smetanas vakre symfoni Moldau, der vannmassene formes av elveleiet, fra de brede stille partiene til turbulente stryk, minner den om historiens malstrøm, slik den formet livet og skjebnen til Europas barn, ett av dem piken som mot livets slutt med sin siste mentale kraft erindrer de fjerne årene. 

En gang skal en gutt fra Afghanistan, en pike fra Syra fortelle hvordan dette århundret formet deres skjebne. 
