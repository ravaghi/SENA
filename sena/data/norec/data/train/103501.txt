Høy puls
Regi: 
D.J. Caruso. 
Med: 
Angelina Jolie, Ethan Hawke, Olivier Martinez, Gena Rowlands, Kiefer Sutherland. 
Am thriller. 
15 år. 

Den underliggende uroen og intenst spill av Angelina Jolie og Ethan Hawke gir «Taking Lives» preg at fortettet drama. 
Kameravinklinger, mørke toner - både i musikk og farger - leverer akkurat den snikende følelse av uhygge en god thriller behøver. 
Vær forberedt på overraskelser som gir solide grøss. 

Politiet står overfor en seriemorder som ikler seg ofrenes identitet. 

For å nærme seg mannen innhentes en FBI-ekspert, en sensuell einstøing i Angelina Jolies skikkelse. 
Politiets eneste vitne er en kunstner (Ethan Hawke) som hevder han så morderen i ferd med å drepe et offer. 

Det blir en katt og mus lek, der seriemorderen hele tiden er det lille hakket foran. 

Problemet er at historien vikler seg inn i situasjoner man egentlig ikke tror på. 
Det gjelder ikke minst en del av politiarbeidet som plutselig virker banalt slepphendt. 

Og forsøket på å lage en forrykende slutt ender som en - i mine øyne - krampaktig og platt finale. 
