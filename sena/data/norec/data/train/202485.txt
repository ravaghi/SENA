TEST:VW Passat som toppmodell 

Passat henger fortsatt med blant stasjonsvognene i mellomklassen. 
Nå har vi sett nærmere på topputgaven med firehjulsdrift, automat og sterk dieselmotor. 

Selv om vi ble litt skuffet over at Passat ikke var mer fornyet da den kom for et drøyt år siden, er den fortsatt svært aktuell blant stasjonsvognene i mellomklassen. 
Det er det faktum at den var Norges nest mest solgte bil i fjor en tydelig indikasjon på. 

Passat har fordelen av å komme i en lang rekke forskjellige utgaver hva gjelder motor og drivlinjer. 
Nå har vi kjørt 2.0 TDI med 170 hester, DSG og 4Motion. 
En skikkelig vinterbil, med andre ord. 
Dette er toppmodellen av dieselutgavene som markedsføres i Norge. 
Så ligger også prisen på 471.000 kroner, nesten 100.000 kroner mer enn en tilsvarende utstyrt (Highline) bil med 140 hester, manuelt gir og forhjulsdrift. 

Firehjulsdrift 

Det er firehjulsdriften som står for den største delen av prispåslaget, men så får du også mye igjen for det på skikkelige vinterveier. 
Her får du nemlig kjapp akselerasjon og betydelig med ekstra kjøreglede når veiene er glatte. 

Systemet kommer fra Haldex og fungerer upåklagelig i Passat. 
Det virker kjapt og balanserer bilen godt når grepet er dårlig. 
Den litt forhjulsdrevne følelsen som dette systemet ga for noen år tilbake er så godt som borte. 
Her merker du omtrent ingenting til noen forsinkelse med å sende kreftene bakover. 
Resultatet er en bil som spinner lite, og som gjerne sender hekken ut i en forsiktig drift om du likevel skulle gi for mye gass. 

Fremkommeligheten er også noe helt annet enn i en forhjulsdrevet bil, men om du møter dyp snø eller dårlige veier, er Alltrack-varianten med ekstra bakkeklaring et bedre alternativ. 

Sprek motor 

Det ekstra grepet gjør også at du langt oftere får utnyttet kreftene i den fine motoren. 
170 hester og 350 newtonmeter er nok til å gjøre bilen både sprek og sterk. 
0-100 går på 8,7 sekunder og i praksis har du et merkbart kraftoverskudd i de aller fleste situasjoner. 

DSG-girkassen hjelper også på med smidige og lynraske girskift. 
I tillegg er motoren både stillegående, smidig og turtallsglad for å være en dieselmotor. 

Forbruket ligger på 0,57 liter per mil på blandet kjøring, med et CO2-utslipp på 149 gram CO2. 
Det er ikke vanskelig å finne biler i klassen med lavere tall, men ingen av disse har firehjulsdrift, automatisk gir og like mye krefter. 

Kjøreegenskaper og komfort 

Kjøreegenskapene for øvrig byr ikke på store overraskelser. 
Passat har absolutt godkjente kjøreegenskaper for klassen. 
Det finnes morsommere biler, men den er stabil, forutsigbar og ryddig i oppførselen med en OK styring og en svingføring som ikke lukter alt for mye understyring. 

Vår bil var utstyrt med støtdempere som man kan endre hardhetsgrad på i tre nivåer ved å trykke på en knapp. 
Disse koster snaut 10.000 kroner ekstra, men er en opsjon som gir mye tilbake. 
Det er stor forskjell på komfort- og sportsinnstillingen, noe som gir muligheten til å kombinere kjøreglede og fjæringskomfort på en litt bedre måte. 
Komforten støttes også av et behagelig støynivå. 

Litt traust 

Passats kanskje største svakhet er at den virker litt traust og satt, hovedsakelig fordi den er så lik forgjengeren. 
Den føles ikke like fersk og frisk som en del av konkurrentene. 
Dette merkes også innvendig. 
Riktignok er materialkvaliteten god og funksjonaliteten absolutt godkjent, men her gjør mange av de nyere konkurrentene det også skarpt. 

God plass 

Plassforholdene i Passat er imidlertid fortsatt i klassetoppen. 
Både baksetet og ikke minst bagasjerommet på solide 588 liter er bra. 
Under bagasjeromsgulvet er det til og med plass til et stort reservehjul, og bakluka er relativt oppreist, noe som er en fordel om du laster i høyden. 
Fullt så stor som Skoda Superb er den imidlertid ikke. 

Totalt sett står Passat seg fortsatt ganske godt mot konkurrentene. 
Ikke minst fordi den kan kjøpes med firehjulsdrift og en lang rekke motorer. 
Ulempen er at den føles litt eldre enn mange av rivalene, noe den jo i virkeligheten også er. 
Dersom du nøyer deg med forhjulsdrift, finnes det for eksempel meget sterke konkurrenter i to biler som Hyundai i40 og Peugeot 508. 
Uten fortrinnet med firehjulsdriften, fremstår Passat noe mer på defensiven sammenlignet med disse. 
