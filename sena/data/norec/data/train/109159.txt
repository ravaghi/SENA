Film:Deilig dustete dommedag 

Seth Rogen og co når komi-klimaks dagen verden går under. 

Gjengen bak filmer som «Superbad» og «Pineapple Express» har alltid laget karakterer vi mistenker for å være ganske slik de selv er. 
Så hvorfor fortsette å skjule seg bak filmfigurer? 
I «This is the End» spiller alle passe ufordragelige versjoner av «seg selv» - slik vi liker å se dem. 
Resultatet er sprut morsomt! 

Har du sett noen av ovennevnte filmer vet du nok hva du får: 
Hasj-, knulle- og runkehumor, krangling og passiv aggessivitet. 
Et regelrett vitsebombardement, alt levert med avsindig god timing. 
Vi glemmer lett at all gørra som kommer ut av munnen på disse karene faktisk er skrevet ned i et manus! 

Og «reality»-varianten innbyr til selvreferering in absurdum, i tillegg til en avsindig lang liste av kjendiser som dukker opp og forsvinner like fort igjen, som seg selv: 
Rihanna, Michael Cera, og mange flere. 

Moroa begynner i det Jay Baruchel lander i Los Angeles. 
Han håper på en kompishelg med røyking, drikking og TV-spill hos Seth Rogen, som har helt andre planer: 
Kjendisfest med alt man ønske seg kan, hos ingen ringere enn James Franco. 

Og ikke veldig lenge ut i denne festen bryter dommedag ut, omtrent nøyaktig slik den er beskrevet i Bibelen (Slapp av, dette er ingen «spoiler»!). 

Sekstetten Hill, McBride, Rogen, Robinson, Franco og Baruchel ser ut til å være de eneste overlevende. 
I luksuskåken til Franco er de strandet, antekelig med ganske knappe forsyninger. 
Alle seks er briljante komikere hver for seg, men alle får - overraskende nok - skinne i «This is the End», samspillet er uovertruffent. 

Det har ikke hendt for mange ganger i år at jeg har ledd høyt, alene i kinosalen. 
Det har aldri hendt at jeg jubler med når Backstreet Boys smeller i vei på lydsporet. 
Se om ikke du synger med du også! 

Man burde kanskje bare riste på hodet når en krangel om ureglementert spermsprut dras ut i nesten fem minutter. 
Selv må jeg innrømme at jeg lo så jeg hikstet. 
«This is the End» er også en mer enn habil katastrofe-film: 
Effektbruken er kløktig uten overdrivelser, jommen får du ikke med et par virkelig ufyselige «aliens» også. 

Duste-moro blir ikke bedre enn dette. 
La dommedag komme! 

ØYSTEIN DAVID JOHANSEN 
