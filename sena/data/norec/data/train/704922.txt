Urtrubaduren
Det er forholdsvis sjeldent at allsangen runger fra første strofe når en artist inntar scenen. 
Men i kveld lød et brøl fra tusenvis av struper når John Fogerty stemte i med åpningslåten «Hey Tonight». 

Alle pøbsangers far sto der i flanellskjorten og ga oss det vi ville høre. 
Gamle Creedence-låter, sunget utallige ganger før. 
John Fogerty dannet Creedence Clearwater Revival i 1968 sammen med broren Tom (1941-1990). 
Etter «Hey tonight», fikk vi «Green River» og «Who'll Stop the Rain?». 

— Mange tror jeg sang den på Woodstock, men jeg skrev den da jeg kom hjem til California eller alt regnet og søla på Woodstock. 
Og nakne mennesker, sa Fogerty, og skuet håpefullt ut i menneskehavet. 

Enkelt og rocka 

En kald, norsk høstdag er lite egnet for nakne opptredener, men Fogerty stoppet i det minste regnet. 
Det skal han ha. 

Noe sceneshow kan han vanskelig sies å ha. 
Ikke noe pynt, ikke noe scenebilder, ikke noen spesiell spennende lyssetting. 

Men trommisen jobber som en helt, og gitaristene er mange og dyktige. 
De gir Fogerty en skikkelig rockeinnpakning, noe han fortjener. 

Allsang 

Kveldens andre allsang kommer på «Midnight Special», mens nummer tre er «Have You Ever Seen the Rain?». 
Den går over i Roy Orbisons «Pretty Woman». 

Fogerty har skrevet et utall bra sanger selv, men spiller gjerne noen andres også. 
Som «I Put a Spell 
On You» av Screamin' Jay Hawkins. 
Den kommer også, den som var det aller første kuttet på den aller første Creedence-plata. 

Klokka nærmer seg 23, og vi får «Bad Moon Risning», en klassisk vorspiellåt av dimensjoner. 
66-åringen fra Berkeley i California har gitt oss alt vi ønsket oss, men ikke noe mer. 
Vi får si oss fornøyd med det, i det konserten toner ut med «Fortunate son», «Rockin' all over the world» og «Proud Mary». 

— Thank you, Stavanger! 
I love you so much, roper han til slutt. 
Jo da, John , vi liker deg godt, vi også! 
