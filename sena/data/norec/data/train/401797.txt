«Kapteinen» er en kynisk og provokativ film om krig
Et uvanlig dystert menneskesyn ligger til grunn for denne vellagede tyske krigsfilmen. 

Krig er helvete har vi lært i film etter film, ikke minst av tyske krigsfilmer. 
Denne skildringen av aprildagene 1945, da de tyske forsvarsrekkene gikk i oppløsning, skiller seg imidlertid ut med en uvanlig dyster visjon av hva krig kan gjøre med oss. 

Mens tyske soldater deserterte i møte med overmakten, pågikk det en klappjakt på dem fra tyske patruljer. 

Vår mann, menige Willi Herold (Max Hubacher), makter med nød og neppe å unnslippe en av disse patruljene, da han kommer over en forlatt militærjeep med en ekte kapteinsuniform i baksetet. 
Han prøver uniformen, først på spøk, men liker den så godt at han beholder den på da en annen menig soldat kommer gående. 

Da den fremmede stiller seg til tjeneste for den nye kapteinen, ser ikke Herold noen grunn til å la masken falle. 
Han går inn i rollen og tar sin nye underordnede med på et oppdrag bak frontlinjene for å undersøke kampmoralen og forholdene – på oppdrag fra selveste Føreren, hevder han. 

Hentet fra virkeligheten 

Regissør Robert Schwentke, som også har skrevet manus, etablerer dette premisset uhyre effektivt og overbevisende, og det er umulig å ikke bli dratt inn i dramaet som følger. 
For hver patrulje og sperring de må passere, jo større blir løgnen. 
Det er som om Herold blir trigget av sin egen oppfinnsomhet. 

Snart kommer han over noen desertører. 
De blir med videre som hans patrulje, men etter en motorstopp blir de ført rett inn i løvens hule: en interneringsleir for desertører. 
Det er her Herold virkelig får vist sine skuespillerevner, og sin sadisme, da han på oppfordring av det lokale befalet bestemmer seg for å rydde opp i leiren – det vil si å foreta sin egen versjon av den endelige løsningen. 

Dette ville vært en av de mest originale, for ikke å si de mest kyniske fiksjonsfilmene om krig noensinne laget, om det ikke var for at en god del av det faktisk skjedde. 
Virkelighetens Willi Herold herjet fritt disse siste dagene før Nazi-Tyskland brøt totalt sammen. 
Han begikk uhyrlige handlinger sammen med et knippe desertører. 

Provokativ påstand 

Regissør Schwentke viser her en skarp bevissthet om å utforske form og innhold. 
De skiller seg ut fra actionfilmene han har laget i Hollywood det siste tiåret. 
Noen har omtalt filmen som «realistisk», kanskje fordi den berører krigens redsler, men den er skutt i svart-hvitt, med atmosfærisk widescreen, og formulerer tidlig en påstand mange vil oppfatte som en provokasjon: 
Når krigens logikk tar overhånd, så er vi alle like umenneskelige. 

Schwentke forfølger denne påstanden like hensynsløst som Herold spiller sin rolle. 
Siste halvdelen av filmen inne i leiren forvandler seg til en stilisert og noen ganger absurd voldsorgie. 
Regissøren vet hva han gjør, det er ikke noe å si på hverken spillet eller den filmatiske kontrollen over virkemidlene. 
Men det er noe monomant med insisteringen på at all medmenneskelighet forsvinner når krigens logikk tar over. 

Han bruker for lang tid på å hamre inn dette budskapet og for liten tid på å skape nyanser i portrettet av Herold. 
Jeg vet at det er helt bevisst fra filmskaperens side, men jeg tror ikke det ville undergravd filmens prosjekt om vi fikk vite mer om Herold. 
Han forblir en gåte som insisterer brølende på at vi likevel skal følge med. 
Dette gjør filmen svært krevende å se. 
