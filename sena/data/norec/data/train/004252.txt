Last Vegas
En tynn suppe av småhumoristiske ablegøyer. 

Det er for så vidt hyggelig å tilbringe tid sammen med herrene Douglas, De Niro, Freeman og Kline. 
Men de spiller i en film som nærmest gjør narr av deres fordums storhet og deres opplagte kvaliteter som skuespillere. 

Last Vegas er nemlig en tynn suppe av småhumoristiske ablegøyer i Las Vegas, som praktisk talt ber om å bli sammenlignet med den overlegne komedien The Hangover. 

Der taper gamlekara med et brak, men gjør det i det minste med et smil. 

For mye kos 

Billy (Michael Douglas) skal gifte seg med sin unge kjæreste, og inviterer sine gamle kompiser Paddy (Robert De Niro), Archie (Morgan Freeman) og Sam (Kevin Kline) til Las Vegas for et siste utdrikningslag. 

Men det skal vise seg at forholdet mellom noen av dem ikke er det aller beste, samtidig som den vakre barsangeren Diana (Mary Steenburgen) har en spesiell effekt på dem som kan forandre en hel del. 

Filmen er søt og hyggelig. 
Og det er nettopp problemet. 
Det er FOR mye kos. 

Det gjør at problematikken som rulles opp aldri kan tas fullt på alvor. 
Den gamle historien som skaper uvennskap mellom Billy og Paddy fortelles på en forenklet måte som svekker den emosjonelle slagkraften. 

Douglas og De Niro gjør en god innsats, men har et for tynt manus å støtte seg på. 

Forutsigbare svar 

Freeman og Kline er med på lasset. 
Deres små problemstillinger i filmen er betydningsløse. 

Men samlet ser jeg konturene av en film som forteller hvordan menn må kjempe for å holde på egenrådigheten i takt med økende alder. 

Det handler også om hva som er viktig i livet, og de forutsigbare svarene kommer ikke som noen stor overraskelse. 

Last Vegas er en velment liten komedie, der regissør Jon Turteltaub skaper et velkjent Las Vegas-univers. 
Det er nesten så man kan mistenke gamblingbyen for å ha en egen filmpott til slike produksjoner. 

Dette er et reinspikka drømmefabrikkprodukt, med enkle, gjenkjennelige problemstillinger fortalt mot et glamorøst bakteppe. 

Last Vegas er ingen katastrofe, men jeg skulle ønske disse stjerneskuespillerne ble satt på litt større prøver enn de blir i denne filmen. 
Det er litt forstemmende å se dem ende opp som dommere i en bikinikonkurranse, der de gir 10 poeng til alle. 
