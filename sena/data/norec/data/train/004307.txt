Ta meg med!
Fin feiring av Eggum og Sivertsens sanger. 

Ta meg med! er en musikal basert på sanger av Jan Eggum og Halvdan Sivertsen. 
Låtene tolkes av flinke sangere/skuespillere som gir flere av dem en ny emosjonell dimensjon. 

Regissør Per-Olav Sørensen sto selv bak sceneforestillingen som filmen er basert på, og har nå skapt en versjon som lever sitt eget gode liv på kinolerretet. 

Historien kunne vært sterkere, men låtene hever den opp til et tålelig nivå. 

Fem ensomme naboer 

Filmen handler om fem ensomme naboer i en bakgård i Oslo, som i løpet av historien vil oppdage kjærlighetens evne til å løfte opp og bryte ned. 

Taxisjåføren (Frank Kjosås) får et godt øye til forretningskvinnen (Haddy Njie), noe som skaper fortvilelse for bensinstasjondama (Marion Ravn). 

Samtidig får en lærer (Kjersti Elvik) uventet oppmerksomhet fra gitaristen (Magnus Grønneberg). 

Dette kunne blitt en enkel hitsamling, men heldigvis har man gått dypere inn i Eggum og Sivertsens sangunivers. 
Her finnes flere albumkutt som du kanskje ikke har hørt på radio, og som er nye for meg. 

Utvalget avdekker de to ringrevenes spennvidde, og filmens handling utdyper tekstenes poetiske kvaliteter. 
Her er det mye fint, som takket være filmens bruk gir sangene et friskt pust. 

Skulle jeg sette fingeren på noe, er det at musikken ofte visualiseres for enkelt. 
Det blir litt for mye hverdag foran kamera, og litt for lite musikalsk fantasi. 
Filmen heller mot realisme, der den kanskje heller burde lekt seg mot Baz Luhrmanns filmatiske univers. 

Gir låtene ny friskhet 

Historien som spinnes rundt sangene er tynn, men duger akkurat til å binde låtene sammen. 
Kjersti Elviks fremføring av Telefon er rørende. 
Marion Ravn synger Ryktet forteller med stor innlevelse, mens Frank Kjosås tolker Mor, jeg vil tilbake i en dramatisk sammenheng. 

Du kjenner ikkje meg og Hver gang vi møtes blir også fremført i sammenhenger som gir dem en ny friskhet, nesten som om vi hører dem for første gang. 

En sjelden gang glipper det, som når forretningskvinnen synger Kjærlighetsvisa til taxisjåføren den første morgenen, ei låt som åpenbart er skrevet om et forhold med mye lengre historikk. 

Skuespillerne i filmens fem hovedroller gjør en imponerende jobb med å levendegjøre Eggum og Sivertsens tekster. 
Spesielt Marion Ravn og Haddy Njie viser nye sider av seg selv, mens Kjersti Elvik har noen rørende scener som viser hvilken dyktig skuespiller hun er. 

Det Magnus Grønneberg kanskje ikke har av kvaliteter som skuespiller, tar han igjen som fremragende rockevokalist. 
Frank Kjosås sin uttrykksfullhet og stemmeprakt kommer også til gode. 

Som musikal kunne 
Ta meg med! vært rikere, men den oppleves som en ektefølt feiring av to folkekjære artisters musikalske bidrag. 
