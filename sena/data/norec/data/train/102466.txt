Plateanmeldelse:Bjørn Berge - «Mad Fingers Ball» 

Gitar-enmannshæren buldrer videre. 

ALBUM: BLUES Bjørn Berge «Mad Fingers Ball» (Jazzhaus/Musikkoperatørene) 

Bluesbøffelen fra Haugesund utviser ingen tegn til sviktende arbeidsmoral. 
Konsertene er like tallrike, platene kommer med to års mellomrom. 
«Mad Fingers Ball» er hans tolvte. 

Arbeidet hans på seks- og tolvstrengs akustisk gitar er stadig oppsiktsvekkende. 
Best demonstrert i en håndfull egenkomponerte instrumentaler som er like mye folkemusikk som deltablues. 

Nå om dagen er Berge faktisk bedre jo lenger unna deltaet han karrer seg. 
Han gjør stemningsfulle ting med Willie Dixons «I'm Gonna Quit You Baby». 

Men den lite uttrykksfulle stemmen hans blir en hemsko i de mest trad-bluesete omgivelsene. 

BESTE LÅT: 
«StaMIna« 

MORTEN STÅLE NILSEN 
