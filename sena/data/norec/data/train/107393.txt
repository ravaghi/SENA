Armand Van Helden:«Nympho» 

(Warner Music) 

Armand Van Helden er tilbake med sitt første studioalbum på fem år, og lot du deg rive med av den lettere psykotiske singlen «MY MY», kan nok «Nympho» bli en hyppig gjest i spilleren din i sommer. 
New York-DJ'en lager en hjernevaskende blanding av house og rock: raske rytmer, raske repetisjoner, skarpe kanter, myke kvinnerøster. 
Det kan kanskje føles noe ensformig gjennom et helt album, men enkeltvis fremstår likevel flere av låtene som fargerike og egenartede, som for eksempel den pop-friske «When The Lights Go Down» og den relativt dovne «Sugar». 
Dette er snarere iørefallende enn sært, og snarere morsomt enn ambisiøst. 
Et stykke gla'pop som passer godt til sommerfesten! 
