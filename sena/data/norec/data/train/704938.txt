Full Kaizers-kontroll
— La oss gjøre dette til en tradisjon, ropte Janove, og la til: 
– Vet dere hva en tradisjon er? 

Janove Ottesen, nå også som pedagog. 
Han er i grunnen best når han synger. 
Når han snakker med publikum på Bryne torg, er han voldsomt opptatt av hvor kjekk konserten er og hvor bra den skal bli videre. 
Hyggelig å høre et par ganger, men det trengs ikke å gjentas altfor ofte. 

Heller ikke oppfordringen til Aftenbladet om å "get the fuck out of here! 
Vi er på Bryne nå!", er så velpassert fra en scene, selv om den fikk publikum til å juble. 
Forsatt sur for den fireren, Janove? 

Treklatring 

Men det var en bra konsert. 
Veldig bra. 
Nesten en sekser. 
Å holde fast på oppmerksomheten til 4000 jærbuer i feststemning er det få som klarer, men Kaizers Orchestra hadde full kontroll på kontinentet. 

Selv om det kunne skjedd uhell. 
En av de mer animerte klatret til topps i det høyeste treet på torget og sto og svaiet i tretoppen uten å holde seg fast, åtte-ti meter over bakken. 
Han ble værende i to sanger, før en vakt klatret opp og hentet ham ned under "Hjerteknuser". 
Det var rett før mer enn hjertet knuste. 
Burde Kaizers avbrutt konserten til han ble hentet ned? 
Ja, absolutt, hvis de så hva som skjedde. 

Fra "Violeta Violeta" 

For to år siden leverte Kaizers et fyrverkeri av en konsert samme sted. 
Den tok ikke like mye av denne gang, mest fordi de har en ny plate ute og sangene derfra skal presenteres. 
Det går litt på bekostning av allsangen, selv om de viste at sanger som "Diamanter til kull", "En for orgelet, en for meg" og "Svarte katter & flosshatter" fint forsvarer en plass i konsertsettet. 

På sistnevnte tok organist Helge Risa av seg sitt varemerke gassmasken og grep roperten. 
I det hele tatt var han forholdsvis aktiv, mens Geir Zahl og Terje Winterstø Røthing var mer tilbaketrukne. 
Geir slapp til i en duett og Terje viste gitarmagi under "Kontroll på kontinentet", men de var litt savnet. 

Oljefatene er også stadig mindre i bruk, selv om Helge dunket på "Ompa til du dør", og Janove Geir lot dem gjennomgå i starten av "Bøn fra helvete". 

Ut i natten med "170" 

De avsluttet med "Maestro" til fastsatt tid klokka 23, men lot seg klappe inn igjen til "170", og vi kunne nynne "takk gud for sanitetens personal" mens vi spredte oss ut over Bryne sentrum for å få med oss Jace Everett, Peter Berry and The Shake set, The Cashual Tennessee Studs, Goatfish, Svenssen eller Trio Blå. 
