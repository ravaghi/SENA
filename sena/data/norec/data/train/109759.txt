Jake Bugg:«Jake Bugg» 

(Mercury/Universal) 

Fullt på høyde med banantyggisen. 

18 år gamle Jake Bugg fra Nottingham er britenes nye komet: 
Oppvarmingsjobber for Stone Roses og Noel Gallagher er allerede på CV'en, og denne debuten forventes å gå rett til topps på hjemmebane. 

Bugg er et duggfriskt pust i et singer/songwriter-landskap hvor en dølling som Ed Sheeran hylles uhemmet. 
En skarprøstet, festglad rock'n'roll-kid som kan sin Buddy Holly og Everly Brothers like godt som sin Bob Dylan - «Ballad Of Mr. Jones», heter en låt - og har en rockhistorisk fingerspissfølelse av typen som gjorde The La's legendariske og Oasis uovervinnelige. 
Han bærer et halvt århundre på sine spinkle skuldre, og bringer lite annet til torgs enn sin ungdommelige friskhet. 
Dét er til gjengjeld evig gyldig valuta i dette markedet. 

BESTE LÅT: 
«Taste It» 
