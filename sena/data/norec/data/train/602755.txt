En magisk fortelling
En stor forfatter viser oss nye måter å oppfatte «de andre» på. 

Det er umulig å bli uberørt av historien til de to elskede i den siste roman til pakistanske Mohsin Hamid. 
Den handler om en kvinne og en mann i et ikke-definert, trolig muslimsk land, som ris av borgerkrig; et par som finner hverandre, som flykter og hva som så videre skjer med dem i deres nye verden. 

Det som gjør boka annerledes og dermed ekstra lesverdig er at den bruker surrealisme og en slags magisk realisme til å skape en poetisk avstand til både smerte og grusomheter. 

Og noen ganger blir løsrevne brokker fra hendelser andre steder med ukjente personer puttet inn i hovedfortellingen uten å skape annen sammenheng enn at de står der. 
Leseren får selv skape mening av sammenstillingen. 

Boka er dystopisk i den forstand at den beskriver samfunn som bryter sammen, både der de to flykter fra, men også dit de kommer, altså hos «oss». 
Og den skildrer måten de to klarer seg under de nye betingelsene. 
Lesingen vekker assosiasjoner til vinner av Nobelprisen i litteratur José Saramagos «En beretning om blindhet» fra 1995. 

Mohsin Hamids bøker er oversatt til flere enn 30 språk, og har vunnet mange priser. 
Både denne romanen og «Den motvillige fundamentalist» er nominert til Man Booker-prisen, og sistnevnte er filmatisert. 

«Exit vest» er interessant også ved at den sparker bena under vestlige forestillinger om hvordan kvinner i den muslimske verden tenker, lever og har det. 
Den lar oss ikke betrakte dem som «stakkarslige». 

Kvinnen i denne boka, som riktignok er et utdannet middelklassemenneske, er til forveksling lik selvstendige vestlige kvinner, mens det er den mannlige hovedpersonen som er mest preget av å stå til knærne nedsunket i slektens kulturelle forestillinger. 

Der Saramago var uttalt pessimist, gir Hamid sin fortelling en ganske optimistisk utvikling. 
Han tillater sine hovedpersoner å utvikle seg individuelt og lar dem stake ut hver sin foretrukne livskurs fri fra de straffe- og reaksjonsmåtene vi gjerne forbinder med muslimsk og pakistansk kultur. 

Dett er en bok til ettertanke. 
