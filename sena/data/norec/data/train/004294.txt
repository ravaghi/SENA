The Monuments Men
Historien er utilgivelig kjedelig. 

Filmfestivalen i Berlin: 
George Clooney har imponert som regissør med filmer som Confessions Of a Dangerous Mind og Good Night And Good Luck. 

Men med sin siste film, The Monuments Men, skuffer han. 
Filmen er teknisk velgjort og lekker å se på, men historien er utilgivelig kjedelig. 

Flere ganger mister den totalt fremdriften, og glemmer å underholde og bevare den lille nerven som er bygd opp. 

Må finne stjålne kunstskatter 

Clooney spiller selv rollen som Stokes, som mot slutten av andre verdenskrig overtaler USAs president til å sende en tropp med kunsteksperter, inkludert Stokes selv, til Europa. 

Der skal de spore opp nazistenes stjålne kunstskatter og returnere dem til eierne. 

Men de får ikke mye støtte av de krigende styrkene, og må improvisere for å fullføre oppdraget. 

Innledningsvis ser The Monuments 
Men ut til å kunne bli en spennende men-on-a-mission-film. 

Stokes samler en rekke fargerike figurer, spilt av blant andre Matt Damon, Bill Murray, Jean Dujardin, Bob Balaban og John Goodman. 
Og det hender titt og ofte at de greier å tilføre filmen et gutta-på-tur-preg med en litt galgenhumoristisk krigshumor. 

Men så innser jeg etter hvert at filmen overhode ikke har som formål å underholde mest mulig. 

Kjedelig detektivarbeid 

Clooney mister for ofte tempoet med unødvendige avstikkere, blant annet til en mulig romanse i Paris mellom Matt Damon og Cate Blanchetts figurer. 

Og alt for ofte legger figurene ut på svulstige og høyverdige forklaringer på hvorfor det de gjør er så viktig. 
Ja da, jeg forstår hvorfor kunst er viktig, men ikke trykk det ned i halsen på meg! 

Jeg får ikke følelsen av å være med på et krigseventyr, bare et pent og kjedelig detektivarbeid. 

Filmen er flott å se på. 
Gjenskapningen av et krigsherjet Europa er troverdig, bortsett fra en alt for ren og pen Normandie-strand rett etter D-dagen. 

Figurene får av og til boltre seg med sine personligheter foran kamera. 
Ingen av skuespillerne utmerker seg, men gjør solide rolletolkninger. 

Det er den tamme historien som er denne filmens store synder. 
Den skal være basert på sannheten, men blir aldri spennende, medrivende eller engasjerende. 

(The Monuments Men vises under filmfestivalen i Berlin, og får Norgespremiere 14. februar 
