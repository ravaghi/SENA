Gretten, grønn jul
Animasjonsfilm som nok slår mer an i USA enn i Norge. 

FILM: 
Amerikanske julefilmer er ofte støyende både for ører og øyne, og den nye animasjonsfilmen «Grinchen» er ikke noe unntak. 
I Scott Mosier og Peter Candelands utgave er jula så julete, at man fristes til å istemme Grinchens rungende NEI! 

Dr. 
Seuss 

Grinchen er en gretten, grønn og hårete figur skapt av den berømte amerikanske barnebokforfatteren Dr. Seuss, eller Theodore Seuss Geisel (1904-1991). 
Han tegnet og diktet på rim om dyr og rare skapninger, og er omtrent like kjent og kjær blant barn i USA som Torbjørn Egner er i Norge. 

Her hjemme er det få som har noe forhold til Dr. Seuss’ univers, bortsett fra på film. 
I 2000 kom «How the Grinch Stole Christmas» i Ron Howards regi og med Jim Carrey som Grinchen. 
I den nye utgaven er det Bendict Cumberbatch som har lånt bort stemmen. 
Kåre Conradi gjør den norske versjonen. 

Hvemvik 

Vi er tilbake i landsbyen Whoville - Hvemvik på norsk - der alle Hvem’ene gjør seg klare til å feire jula tre ganger mer og større enn før. 
I Grinchens øyne er det bare vemmelig. 
Han ser tilbake til en barndom der jul var det samme som ensomhet. 
Derfor unner han heller ingen andre å meske seg med julesanger, gaver, blinkende lys og gigantiske juletrær. 

I hulen der han bor med hunden Max klekker han ut planen om å stjele jula. 
Beste måten er å kle seg ut som julenissen, spenne hunden Max foran sleden og suge opp julestrømper, gaver og juletrær fra pipene på alle Hvemviks hus på julenatta. 

Tatt på fersken 

Ei lita jente med strittende musefletter har sine helt egne planer for julefeiringen, og hun tar Grinchen på fersken i hans juletyveritokt. 
Dermed må Grinchen begrunne sin inngående motstand mot jula. 
Her kan det ligge en tragisk forhistorie. 

Vakre julesanger, i amerikanske og et par norske versjoner, strømmer over eventyret. 
Mest kreativt er likevel rapperen Tyler, The Creators kommentarer til Grinchens juletraumer, i original framførelse også i den norske versjonen. 
Bra er det også at fortellerstemmen snakker på rim. 
