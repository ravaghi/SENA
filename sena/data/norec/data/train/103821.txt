SKRUK & Rim Banna:«Krybberom» 

(Kirkelig Kulturverksted) 

Årets sterkeste juleplate? 
Midtøsten i år 0 og nå. 

Om det er i ferd med å bli en egen genre aldri så mye: SKRUK og Erik Hillestads crossover-prosjekt «Krybberom» klinger friskt, sterkt og spennende. 

Om enn minst på grunn av det forutsigbart solide koret og tekstforfatteren, og mest på grunn av den gjestende sangeren, palestinske Rim Banna, og arrangør og pianist Tord Gustavsen. 

Bannas arabiske sang har en rå og kontrollert nerve. 
Aller mest gripende klinger hun i sangene fra sin egen tradisjon, men også de tradisjonelle vestlige og norske julesangene får spennende nytt preg av å legeres med språket og stilen hennes. 

Tekstene om aktuelle hendelser i Midtøsten står selvsagt sterkt i denne sammenhengen, og Tord Gustavsen samler de musikalske elementene på noe nær mystisk vis. 
Han og bandet tilfører jazz- og gospelelementer til det etniske og klassiske med fintfølende håndlag og lavmælt intensitet. 

Hadde det ikke vært for at platen liksom bøyer av og blir litt tam både tonalt og tekstlig i de to-tre siste sangene, hadde jeg trillet terningen helt til topps for «Krybberom». 
