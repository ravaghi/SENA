Supergruppe?Nei, men bra likevel 

Debutalbum med folk fra New Order og Devo. 

Shadowparty: "Shadowparty" (Mute/Border) 

Shadowparty lanseres som en supergruppe fra Macclesfield. 
Hverken Noddy Holder, John Mayall, The 1975 eller Virginmarys er med, men byen i Cheshire med sine drøyt 50.000 innbyggere var også utgangspunktet til Joy Divison, som etter Ian Curtis' død i 1980 ble til New Order. 

På 2000-tallet ble bassist Tom Chapman og gitarist Phil Cunningham medlemmer. 
De har nå slått seg sammen med Josh Hager og Jeff Friedl, begge med noen få års spilletid i amerikanske Devo. 

Supergruppe? 
Ikke tale om. 
Fra Macclesfield? 
Bare halvveis. 

Derimot er debutalbumet bra, med vokalist Denise Johnson og tidligere Verve-gitarist Nick McCabe som gjester. 
De åpner med jubellåten "Celebrate", som kunne blitt en superhit hvis England hadde vunnet fotball-VM. 

Det er ikke overraskende at Shadowparty gir oss frisk synthpop fra postpunkens tid. 
Det er mye New Order-aktig her, men Shadowparty er også åpen for britpop og 70-tallet. 
Bare hør "Truth", det mest popaktige kuttet på platen. 

Beste spor: 
"Celebrate", "Sooner or later", "Truth". 
