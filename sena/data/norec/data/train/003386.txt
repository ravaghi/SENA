Iron Man
Overraskende kul superhelt. 

”Iron Man” var aldri en superhelt for meg i barndommen. 
Men nå kan han bli det, for filmen er faktisk overraskende kul! 
Den forteller en underholdende historie om hans opprinnelse, og gir signaler om mer moro. 

For dette viser seg å være en super superheltfilm som både vil tilfredsstille den mest hardbarkede Marvel-fansen og alle som opplever ”Iron Man” for første gang! 

Bygger avansert drakt 

Tony Stark (Robert Downey Jr.) er en kynisk playboy og styrtrik milliardær som sjef for våpengiganten Stark Industries. 

Men uhyggelige opplevelser i Afghanistan tvinger ham til å ta et oppgjør med det han driver med, og han bygger seg en avansert drakt som skal gjøre ham i stand til å gjøre opp for alt det vonde han har påført verden med sine våpen. 

Det er mer ved historien enn jeg vil fortelle, for halve moroa er å oppleve hvordan det utvikler seg videre. 

Først og fremst moro 

Filmen sliter nok litt med å introdusere Tony Stark i begynnelsen. 
Hans playboy-image og damedrag virker litt patetisk og overdrevent. 
Han har blant annet ei strippestang i privatflyet som flyvertinnene kan danse rundt. 

Men Downeys rollefigur har en avvæpnende sjarme, og signaliserer at vi ikke skal ta historien for seriøst. 
Dette skal først og fremst være moro, og det er det! 

Forbausende gode effekter 

Effektene i ”Iron Man” er forbausende gode, i den forstand av at det ikke ser ut som effekter. 
Det ser ekte ut. 
Jeg vet jo at det ikke er ekte, men det ser aldri ut som digitaltriks. 
”Transformers” var full av lignende effekter, men ikke så virkelighetstro. 

Regissør Jon Favreau og effektstaben har gjort en fantastisk jobb med å fortelle historien ved hjelp av effekter som glir inn i omgivelsene på en troverdig måte. 

Interessant superhelt 

Men det aller viktigste i filmen er at Robert Downey Jr. spiller hovedrollen. 
Dette valget er rett og slett genialt, for Downey Jr. har real pondus som skuespiller. 
Han er ingen glattsleika jypling som Tobey Maguire er i ”Spider-Man”, eller en umulig pen ”Supermann” som Brandon Routh. 

Downey Jr. utstråler en uimotståelig kombinasjon av rå villskap og skarp humor. 
Her har vi kimen til en interessant superhelt. 
”Iron Man” er en tøff start på det som må bli mer! 
