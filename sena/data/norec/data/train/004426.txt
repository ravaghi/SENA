Björk:Biophilia Live 

Bjørk sprudler av kreativitet i konsertfilm. 

Björk er en av vår tids mest særegne artister. 
Etter at hun hadde en rekke hits på 1990-tallet, går hun nå helt andre og mer utilgjengelige veier. 

Den nye konsertfilmen Björk: 
Biophilia Live, som settes opp på et utvalg norske kinoer den kommende uka, viser en vital artist som sprudler av kreativitet og formidlingsevne. 

Men hva er det hun formidler? 
Innledningsvis forklarer selveste David Attenboroughs stemme hva "biophilia" er, nemlig kjærlighet til alt liv, fra de minste mikroorganismer til de største planeter. 

Og vi hører Björk synge om blant annet DNA, proteiner, blod, bølger, vind, torden, lyn, stein, krystaller, jordas kjerne, himmellegemer og universet. 

Ingen greatest hits-samling 

Det kunstneriske innholdet er spennende. 
Sangene visualiseres med bilder av alt fra DNA-lenker til det uendelige universet. 

Vi tas med under isen. 
Vi får se en blekksprut bli fortært. 
Vi ser stjerner og planeter. 
Litt forutsigbart, kanskje, men alt er i tråd med tematikken på plata Biophilia fra 2011, som opptar mesteparten av setlista. 

Kun tre kjente låter er med, One Day, Hidden Place og Isobel. 
Ellers er dette alt annet enn en greatest hits-samling. 
Vi ser en artist med stor integritet foran et hengivent publikum i Alexandra Palace i London i september 2013. 

Sceneshowet er tilsynelatende enkelt. 
Kun to musikere er på scenen, og selv om mye av musikken nødvendigvis må være forhåndsprogrammert, imponerer de på både trommer, marimba og keyboards. 

Og så har Björk med seg et flott kor med 14 damer fra Island, som ikke bare synger godt, men skaper koordinert liv og røre rundt Bjørk. 
Selv er hun ikledd en organisk kjole, som ser ut som en blanding av forsteinede blomster og skjell, samt en stor og fargerik parykk som ikke etterlater noen tvil om hva som er scenens midtpunkt. 

Hun snakker lite til publikum, og nøyer seg med et enkelt «thank you» mellom hver låt. 
Her er det musikken som skal ta seg all kommunikasjon. 

Tradisjonelt filmet opptreden 

Biophilia er ikke bare en plate og en konsertfilm. 
Tidligere har hun sluppet en app og en dokumentar. 
Denne konsertfilmen er siste del av prosjektet. 

Det er en ganske tradisjonelt filmet opptreden, i regi av Peter Strickland og Nick Fenton. 
Alt er helt greit filmet og fint klippet, uten at kvaliteten overstiger det normale. 
Man får inntrykk av at konserten først og fremst er for publikum, ikke kamera. 

Lyssettingen gjør det av og til utfordrende å få riktig gode bilder. 
Jeg savner en bedre oversikt over konsertens rammer. 
Men det er enkelt å få med seg formidlingsgleden i musikken. 

Jeg forstår ikke alltid hva Björk synger, men jeg får en sterk følelse av at hun virkelig mener hvert eneste ord. 

Björk: 
Biophilia Live vises i Oslo, Bergen, Trondheim, Tromsø, Tønsberg, Asker, Hønefoss, Ålesund, Kristiansund, Verdal, Horten og Askim de kommende ukene. 
Sjekk din lokale kino for tid og sted 
