Trubadur av beste varemerke
Vemodig vakker visesang malt i country-blått. 

Doug Paisley: 
"Starter home" (No Quarter/Playground) 

Justin "Bon Iver" 
Vernon kaller ham en helt, og det alene er for så vidt grunn nok til å stoppe opp ved Doug Paisley. 

Det er gått fire år siden forrige plate fra folk-sangeren fra Toronto. 
Han solodebuterte i 2008, og dette er fjerde album. 
Det er ikke så vanskelig å skjønne hvorfor Vernon hyller ham. 
Paisley kan skrive sanger som Townes Van Zandt, Guy Clark og en Bob Dylan i countrystemning, spille gitar som David Rawlings og synge mykt som Tom Paxton og John Prine. 

De første seks sangene er flotte, og de resterende tre blir ikke noe dårligere av at Jennifer Castle gjør sin inntreden som korist. 

Melankolske "This loneliness" kommer som et sent høydepunkt, etter at vi i starten fikk såre "Starter home" og midtveis fatalistiske "Drinking with a friend". 

Paisley synger om livet som var, livet som det kunne ha vært og livet som venter. 
Tingene går ikke på skinner, men Paisley er ikke den som dømmer noen. 

Beste spor: 
"Starter home", "Dreamin'", "Drinking with a friend", "This loneliness". 
