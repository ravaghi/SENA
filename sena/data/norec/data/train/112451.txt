Filmanmeldelse «Jurassic World:Fallen Kingdom»: 
Store dyr, mellomstore gleder 

«Se bak deg! 
Hva i himmelens navn er det?». 
Ta det rolig. 
Det er bare den femte «Jurassic Park»-filmen. 

ACTION 

«Jurassic World: 
Fallen Kingdom» 

USA. 
12 år. 
Regi: 
J.A. Bayona 

Med: Chris Pratt, Bryce Dallas Howard, Tony Levine, James Cromwell. 

Greia denne gangen er at elleve gjenskapte dinosaurarter skal evakueres fra reservatet på øya Isla Nubar, da denne er i ferd med å eksplodere i et vulkanutbrudd. 

Claire Dearing (Howard), tidligere «daglig leder» i fornøyelsesparken som fikk kjørt seg i den forrige filmen, fra 2015, allierer seg nok en gang med dyreadferdsforskeren Owen (Pratt) for å redde skapningene. 
Planen er å få dem i sikkerhet hos snille, gamle Benjamin Lockwood (Cromwell), den tidligere partneren til nydinosaurenes far, John Hammond. 

Masrani-korporasjonen, som eide fornøyelsesparken og eier dinosaurene, har helt andre planer. 
De går i korthet ut på å selge unna de eksisterende dinosaurene til verdens verste rikingpakk – oligarker, våpenhandlere og oljemilliardærer fra Texas. 
De vil med andre ord tjene seg søkkrike på dinosaur-trafficking. 

De vil også, ved hjelp av Dr. Henry Wu (BD Wong), fremstille en helt ny dino-art: 
Indoraptoren. 
Denne er ment å bli et av verdens farligste våpen. 
Prototypen er allerede oppe og står. 

Vi vet alle hva som vil følge: 
Mye rasling i buskene før skrekkinnjagende monstre angriper. 
Actionscener som til tider er både overveldende og vakre (spesielt, om du har muligheten, på et IMAX-lerret). 
Og, eh, ikke så mye mer enn det. 

Chris Pratt gjør som han pleier. 
Det vil si nøyaktig det han må. 
Denne slappheten er så absolutt en del av sjarmen hans – nedarvet fra den nonchalante, lakoniske Indiana Jones (i Harrison Fords skikkelse) i særdeleshet. 
Ingen gjør denne typen rolle bedre enn ham i Hollywood i 2018. 
Men det begynner å bli litt sånn «sett det før». 

Bryce Dallas Howard er på sin side søt som en saftis (hun har, som Owen påpeker, «flott hud»), men også forunderlig lite karismatisk. 
Justice Smith spiller Franklin – reddharen som må finne sin indre helt til sist. 
Daniella Pineda er flink som en ung, tøff doktor. 
Ted Levine, Rafe Spall og Toby Young gestalter de store, men dårlig utviklede skurkene. 
Førstnevnte har det mest gøy. 

En ålreit utvikling i senere års popcorn-actionfilmer er at det må være med en ressurssterk, tøff ungjente i bildet. 
Her heter hun Maise og er Lockwoods barnebarn. 
Hun spilles av Isabella Sermon, som gjør det godt. 

Og ja – det blir en slager i sommer, dette her. 
«Jurassic World: 
Fallen Kingdom» bringer intet nytt til torgs, men er vellaget og har gode actionscener (det vil si: det er mulig å se hva som skjer). 
Om den ikke er all verdens spennende, er den i det minste ikke kjedelig. 

En «trilogi» er lovet, og en trilogi blir det – slutten legger elegant opp til en «Jurrasic World» nummer tre. 
Det er helt greit, men jeg gråter ikke dersom vi må vente en stund. 
