Dronningens farlige ishender
"Frost" er så klart fascinerende for nordmenn fordi Disney har vært i Norge og blitt inspirert til å forme fjorder, troll og snøkledde fjell. 
For øvrig er animasjonsfilmen blitt et mørkt eventyr om psykisk kulde og isnende angst. 

Frost (Frozen). 
Regi: Chris Buck og Jennifer Lee. 
Norske stemmer: 
Lisa Stokke, May Kristin Kaspersen, Anders Baasmo Christiansen, Thorbjørn Harr, Gustav Nilsen. 
USA 2013. 
Aldersgrense: 7 år. 
Egnethet: 
Familie. 

Mye visuelt snadder følger av at kronprinsesse Elsa i landet Arendelle eier en kraft, ikke til å helbrede gjennom varme hender, men til å fryse alt til is med sine kalde hender. 
Dermed kan filmskaperne fråtse i teknisk imponerende snøkrystallisering av alt fra indre slottsgemakker, havnebyens hus og skip, men også nedfrysing av prinsesse Anna, lillesøster i slottet. 
Det er flott å se på. 

Født sånn eller blitt sånn? 

For små kinogjengere fungerer premisset med de kalde henders kraft som et mystisk-skummelt element straks kronprinsessen legger et vakkert, men drepende islag over alt hun tar i. 
Voksne tilskuere kan spekulere i betydningen av at Elsa lider av en angst for fellesskap. 
Født sånn eller blitt sånn? 

Den mer livsfriske Anna drar gradvis av sted for å redde storesøsteren (som nå er blitt dronning) i isslottet i fjellheimen der hun har forskanset seg. 
Her minner persongalleriet om "Istid"-filmene: 
Anna får følge med den fjellvante Kristoff, reinsdyret Svein og snømannen Olaf (Disneys norske navnelån!). 
Sistnevnte figur gir nødvendig komikk, men han aldri blir så morsom som Istid-ekornet Scrat. 
At følgets reise i et helnorsk landskap går via en gjeng med søte troll, er mest kuriøst. 

Altfor brå vending 

Selvfølgelig finnes det to kjekke menn i fortellingen, som man fort tror vil ristes i armene på prinsessesøstrene. 
Men faktisk gjør Disney-folket noen plutselige vendinger – én av dem altfor brå, dessverre – slik at ikke alt blir forutsigbart. 
Det muliggjør et fantastisk forfrysningsbilde mot slutten. 

Mye å glede seg over, men ikke Disneys mest gjenomarbeidede manus. 
