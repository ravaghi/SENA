Nå må de norske pop-prinsessene se seg nervøst i bakspeilet
Idol-Sandras comeback er en skikkelig gladpartylåt. 

LÅT: 
Det har gått ni lange år siden Sandra Lyng Haugen smeltet samtlige norske guttehjerter via Idol, men tross landsdekkende oppmerksomhet og kjendisstatus endte det ikke i et forventet popeventyr for Mosjøen-jenta. 

I senere år har Sandra pendlet mellom Oslo, Brasil og Los Angeles, hvor hun har fortsatt å holde musikkdrømmen i live med låtskriving og studiojobbing. 
Etter å ha etablert seg i Norge igjen, er hun nå klar for sitt første comeback i rampelyset siden 2005-albumet «Døgnvill» og det ikke fullt så vellykkede singel-forsøket «Hjemsøkt» for fire år siden. 

Noe sier meg at det går bedre denne gangen. 

Karlifornisk gladpartylåt 

Den engelskspråklige singelen «PRTeY» er, som tittelen tilsier, en skikkelig gladpartylåt. 
Lyng Haugen får ikke bare vist fram stemmen sin, men også selvsikkerheten hun har bygget opp i «unaiten», som utvilsomt kler henne godt. 

Sammen med den norske produsenten Andreas «Axident» Schuller har hun laget en kommersiell, men ikke erketypisk listeflørter. 

Det ferdige produktet føles ikke overraskende mer som en kalifornisk sommerhit enn popforsøkene man gjerne blir servert på det norske markedet. 
En aldri så liten blanding av Katy Perry og Gwen Stefani, om du vil. 

Eller for å bruke en god, gammel klisjé: herlig unorsk! 

Hitlistetrussel 

Valget om å sprite opp låta med den svenske rapperen Lazee er også vellykket, og hvis «PRTeY» er en pekepinn på hva vi har i vente fra 26-åringen framover, bør resten av landets pop-prinsesser nok begynne å se seg nervøst i bakspeilet. 

Med sin sterke vokal og sjarmerende vesen kan Sandra Lyng nemlig kjapt bli en trussel på de norske hitlistene. 
