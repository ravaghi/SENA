Katie Melua:«Live At The O2 Arena» 

(Dramatico/Bonnier) 

Karriereforkortende kortsiktighet. 

Han sjefen til 'a Katie Melua, den britiske bransjeveteranen Mike Batt, har skjønt hvilken vei vinden blåser. 
Noen pengefolk i New York har ødelagt verden slik vi kjenner den, og ofrene i den vestlige sivilisasjonen er under ingen omstendigheter villige til å betale for å bli underholdt lenger. 
Her gjelder det å smi mens det overhodet er noen temperatur igjen i jernet. 

Så nå, under ett år etter at det ble sluppet en «best of» - «The Katie Melua Collection», komplett med en DVD med en hel konsert som «bonus» - kommer, øh, et konsertalbum. 
19 kutt i et billig designet pappcover, med et innhold som er til forveksling likt det på den nevnte DVD-en. 

Melua er helt ålreit, bortsett fra når hun prøver å synge «blues» («Blues In The Night», «On The Road Again», «Kozmic Blues»). 
Det må hun bare gi seg med, altså. 
Men «Live At The O2 Arena» er bare lureri - et sånt produkt-produkt som har gitt platebransjen et dårligere rykte enn den fortjener. 

ANBEFALTE KJØP: 
«Mary Pickford», «Nine Million Bicycles», «If You Were A Sailboat». 
