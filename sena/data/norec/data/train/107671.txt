Fin norsk barne-action
Regi: 
Arne Lindtner Næss. 
Med Magnus Solhaug, Sunaina Jassal, hunden Leo, oksen Samson, Nina Woxholt, Reidar Sørensen, Torbjørn Harr, Ingar Helge Gimle. 
Norsk. 
Familiefilm - 7 år. 

«Venner for livet» er en ny norsk familiefilm, som lykkes i det viktigste: 
Å lage god, spennende og original underholdning for barn. 

Filmens store beholdning er de fire hovedrolleinnehaverne: 
Magnus Solhaug, bygutten som blir med på lasset når foreldrene vil oppfylle sin «katt & kaniner»-drøm; Sunaina Jassal, som den mystiske, men utsatte flyktningjenta; den vanvittig uttrykksfulle bikkja Leo; den forbausende føyelige og godlynte, digre oksen Samson. 

Dette firkløveret ordner opp så det ryker! 
Lett og ledig, intenst og spennende, så naturlig at man fryder seg. 
Ikke minst imponerer og betar Jassal i sitt fortrolige og naturlige samspill med oksen. 
Det er altså en historie om bygutten som må følge sine foreldre, som skal forpakte en gård langt oppi dalom en sommer. 
Der skjer mystiske ting og betydelige forbrytelser. 
Er det asylsøkerne som står bak tyveribølgen? 

Vel - svaret er nokså opplagt i en norsk familiefilm anno 2005. 
Men filmen blir aldri for politisk korrekt. 
Og selve plottet gir både fart og spenning og atskillige muligheter til å utvikle fine forhold mellom rollefigurene. 
Men - for filmen har et stort men: 
Det holder på å gå galt de første 20 minuttene. 
Noen av rollene, særlig de voksne, er så stive og teatralsk umedgjørlige at man gremmes. 
Det må da være mulig å gjøre det mye bedre enn dette? 

Men heldigvis overtar Magnus, Sunaina, Leo og Samson mer og mer av showet. 
Og da blir filmen mye, mye bedre. 
